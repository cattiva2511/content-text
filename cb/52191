>	Какво се случи със Саманта

	_Четвъртък, 16 март 1989 г._
	Саманта Куин имаше усещането, сякаш хиляди стършели хапят краката й, докато тичаше по дългата и пуста алея към фермерската къща. Шляпането на гуменките й по голата земя бе в синхрон със забързаните удари на сърцето й. От потта конската й опашка се беше сплъстила като въже и я шибаше по раменете. Фините костици в глезените й бяха на път да се пречупят.
	Тя затича още по-бързо, задавена от сухия въздух, устремена срещу болката. По-нагоре беше Шарлот, застанала в сянката на майка й. Те всички бяха в сянката на майка им. Гама Куин представляваше внушителна фигура: пъргави сини очи, къса тъмна коса, кожа, бледа като лист хартия, с остър език, винаги готова да нанесе болезнени боцкания по най-деликатни места. Дори от разстояние Саманта зърваше устните на Гама, опънати в неодобрителна права линия, докато гледаше хронометъра.
	Отброяваните секунди отекваха в главата на Саманта. Насили се да ускори темпото. Разтегналите се сухожилия в краката й предизвикаха пронизително изпискване. Стършелите се раздвижиха в дробовете й. Усещаше хлъзгавата пластмасова щафета в ръката си.
	Двайсет метра. Петнайсет. Десет.
	Шарлот беше замръзнала в позиция с тяло, извърнато от Саманта, вперила поглед право напред, а после хукна. Протегна на сляпо дясна ръка зад себе си, изчака да напипа щафетата и пое към следващия тур.
	Това беше подаването на сляпо. Изискваше доверие и координация и като всеки път през последния час нито една от двете не беше във форма за изпитанието. Шарлот се поколеба и погледна назад, Саманта се устреми напред. Щафетата се плъзна по червената драскотина също както се беше случило вече двайсет пъти досега.
	Шарлот писна. Саманта се препъна. Гама изруга гръмко.
	— Стига ми толкова — отсече и пъхна хронометъра в джоба на гащеризона си. Изфуча към къщата, а босите й пети червенееха от стъпването по голата пръст в двора.
	Шарлот погледна китката си.
	— Тъпачка — произнесе задавено Саманта, като се мъчеше да изтласка въздуха от пламналите си дробове. — Не бива да поглеждаш назад.
	— И ти не бива да ми съдираш ръката.
	— Нарича се сляпо поемане, не сакато поемане.
	Кухненската врата се захлопна. И двете вдигнаха очи към стогодишната фермерска къща — разпростряна и неугледна, истински паметник на времето отпреди лицензираните архитекти и разрешителните за строеж. Залязващото слънце никак не допринасяше за смекчаване на ъгловатия силует. През годините не беше видяла друга поддръжка, освен задължителното боядисване в бяло. На прашните прозорци висяха овехтели дантелени пердета. Входната врата беше избледняла до сивкаво от столетните залези на Северна Джорджия. Покривът беше провиснал — физически израз на тежестта, понасяна от къщата сега, когато в нея се бяха нанесли семейство Куин.
	Две години и океан от разногласия деляха Саманта от тринайсетгодишната й по-малка сестра, но тя знаеше, че в този момент си мислят едно и също: „Искам да си отида у дома“.
	У дома беше червена тухлена къща в ранчо, по-близо до града. Там бяха стаите им от детинство, украсени с плакати и стикери, а тази на Шарлот и изрисувана със зелен маркер. Предният двор представляваше спретната квадратна тревна леха, неоцвъкан от кокошки, и без дълга седемдесет и пет метра алея, та да се вижда кой идва.
	В червената тухлена къща никой не беше виждал предварително посетителите.
	Едва осем дни бяха изминали, откакто животът на всички им беше тотално съсипан, но имаха чувството, че е минала цяла вечност. В онази вечер Гама, Саманта и Шарлот бяха отишли до училището за състезание по лека атлетика. Баща им беше на работа, защото Ръсти винаги беше на работа.
	По-късно съсед си припомни, че непозната черна кола се е задала бавно по улицата, но никой не беше видял мятането на коктейл „Молотов“ през еркерния прозорец на червената тухлена къща. Никой не беше видял дима, виещ се от стрехите, или пламъците, облизващи покрива. Когато се вдигна тревога, на мястото на къщата вече имаше само тлееща черна яма.
	Дрехи. Постери. Дневници. Плюшени животинчета. Домашни. Книги. Две златни рибки. Паднали млечни зъбчета. Пари за рождени дни. Задигнати червила. Скътани цигари. Сватбени снимки. Бебешки снимки. Момчешко кожено яке. Любовно писмо от въпросното момче. Записи с миксове от песни. Сидита, компютър, телевизор и дом.
	— Чарли. — Гама беше застанала на стъпалата пред кухненската врата с ръце на кръста. — Ела да сложиш масата.
	Шарлот се обърна към Саманта и отсече:
	— Последната дума е моя. — След което хукна към къщата.
	— Задръстенячка — промърмори Саманта.
	Човек не можеше да има последната дума само по силата на фразата „последната дума е моя“.
	Пое бавно към къщата, усещайки краката си като гумени, защото не тя беше некадърницата, дето не можеше да изчака щафетата да бъде пъхната в дланта й. Просто не проумяваше как така Шарлот не успяваше да усвои елементарното приемане на щафетата.
	Саманта остави обувките и чорапите си до тези на Шарлот върху издаденото стъпало пред кухнята. Въздухът в къщата беше застоял и неподвижен.
	„Необгрижвана“ беше първият епитет, който изникна в ума на Саманта, когато влезе. Предишният обитател, деветдесет и шест годишен стар ерген, беше починал миналата година в спалнята на долния етаж. Приятел на баща им ги пусна да живеят в къщата, докато се уредят формалностите със застрахователната компания. Ако изобщо се уредяха. Очевидно имаше разногласия дали пожарът беше пряко предизвикан от действията на баща й, или не.
	Общественото мнение вече беше произнесло своята присъда и вероятно това беше причината собственикът на мотела, където се приютиха първоначално, да ги помоли да си потърсят друго място за отсядане.
	Саманта затръшна кухненската врата, защото не съществуваше друг начин да бъде затворена. Върху маслиненозелената печка имаше тенджера с вода, която просто така си стоеше. На шкафа с кафяв ламинат до нея лежеше неотворен пакет спагети. В кухнята беше задушно и влажно, тя беше най-необгрижената част от къщата. Нито един предмет в нея не съжителстваше в хармония с другите. Старовремският хладилник пръдваше при всяко отваряне на вратата. Кофата под мивката потракваше в свой индивидуален ритъм. Около паянтовата маса с талашитен плот столовете не съвпадаха един с един по стил и размери. По кривите измазани стени имаше бели петна на мястото на висели някога снимки.
	Шарлот се изплези, докато мяташе картонените чинии по масата. Саманта взе една от пластмасовите вилички и я запрати към лицето на сестра си.
	Шарлот ахна, но не от възмущение.
	— Да му се не види, това беше върховно. — Виличката беше направила грациозно салто във въздуха и се намести точно в гънката помежду устните й. Тя взе виличката и я подаде на Саманта. — Аз ще измия чиниите, ако го направиш два пъти поред.
	— Метни ми я ти в устата само веднъж и ще мия чиниите цяла седмица.
	Шарлот примижа с едно око и се прицели. Саманта се опитваше да не се задълбочава върху глупостта си, че прикани сестра си да й метне вилица към лицето, когато влезе Гама, понесла голям кашон.
	— Чарли, не замеряй сестра си с прибори. Сам, помогни ми да намеря тигана, който купих онзи ден.
	Гама тръшна кашона на масата. От външната му страна имаше надпис „Всичко за 1 долар“. Из къщата бяха пръснати десетки като него, опразнени наполовина. Създаваха лабиринти в стаите и коридорите и всички бяха пълни с дарения, купени от Гама почти на безценица.
	— Помислете само колко пари спестяваме — обявила беше Гама, като размаха насреща им избеляла лилава тениска на набожна енориашка с надпис „Е, не е ли това СПЕЦИАЛНО?“.
	Така поне го разчиташе Саманта. Беше твърде заета да се крие в ъгъла с Шарлот, защото и двете бяха скандализирани, че майка им очаква да облекат дрехи, носени от други хора. Чужди чорапи, че дори чуждо бельо, докато, слава богу, баща им не тропна с крак.
	— Дяволите го взели — кресна Ръсти на Гама. — Защо не метнеш на всички ни по едно платнище с шев отстрани и да се свърши.
	На което Гама отвърна гневно:
	— А, сега и да се уча да шия ли ме караш?
	Родителите й бяха започнали да се карат за новите вещи, защото вече нямаше стари, за които да водят спорове. Колекцията от лули на Ръсти. Шапките му. Прашасалите му книги по право, валящи се из цялата къща. Журналите и книжата с проучвания на Гама, изпъстрени с подчертавания, ограждания и бележки в червено. Нейните гуменки „Кедс“, изритани край входната врата. Хвърчилата на Шарлот. Шнолите на Саманта. Тиганът, наследен от майката на Ръсти, го нямаше вече. Нямаше го и зеления глинен съд за готвене, сватбен подарък на Гама и Ръсти. Също и миришещия на изгоряло тостер. Както и часовника в кухнята във форма на бухал с движещи се очи. Нямаше ги куките, където си окачаха горните дрехи. Нямаше я самата стена, на която бяха монтирани. Такава беше съдбата и на комбито на Гама, прилично на вкаменелост от динозавър в почернялата пещера, представлявала някога гараж.
	Във фермерската къща имаше пет окаяни стола, останали без кандидати при разпродажбата на имуществото на стария ерген, както и вехта кухненска маса, твърде евтина, та да бъде наречена антика, и голям гардероб, сврян в тесен дрешник. Майка им казваше, че трябва да платят на Том Робинсън да го нацепи на трески.
	В гардероба не висеше нищо, както и нищо не лежеше сгънато из чекмеджетата на скриновете, нито беше поставено по рафтовете в килера.
	Пренесли се бяха в къщата преди два дни, но повечето кашони още си стояха неразопаковани. Коридорът към кухнята представляваше лабиринт от погрешно надписани контейнери и кафяви хартиени пликове с петна по тях, които нямаше как да бъдат изпразнени, докато шкафовете не бъдеха почистени, а това нямаше да се случи, докато Гама не ги принудеше да го свършат. Матраците горе бяха сложени върху голия под. В прекатурени щайги бяха поставени пукнати лампи, та да четат книги, които не бяха скъпоценни притежания, а взети от обществената библиотека в Пайквил.


	Всяка вечер Саманта и Шарлот перяха на ръка шортите си за бягане, спортните сутиени, късите чорапки и тениските с надписи „Лекоатлетка-бунтарка“, защото бяха сред малкото им скъпоценни за тях вещи, оцелели от пламъците.
	— Сам. — Гама посочи към климатика на прозореца. — Включи го, та въздухът да се пораздвижи.
	Саманта огледа голямата метална кутия, за да открие бутона за включване.
	Моторът забръмча. През отворите заструи студен въздух с лек дъх на влага и пържено пиле. Саманта се загледа през прозореца към задния двор. Край порутения хамбар имаше ръждясал трактор. До него в пръстта бе наполовина заровен някакъв неизвестен й селскостопански инвентар. Шевролетът на баща й беше целият опръскан с кал, но поне не беше разтопен и залепнал за пода на бившия им гараж, както се беше случило с комбито на майка им.
	— В колко часа трябва да приберем татко от работа? — попита тя Гама.
	— Ще го докара някой колега от съда. — Гама погледна към Шарлот, която весело си подсвиркваше и се опитваше да сгъне картонена чиния във форма на самолет. — Днес е на онова дело.
	Онова дело.
	Думите рикошираха в черепа на Саманта. Баща й винаги беше на някое дело и вечно имаше хора, които да го мразят заради него. Ръсти Куин беше готов да представлява и най-долния „предполагаем“ престъпник в Пайквил, Джорджия. Наркопласьори. Изнасилвачи. Убийци. Педофили. Похитители. Извършители на банкови обири. Досиетата им напомняха булевардни романи с дежурния лош край. Жителите на града наричаха Ръсти Адвоката на прокълнатите, какъвто етикет бяха лепнали и на Кларънс Дароу, макар че доколкото на Саманта беше известно, никой не беше подпалил къщата на Кларънс Дароу, задето е отървал убиец от смъртна присъда.
	Тази беше причината за пожара.
	Езекил Уитъкър, чернокож, осъден несправедливо за убийството на бяла жена, беше излязъл от затвора в същия ден, когато метнаха горящата бутилка с керосин през еркерния прозорец на семейство Куин. За да не би посланието да е недостатъчно красноречиво, подпалвачът беше изписал със спрей в началото на алеята към гаража думата „негролюбец“.
	А сега Ръсти защитаваше мъж, обвинен, че е отвлякъл и изнасилил деветнайсетгодишно момиче. Бял мъж и бяло момиче, но все пак страстите бяха нажежени, защото той беше от бедняшко семейство, а тя от по-добро. Ръсти и Гама никога не обсъждаха случая открито, но подробностите от престъплението бяха толкова зловещи, че слуховете бяха пропълзели под входната врата, нахлуваха с въздуха от климатика, звънтяха в ушите им нощем, като се мъчеха да заспят.
	Проникване с чужд предмет.
	Незаконно лишаване от свобода.
	Противоестествени престъпления.
	Сред документацията на Ръсти имаше снимки, които дори любопитната Шарлот знаеше, че не бива да поглежда, тъй като някои от тях бяха на момичето, обесило се в хамбара до семейния дом — дотолкова не беше могла да се помири с причиненото й от мъжа, че сама беше отнела живота си.
	Саманта беше съученичка с брата на мъртвото момиче. Той беше с две години по-голям от Саманта, но като всички други знаеше кой е баща им и чувството й, когато вървеше по училищния коридор, ограден от шкафчета, беше, сякаш минаваше през подпалената им тухлена къща и пламъците сваляха кожата й.
	Огънят беше погълнал не само стаята, дрехите и задигнатите червила. Саманта беше изгубила и момчето, на което беше принадлежало коженото яке, приятелите, които някога я канеха по купони, на кино или събирания с преспиване. Дори обичаният й учител по бягане, който тренираше Саманта още от шести клас, започна да търси извинения как вече няма време да работи с нея.
	Гама заяви на директора, че ще спре момичетата от училище и тренировките по бягане, та да помогнат с разопаковането на багажа, но Саманта се досещаше, че беше, защото Шарлот се прибираше разплакана всеки ден от пожара насам.
	— О, по дяволите. — Гама затвори кашона, отказала се да търси тигана. — Момичета, надявам се, че тази вечер не възразявате да бъдете вегетарианки.
	Никоя от двете им нямаше нищо против, защото всъщност нямаше никакво значение. Гама беше агресивно-фатална готвачка. Негодуваше срещу рецептите. Проявяваше открита враждебност срещу подправките. Също като дива котка инстинктивно се опълчваше срещу всякаква форма на опитомяване. Хариет Куин не беше кръстена Гама заради някакво детинско неумение да произнесе думата „мама“, а защото имаше две докторантури, едната по физика, а другата по нещо също толкова ерудирано, което Саманта все не успяваше да запомни, но предполагаше, че трябва да е нещо свързано с гама-лъчите. Майка й беше работила за НАСА, после се беше преместила в Чикаго, за да работи за „Фърмилаб“, преди да се върне в Пайквил, за да се грижи за умиращите си родители. Ако съществуваше някаква романтична история зад това как Гама се беше отказала от обещаващата си кариера на научен работник, за да се омъжи за провинциален адвокат, Саманта никога не я беше чувала.
	— Мамо. — Шарлот се тръсна до масата и отпусна глава в ръцете си. — Боли ме коремът.
	— Нямаш ли домашно? — попита Гама.
	— По химия. — Шарлот вдигна поглед. — Можеш ли да ми помогнеш?
	— Не е атомна физика. — Гама пусна нудлите в тенджерата със студена вода на печката. Завъртя копчето, за да включи газта.
	Шарлот скръсти ръце ниско пред тялото си.
	— Имаш предвид, че не е атомна физика и ще успея да се справя и сама, или не е атомна физика в смисъл че това е единствената наука, с която си на ти, и затова не можеш да ми помогнеш?
	— Това изречение съдържа прекалено много съюзи. — Гама използва кибрит, за да запали газта. Във въздуха се разнесе внезапно свистене. — Върви да си измиеш ръцете.
	— Според мен си беше съвсем свързано изречение.
	— Веднага.
	Шарлот изпухтя драматично, стана от масата и пое по дългия коридор. Саманта чу да се отваря врата, после да се затваря, а след това друга да се отваря и затваря.
	— Фъдж! — ревна Шарлот.
	По дългия коридор имаше общо пет врати и никоя не беше разположена в съгласие с нормалната логика. Една водеше към зловещо мазе. Друга се отваряше към дрешника. Една от средните врати въвеждаше в миниатюрна спалня. Последната врата беше за банята и дори след два дни никой от тях не беше запазил местонахождението й в дългосрочната си памет.
	— Намерих я! — викна Шарлот, все едно бяха чакали със затаен дъх.
	— Граматиката настрана, но някой ден тя ще стане добър адвокат. Надявам се. Ако на това момиче не му се плаща да спори, изобщо няма да й плащат.
	Саманта се усмихна при мисълта небрежната й и неорганизирана сестра някой ден да бъде облечена в сако и да носи куфарче.
	— А аз каква ще стана?
	— Каквато пожелаеш, момичето ми, само да не е тук.
	Напоследък тази тема се повтаряше все по-често: желанието на Гама Саманта да се изнесе, да се махне, да се занимава с каквото и да е, само да не е онова, с което се занимаваха жените тук.
	Гама никога не се беше вписвала сред майките на Пайквил, дори преди работата на Ръсти да ги беше превърнала в парии. Съседи, учители, хора от улицата — всички имаха мнение за Гама Куин и то рядко беше положително. За своя собствена беда тя беше прекалено умна. Беше трудна жена. Не знаеше кога да си държи устата затворена. Отказваше да се впише.
	Когато Саманта беше малка, Гама се захвана с тичане. Както с всичко друго, тя беше атлетична натура, преди това да е станало популярно, през уикендите пробягваше маратони и следваше упражненията от касетките на Джейн Фонда пред телевизора. Не само физическите й умения бяха онова, което отблъскваше хората. Не можеше да бъде победена на шах, викторина или дори на монопол. Знаеше отговорите на всички въпроси в „Джепърди“. Служеше си отлично с граматиката. Не търпеше погрешна информация. Презираше организираната религия. При социално комуникиране имаше странния навик да ръси малко известни факти.
	Знаете ли, че пандите имат уголемени кости на китките?
	Знаете ли, че кръглите миди са с един ред очи по обвивката?
	Знаете ли, че гранитът на Централна гара Ню Йорк излъчва повече радиация, отколкото се смята за приемливо в ядрена централа?
	Дали Гама беше щастлива, дали се наслаждаваше на живота, дали беше доволна от децата си, дали обичаше мъжа си, това бяха случайни, несъответстващи парченца информация в пъзела от хиляди части, представляващ тяхната майка.
	— Защо сестра ти се бави толкова?
	Саманта се облегна назад на стола и надзърна към коридора. Всичките пет врати още бяха затворени.
	— Може да се е източила в тоалетната.
	— В някой от кашоните има бутало за отпушване.
	Звънна телефонът, далечно дрънчене във вътрешността на дневната на старомоден апарат с шайба, монтиран на стената. В тухлената къща бяха имали безжичен телефон, а също и телефонен секретар, който да отбелязва всички входящи обаждания. Саманта чу за пръв път фразата „да ти го начукам“ от телефонния секретар. Беше заедно с приятелката си Гейл от отсрещната къща. Като влязоха, телефонът вече звънеше, но Саманта закъсня да отговори, така че честта се падна на секретаря.
	— Ръсти Куин, да ти го начукам, кучи сине. Чуваш ли ме? Ще те убия, гадино, и ще одера дъщерите ти, все едно дера някоя шибана сърна, ти, проклет негоднико.
	Телефонът звънна за четвърти път. После за пети.
	— Сам. — Тонът на Гама беше строг. — Не допускай Чарли да вдигне.
	Саманта стана от масата, като остави неизречено „Ами аз не се ли броя?“. Хвана слушалката и я долепи до ухото си. Автоматично притисна брадичката към гърдите си и напрегна челюст в очакване на ругатня.
	— Ало?
	— Здравей, Сами-Сам. Дай да говоря с майка ти.
	— Тате. — Саманта въздъхна облекчено. А после видя Гама да поклаща категорично глава. — Тя се качи горе да си вземе вана. — Саманта осъзна със закъснение, че това беше същото извинение, което използва преди няколко часа. — Искаш ли да й предам да ти позвъни?
	— Защо съм с усещането, че напоследък нашата Гама е извънредно стриктна по отношение на хигиената? — подхвърли Ръсти.
	— Имаш предвид, откакто изгоря къщата ли? — Думите се изплъзнаха от устата й, преди да е успяла да ги спре. Застрахователният агент от „Пожари и злополуки — Пайквил“ не беше единственият човек, който винеше Ръсти Куин за огнената стихия.
	Ръсти изхихика.
	— Ами, оценявам, задето се въздържа толкова дълго. — В слушалката се чу изщракването на запалката му. Явно баща й беше забравил, че се закле над купчина Библии как ще откаже цигарите. — И така, чуй ме, драга, кажи на Гама, щом излезе от ваната, че ще накарам шерифа да прати там кола.
	— Шерифа ли? — Саманта се помъчи да предаде паниката си на Гама, но майка й продължаваше да стои с гръб към нея. — Какво не е наред?
	— Няма нищо, захарче. Просто така и не заловиха злодея, който подпали къщата, а днес беше освободен още един невинен човек и на някои хора това не им допада.
	— Имаш предвид мъжа, изнасилил онова момиче, което се самоуби?
	— Единствените, които знаят какво й се е случило, са тя, извършителят на това престъпление и всемогъщият Бог. Не претендирам да съм някой от изброените и не намирам, че е редно и ти да го правиш.
	Саманта ненавиждаше, когато баща й превключеше на тона си на провинциален адвокат, изнасящ заключителната си пледоария.
	— Татко, тя се обеси в плевнята им. Това е всеизвестен факт.
	— Защо животът ми е пълен с опърничави жени? — Ръсти затисна слушалката с ръка и заговори на друг. Саманта дочу дрезгав женски смях. Ленор, секретарката на баща й. Гама никога не я беше харесвала. — Добре. — Ръсти беше обратно на линията. — Там ли си още, миличка?
	— Къде другаде бих могла да бъда?
	— Затвори телефона — нареди Гама.
	— Скъпа. — Ръсти изпусна шумно дим. — Кажи ми какво да сторя, за да подобря нещата, и ще го изпълня.
	Стар адвокатски трик; да накараш другия човек да реши проблема.
	— Тате, аз…
	Гама натисна с пръсти вилката и прекъсна разговора.
	— Мамо, ние разговаряхме.
	Пръстите на Гама останаха притиснати към вилката.
	— Анализирай етимологията на фразата „затвори телефона“ — произнесе Гама, вместо да даде някакво обяснение за действията си. Дръпна слушалката от ръката на Саманта и я окачи на мястото й. — По този начин затваряш устата на човека насреща. Така погледнато и „вдигни телефона“ придобива някакъв смисъл. Вдигаш препятствието да ти говорят, отваряйки верига вътре в апарата.
	— Шерифът ще прати кола — каза Саманта. — Или поне татко ще го помоли за това.
	Гама изглеждаше скептична. Шерифът не беше пръв фен на семейство Куин.
	— Измий си ръцете за вечеря.
	На Саманта й беше ясно, че няма смисъл да я притиска да продължат разговора. Не и ако нямаше желание майка й да издири отвертка, да разглоби телефона и да разясни схемата му, както се беше случвало с безброй дребни уреди в миналото. Гама беше единствената майка в квартала, която сменяше сама маслото на колата си.
	Не че вече живееха в квартал.
	Саманта се препъна в един кашон в коридора. Сграбчи пръстите на крака си и ги стисна здраво, все едно би могла да изцеди болката навън от тях. Наложи й се да куцука през останалия път до банята. В коридора се размина със сестра си. Шарлот я фрасна по ръката, защото такива бяха нещата, които вършеше Шарлот.
	Тъпачката беше затворила вратата, така че Саманта имаше фалстарт, преди да нацели банята. Тоалетната чиния беше ниско до земята, монтирана още по времето, когато хората са били по-ниски, отколкото тях сега. Душът представляваше пластмасова ъглова кабина с вирееща във фугите черна плесен. В мивката лежеше чук с обла страна. Черни петна чугун показваха къде чукът е бил изпускан многократно в коритото. Гама беше тази, която установи причината. Кранчето беше толкова старо, че се налагаше да го фраснеш, за да спре да капе.
	— Ще го оправя през уикенда — беше заявила Гама, обещавайки си награда за предстоящата очевидно твърде тежка седмица.
	Както обичайно, Шарлот беше оставила бъркотия в миниатюрната баня. По пода имаше локвички и огледалото беше опръскано. Дори дъската на тоалетната беше мокра. Саманта посегна към рулото тоалетна хартия, висящо на стената, после си промени решението. Още от самото начало къщата създаваше усещането за нещо временно, но сега, когато баща й, в общи линии, съобщи, че ще прати шерифа, защото би могла да бъде замерена със запалителна бомба като предишната, чистенето изглеждаше същинска загуба на време.
	— Вечерята! — кресна Гама от кухнята.
	Саманта наплиска лицето си с вода. Чувстваше косата си на клечки. По прасците и ръцете й личаха червени резки, където глината се беше смесила с потта. Искаше й се да се натопи в гореща вана, но в къщата имаше само една, с крачета във форма на лапи и тъмноръждив пръстен нечистотия под ръба, образувал се през десетилетията отмиван прахоляк от кожата на предишния обитател. Дори Шарлот не би влязла в тази вана, а Шарлот беше прасе.
	— Усещането там вътре е прекалено скръбно — беше казала сестра й, като бавно отстъпваше навън от банята на горния етаж.
	Ваната не беше единственото нещо в къщата, което Шарлот намираше за смущаващо. Мрачното влажно мазе. Страховития пълен с прилепи таван. Скърцащите врати на килерите. Спалнята, в която се беше споминал фермерът ерген.
	В най-долното чекмедже на скрина имаше негова снимка. Откриха я сутринта, докато се правеха, че чистят. Никоя от тях не посмя да я докосне. Бяха се взирали надолу в самотното кръгло лице на фермера ерген и се усетиха подвластни на нещо злокобно, макар фотографията да беше чисто и просто типична за депресията фермерска сцена, включваща трактор и муле. Саманта се чувстваше преследвана от гледката на жълтите зъби на фермера, макар че как можеше нещо да изглежда жълто на черно-бяла снимка си бе абсолютна мистерия.
	— Сам? — Гама се беше изправила на прага на банята и беше приковала поглед в отражението на двете им в огледалото.
	Никой никога не ги беше вземал по грешка за сестри, но бе очевидно, че са майка и дъщеря. Имаха една и съща волева линия на челюстта и високи скули, еднаква извивка на веждите, която повечето хора приемаха като признак на надменност. Гама не беше красива, но беше впечатляваща, с тъмна, почти черна коса и светлосини очи, които заблестяваха доволно, щом се натъкнеше на нещо особено забавно или нелепо. Саманта беше достатъчно голяма, та да може да си спомни времето, когато майка й беше приемала живота далеч по-малко сериозно.
	— Прахосваш вода — изтъкна Гама.
	Саманта зачука по кранчето с малкото чукче, за да го затегне, после пусна инструмента обратно в мивката. Чу на алеята да спира кола. Човекът на шерифа, което беше изненадващо, при положение че Ръсти рядко спазваше обещанията си.
	Гама застана зад нея.
	— Още ли си тъжна заради Питър?
	Момчето, чието кожено яке изгоря в пожара. Момчето, което беше написало на Саманта любовно писмо, но вече не благоволяваше да я погледне, щом се разминеха по коридора в училище.
	— Красива си. Наясно ли си с това? — промълви Гама.
	Саманта зърна в огледалото как бузите й се изчервяват.
	— По-красива, отколкото съм била аз някога. — Гама заглади косата й назад с пръсти. — Ще ми се майка ми да беше живяла достатъчно дълго, та да те познава.
	Саманта рядко чуваше нещо за баба си и дядо си. Според онова, което успяваше да сглоби, така и не бяха простили на Гама, задето беше заминала от дома си, та да учи в колеж.
	— Какво представляваше баба?
	Гама се усмихна, а устните й неумело предопределиха изражението й.
	— Красива като Чарли. Много умна. Непреклонно щастлива. Неизменно развълнувана от предстоящото начинание. От типа хора, които другите просто харесваха. — Поклати глава. При всичките й дипломи Гама още не беше разшифровала науката на очарованието. — Кичури от косата й побеляха още преди да е навършила трийсет. Твърдеше, че било, защото мозъкът й работел така усилено, но ти си наясно, разбира се, че цялата коса е оригинално бяла. Получава меланин посредством специализирани клетки, наречени меланоцити, които изпомпват пигмент във фоликулите на космите.
	Саманта се отпусна назад в прегръдката на майка си. Затвори очи и се наслади на познатата мелодичност на гласа на Гама.
	— Стресът и хормоните могат да изсмучат пигментацията, но животът й тогава беше относително прост — майка, съпруга, преподавателка в неделното училище, — така че бихме могли да заключим как побеляването се е дължало на генетичен белег. А това означава, че на теб или на Чарли, или и на двете, би могло да се случи същото нещо.
	Саманта отвори очи.
	— Твоята коса не е побеляла.
	— Защото посещавам фризьорския салон веднъж месечно. — Смехът й замря прекалено бързо. — Обещай ми, че винаги ще се грижиш за Чарли.
	— Шарлот може да се грижи сама за себе си.
	— Сериозна съм, Сам.
	Саманта почувства сърцето й да потрепва заради настоятелния тон на Гама.
	— Защо?
	— Защото ти си голямата й сестра и това ти е работата. — Стисна ръцете на Саманта в своите. Взорът й в огледалото беше непоколебим. — Преживяхме труден период, момичето ми. Няма да лъжа, като обещавам, че нещата ще се подобрят. Чарли трябва да знае, че може да разчита на теб. Всеки път трябва да поставяш щафетата стабилно в ръката й, независимо къде се намира тя. Ти трябва да я намериш. Не да очакваш тя да намери теб.
	Саманта почувства гърлото й да се стяга. Сега Гама говореше за нещо съвсем различно, нещо по-сериозно от атлетическо състезание.
	— Заминаваш ли някъде?
	— Разбира се, че не. — Гама се начумери. — Само ти казвам, че е необходимо да си полезна, Саманта. Мислех, че вече си отминала етапа на глупава мелодраматична тийнейджърка.
	— Не съм…
	— Мамо! — извика Шарлот.
	Гама завъртя Саманта. Притисна мазолестите си длани от двете страни на лицето на дъщеря си.
	— Никъде няма да ходя, хлапе. — Целуна я по носа. — Фрасни това кранче още веднъж, преди да дойдеш за вечеря.
	— Мамо! — писна Шарлот.
	— Мили боже — възнегодува Гама и излезе от банята. — Чарли Куин, недей да ми врещиш като улично гаменче.
	Саманта хвана чукчето. Тънката дървена дръжка беше перманентно мокра, също като гъба за баня. Заоблената глава беше ръждясала в същия червеникав оттенък като предния двор. Почука кранчето и изчака да се увери, че вече не капе.
	— Саманта? — извика Гама.
	Саманта усети как неволно сбърчва чело. Обърна се към отворената врата. Майка й никога не я наричаше с цялото име. Дори на Шарлот се налагаше да преживее да й казват Чарли. Гама им беше обяснила, че някой ден ще оценят възможността, която им предоставяше това. Тя самата беше публикувала много повече материали и беше получила одобрението за повече финансирания като Хари, отколкото като Хариет.
	— Саманта. — Тонът на Гама беше студен, по-скоро предупредителен. — Моля те, погрижи се кранчето да е затегнато и после бързо ела в кухнята.
	Саманта хвърли поглед обратно към огледалото, все едно отражението й би дало обяснение какво се случваше. Това не беше начинът, по който им говореше майка им. Не дори когато им разясняваше разликите между машата „Марсел“ и ръчката с пружина в нейната маша за къдрене.
	Без да се замисли, Саманта се протегна към мивката и обви длан около малкото чукче. Задържа го зад гърба си, докато крачеше по дългия коридор към кухнята.
	Всички лампи бяха включени. Отвън небето беше притъмняло. Представи си маратонките си за бягане, поставени редом с тези на Шарлот на кухненските стъпала, пластмасовата щафета, захвърлена някъде из двора. Кухненската маса с подредените върху нея картонени чинии. Пластмасовите вилици и ножове.
	Прозвуча дълбоко прокашляне, може би от мъж. Може би беше Гама, защото напоследък тя кашляше именно така, все едно димът от пожара някак си беше проправил път в дробовете й.
	Ново прокашляне.
	Косъмчетата по врата на Саманта настръхнаха предупредително.
	Задната врата се намираше в противоположния край на коридора, матовото стъкло беше ограждано от ореол приглушена светлина. Саманта хвърли поглед зад гърба си и продължи по коридора. Виждаше топката на вратата. Докато вървеше нататък, представяше си как я завърта. С всяка следваща крачка се питаше дали подхожда глупаво, или е редно да е разтревожена, или може би това беше някаква шега, защото някога майка им обичаше да се шегува с тях, лепеше мърдащи пластмасови очички на каната с мляко в хладилника или оставяше бележка „помогнете ми, блокирана съм във фабрика за тоалетна хартия“ от вътрешната страна на ролката тоалетна хартия.
	В къщата имаше само един телефон, апаратът с шайба в кухнята.
	Пистолетът на баща й беше в чекмеджето в кухнята.
	Патроните бяха в някой кашон.
	Шарлот би й се присмяла, ако видеше чукчето. Саманта го тикна отзад в колана на шортите си за бягане. Металът беше студен на допир до кръста й, а мократа дръжка беше също като сгърчил се език. Подръпна тениската си да покрие чукчето и влезе в кухнята.
	Саманта почувства тялото й да се сковава.
	Това не беше шега.
	В кухнята стояха двама мъже. Воняха на пот, бира и никотин. Носеха черни ръкавици. Лицата им бяха покрити от черни маски за ски.
	Саманта отвори уста. Въздухът беше станал гъст като памук и блокираше гърлото й.
	Единият беше по-висок от другия. Ниският беше по-тежък. По-набит. Беше облечен в джинси и черна фланелка. Високият носеше бяла тениска с избеляла апликация, джинси и високи сини маратонки с червени незавързани връзки. Ниският създаваше усещането за по-опасен, но беше трудно да се прецени, защото единственото, което успяваше да види Саманта изпод маските им, бяха очите и устите им.
	Не че тя ги гледаше в очите.
	Онзи с високите маратонки имаше револвер.
	Черна фланелка държеше пушка, която беше насочена право към главата на Гама.
	Ръцете й бяха вдигнати във въздуха.
	— Всичко е наред — промълви Гама към Саманта.
	— Не, не е. — В гласа на Черна фланелка се долавяше злокобното вибриране на гърмяща змия. — Кой друг е в къщата?
	Гама поклати глава.
	— Никой.
	— Недей да ме лъжеш, кучко.
	Чу се почукване. Шарлот седеше до масата и трепереше така силно, че краката на стола потропваха по пода, все едно кълвач чукаше с клюна си по дърво.
	Саманта хвърли поглед към другия край на коридора, към бледия ореол светлина.
	— Тук. — Мъжът с високите сини маратонки направи знак на Саманта да седне до Шарлот. Тя се движеше бавно, прегъна предпазливо колене, като държеше ръце над масата. Дървената дръжка на чукчето тропна в седалката на стола.
	— Какво беше това? — Черна фланелка стрелна очи в нейна посока.
	— Съжалявам — прошепна Шарлот. На пода се стече урина. Тя държеше главата си наведена и се поклащаше напред и назад. — Съжалявам. Съжалявам. Съжалявам.
	Саманта пое ръката на сестра си.
	— Кажете ни какво искате — обади се Гама. — Ще ви го дадем и после можете да си тръгнете.
	— И какво, ако искам това? — Наподобяващите мъниста очи на Черна фланелка бяха приковани в Шарлот.
	— Моля ви — заговори Гама. — Ще направя каквото поискате. Всичко.
	— Всичко ли? — повтори Черна фланелка по начин, по който даваше ясно на всички да разберат какво се предлагаше.
	— Не — намеси се Високи маратонки. Гласът му звучеше по-младежки, нервно и може би малко уплашено. — Не сме дошли за това. — Адамовата му ябълка заподскача под маската за ски, когато се опита да прочисти гърло. — Къде е мъжът ти?
	В очите на Гама проблесна нещо. Гняв.
	— На работа.
	— Тогава защо колата му е отвън?
	— Имаме само една кола, защото… — подхвана Гама.
	— Шерифът… — Саманта преглътна последната дума, осъзнавайки прекалено късно, че не е бивало да я изрича.
	Черна фланелка отново гледаше към нея.
	— Какво каза, момиче?
	Саманта наведе глава. Шарлот стисна ръката й. Беше понечила да каже, че човекът на шерифа ще бъде тук много скоро. Ръсти им беше съобщил, че ще пратят кола, но Ръсти изричаше много неща, за които се оказваше, че не са верни.
	— Тя просто е уплашена — намеси се Гама. — Защо не се преместим в другата стая? Можем да обсъдим всичко това, да установим какво точно искате вие, момчета.
	Саманта усети нещо твърдо да удря главата й. Вкуси металните пломби на зъбите си. Ушите й пищяха. Пушката. Той притискаше дулото в горната част на главата й.
	— Каза нещо за шерифа, момиче. Чух те.
	— Не е казвала такова нещо — намеси се Гама. — Имаше предвид…
	— Млъквай.
	— Тя просто…
	— Казах ти да мълчиш, мамка му.
	Саманта вдигна очи, когато пушката се отплесна към Гама.
	Гама се протегна, но съвсем бавно, все едно плъзгаше длани през пясък. Изведнъж всички се озоваха в плен на забавен каданс, движенията им бяха насечени, а телата им бяха като от глина. Саманта наблюдаваше как един по един пръстите на майка й се обвиха около пушката с прерязана цев. Спретнато изрязани нокти. Дебел мазол на палеца от държането на молив.
	Последва почти неуловимо изщракване.
	Секундарникът на часовник.
	Езикът на затваряща се врата.
	Ударникът почуква гилза в пушката.
	Може би Саманта дочу изщракването, а може би го долови интуитивно, защото се беше втренчила в пръста на Черна фланелка, когато той натисна спусъка.
	Във въздуха се разпръсна червена експлозия.
	Кръв опръска тавана. Разплиска се по пода. Горещи издължени филизи се разстлаха по главата на Шарлот и белязаха лицето и шията на Саманта.
	Гама падна на пода.
	Шарлот писна.
	Саманта усети нейната уста да се отваря, но звукът остана арестуван в гърдите й. Беше замръзнала на място. Писъците на Шарлот се превърнаха в далечно ехо. Всичко изгуби цвят. Бяха ограничени до черно и бяло, също като снимката на фермера ерген. Бялата решетка на климатика беше осеяна с черни пръски кръв. Стъклото на прозореца беше нашарено с миниатюрни черни точици. Навън вечерта беше катраненочерна с една самотна миниатюрна звезда в далечината.
	Саманта вдигна ръка и докосна шията си с пръсти. Парченца кост. И още кръв, защото всичко беше изпоцапано с кръв. Усети пулс в гърлото си. Нейното собствено сърце или късчета от сърцето на майка й пулсираха под треперещите й пръсти?
	Писъците на Шарлот се усилиха до пронизителна сирена. Черната кръв стана алена върху пръстите на Саманта. Сивото помещение си възвърна ярките и ослепяващо наситени цветове.
	Мъртва. Гама беше мъртва. Вече никога нямаше да поръча на Саманта да се махне от Пайквил, да й крещи, задето е пропуснала лесен въпрос в теста, задето не е била по-напориста на пистата, задето не е проявила търпение към Шарлот, задето не е резултатна в живота си.
	Саманта потри пръстите си един в друг. В ръката си държеше парче от зъб на Гама. Изпита позив за повръщане и усети киселия вкус в устата си. Беше заслепена от сълзи. Скръбта завибрира в тялото й също като струна от арфа.
	С едно примигване светът се беше обърнал с главата надолу.
	— Млъквай! — Черна фланелка перна Шарлот така силно, че тя едва не падна от стола. Саманта я улови и се вкопчи в нея. Двете хлипаха, трепереха и крещяха. Нямаше как това да се случва. Нямаше как майка им да е мъртва. Щеше да отвори очи. Щеше да им обясни дейността на сърдечносъдовата система, докато бавно сглобяваше тялото си.
	Знаете ли, че средностатистическото сърце изпомпва пет литра кръв в минута?
	— Гама — прошепна Саманта. Изстрелът от пушката беше разкъсал гърдите й, шията й, лицето й. Лявата половина от челюстта й я нямаше. Част от черепа. Красивият и комплициран мозък. Извитата й вежда. Вече никой нямаше да обяснява разни неща на Саманта. Никой нямаше да го е грижа дали разбира нещо, или не. — Гама.
	— Боже! — Високи маратонки ожесточено удряше гърдите си в опит да се почисти от парченцата кост и тъкан. — Мили боже, Зак!
	Сърцето на Саманта заблъска.
	Закарая Кълпепър.
	Двете думи мигаха като неонови в съзнанието й. А после: мащабни автомобилни кражби. Жестокост към животни. Непристойно поведение на обществено място. Неуместни контакти с малолетна.
	Шарлот не беше единствената, която четеше документацията от случаите на баща им. С години Ръсти Куин беше измъквал Зак Кълпейпър от дълги присъди. Неплатените му сметки бяха постоянен източник на напрежение между Гама и Ръсти, особено откакто къщата им изгоря. Бяха дължими над двайсет хиляди долара, но Ръсти отказваше да го преследва.
	— По дяволите! — Зак очевидно беше съзрял разпознаването в очите на Саманта. — По дяволите!
	— Мамо… — Шарлот явно не беше осъзнала, че вече всичко е различно. Успяваше единствено да се взира в Гама, а тялото й трепереше така неудържимо, че зъбите й тракаха. — Мамо, мамо, мамо…
	— Всичко е наред. . — Саманта се опита да погали сестра си по косата, но пръстите й се запънаха в плетеницата от кости и кръв.
	— Не е наред. — Зак дръпна рязко ръкавиците и маската си. Беше суров на вид мъж. Кожата му беше надупчена от белези от акне. Устата и очите му бяха оградени в червени пръски при отката на пушката. — Дявол го взел! Защо трябваше да използваш името ми, момче?
	— Аз не… — заекна Високи маратонки. — Съжалявам.
	— Няма да кажем. — Саманта сведе очи, сякаш можеше да се престори, че не е видяла лицето му. — Нищо няма да кажем. Обещавам.
	— Момиче, току-що гръмнах майка ти. Наистина ли си мислиш, че ще излезете живи оттук?
	— Не — намеси се Високи маратонки. — Не за това дойдохме.
	— Аз дойдох да залича някои сметки, момче. — Стоманеносивите очи на Зак се стрелкаха из помещението като картечни залпове. — Сега си мисля, че аз съм този, на когото има да плаща Ръсти Куин.
	— Не — отсече Високи маратонки. — Казах ти…
	Зак го накара да замълчи, като тикна пушката в лицето му.
	— Не схващаш общата картина. Ще се наложи да се махнем от града, а това ще изисква ужасно много пари. Всеки знае, че Ръсти Куин държи пари в брой в къщата.
	— Къщата изгоря. — Саманта дочу думите, преди да е регистрирала, че излизат от собствената й уста. — Всичко изгоря.
	— По дяволите! — кресна Зак. — По дяволите! — Сграбчи Високи маратонки за ръката и го завлече в коридора. Държеше пушката вирната в тяхна посока, с пръста му върху спусъка. Последва трескав шепот между двамата, който Саманта успяваше да чуе съвсем ясно, но мозъкът й отказваше да осмисли думите.
	— Не! — Шарлот падна на пода. Протегна трепереща ръка, за да хване тази на майка им. — Недей да си мъртва, мамо. Моля те. Обичам те. Толкова те обичам.
	Саманта вдигна поглед към тавана. Червени линии бележеха мазилката като изстреляни от спрей гирлянди за парти. По лицето й се стекоха сълзи и напоиха яката на единствената й блуза, спасена от пожара. Позволи на скръбта да премине през цялото й тяло, преди да я изтласка обратно навън. Гама я нямаше. Бяха сами в къщата заедно с нейния убиец и човекът на шерифа нямаше да се появи.
	Обещай ми, че винаги ще се грижиш за Чарли.
	— Чарли, стани. — Саманта дръпна сестра си за ръката с извъртени в друга посока очи, защото нямаше сили да погледне към зеещия гръден кош на Гама, към строшените ребра, които стърчаха като зъби.
	Знаете ли, че зъбите на акулите са съставени от люспи?
	— Чарли, изправи се — прошепна Саманта.
	— Не мога. Не мога да оставя…
	Сам дръпна рязко сестра си обратно на стола. Притисна устни към ухото на сестра си и произнесе:
	— Побегни, когато можеш. — Гласът й беше толкова тих, че замря в гърлото й. — Не поглеждай назад. Просто тичай.
	— Какво си говорите вие двете? — Зак сръчка челото на Саманта с пушката. Металът беше горещ. Частици от плътта на Гама бяха обгорели по цевта. Успяваше да ги подуши като месо на скара. — Какво й поръча да направи? Да избяга? Да се опита да се измъкне?
	Шарлот писна. Ръката й се стрелна към устата.
	— Какво ти поръча да направиш, кукличке?
	Стомахът на Саманта се преобърна заради начина, по който тонът му омекна, като заговори на сестра й.
	— Хайде, миличка. — Взорът на Зак се спусна надолу към малкия бюст на Чарли и тънката й талия. — Няма ли да бъдем приятели?
	— Престани — заекна Сам. Потеше се и трепереше. И тя като Чарли щеше да изгуби контрол върху пикочния си мехур. Кръглата цев на пушката беше като свредел, забиващ се в челото й. — Остави я на мира — произнесе, независимо от всичко.
	— Да съм говорил на теб, кучко? — Зак притисна дулото в главата на Саманта, докато брадичката й не се вирна нагоре. — А?
	Сам стисна длани в стегнати юмруци. Налагаше се да прекрати това. Трябваше да предпази Шарлот.
	— Остави ни на мира, Закарая Кълпепър. — Беше шокирана от собствената си дързост. Беше ужасена, но ужасът й беше белязан от всепоглъщаща ярост. Той беше убил майка й. Гледаше похотливо сестра й. Заяви и на двете им, че няма да излязат живи оттам. Замисли се за чукчето, скрито в колана на шортите й, и си го представи забито в главата на Зак. — Отлично знам кой си, долен перверзнико.
	Той потрепна заради думата. Чертите на лицето му се изкривиха от гняв. Ръцете му стиснаха пушката толкова здраво, че кокалчетата му побеляха, но когато заговори, гласът му беше спокоен.
	— Ще отстраня клепачите ти, та да можеш да гледаш как изрязвам черешката на сестра ти с ножа си.
	Взорът й се сключи с неговия. Тишината, последвала заканата му, беше оглушителна. Сам не беше в състояние да отклони очи. Страхът сякаш накълца сърцето й с бръсначи. Никога в живота си не беше срещала някой така пределно и бездушно жесток.
	Чарли захлипа.
	— Зак — намеси се Високи маратонки. — Хайде, човече. — Зачака. Всички зачакаха. — Имахме договорка, нали така?
	Зак не помръдна. Никой не помръдна.
	— Имахме договорка — повтори Високи маратонки.
	— Разбира се — наруши мълчанието Зак. Позволи на Високи маратонки да вземе пушката от ръцете му. — Един мъж струва, колкото струва думата му.
	Понечи да се обърне, но после промени решението си. Ръката му се изстреля като бич. Сграбчи Сам за лицето, пръстите му се впиха в черепа й като в топка и той я запрати назад с такава сила, че столът падна и главата й се блъсна в предната част на мивката.
	— Сега за перверзник ли ме смяташ? — Притисна с длан носа й, а пръстите му се забиха в очите й като горещи игли. — Да имаш да добавиш още нещо по въпроса?
	Саманта отвори уста, но нямаше дъх да изкрещи. Лицето й пламна от жестока болка, когато ноктите му се врязаха в клепачите й. Тя стисна масивната му китка и зарита на сляпо, опита се да го одраска, да го блъсне, да спре болката. По бузите й се стече кръв. Пръстите на Зак трепереха, натискът им беше толкова силен, че Сам чувстваше очните й ябълки да се залепват назад към мозъка. Пръстите му се извиха, докато се опитваше да раздере клепачите й. Тя почувства допира на ноктите му в незащитените си очи.
	— Престани! — изкрещя Чарли. — Престани!
	Натискът изчезна също така внезапно, както се беше появил.
	— Сами! — Дъхът на Чарли беше горещ, уплашен. Ръцете й се насочиха към лицето на Сам. — Сам? Погледни ме. Можеш ли да виждаш? Моля те, погледни ме!
	Саманта се опита да повдигне внимателно клепачи. Бяха наранени, почти разкъсани. Имаше усещането, че гледа през парче стара дантела.
	— Какво е това, по дяволите? — обади се Зак.
	Чукчето. Беше изпаднало от шортите й.
	Зак го вдигна от пода. Огледа дървената дръжка, а после изгледа многозначително Чарли.
	— Чудиш се какво бих могъл да направя с това ли?
	— Достатъчно! — Високи маратонки сграбчи чукчето и го метна по коридора. Всички се заслушаха, когато металната глава се блъсна в дървения под.
	— Просто се забавлявам, братко — обясни Зак.
	— Вие двете, станете — нареди Високи маратонки. — Да приключваме с това.
	Чарли остана на пода. Сам примигна, за да прогони кръвта. Почти не виждаше, та да се размърда. Светлината от лампата над главите им беше като горещо олио в очите й.
	— Помогни й — нареди Високи маратонки на Зак. — Ти обеща, човече. Не прави нещата по-лоши, отколкото е нужно да бъдат.
	Зак дръпна Сам за ръката с такава сила, че почти я извади от рамото. Тя се надигна с усилие на крака, като се подпря на масата. Зак я бутна към вратата. Тя се блъсна в един стол. Чарли посегна към ръката й.
	Високи маратонки отвори вратата.
	— Вървете.
	Нямаха друг избор, освен да се подчинят. Чарли тръгна първа, като се движеше странично, за да помогне на Сам по стълбите. Надалече от яркото осветление на кухнята, очите й спряха да пулсират така силно. Нямаше настройване към тъмнината. Сенките не спираха да влизат и да излизат от полезрението й.
	В момента трябваше да са на тренировка. Бяха умолявали Гама да им позволи да я пропуснат за пръв път в живота си и сега майка им беше мъртва, а те бяха извеждани от къщата под дулото на оръжие от мъж, появил се да заличи адвокатските си сметки с пушка.
	— Виждаш ли? — попита Чарли. — Сам, виждаш ли?
	— Да — излъга Сам, защото зрението й мигаше като диско сфера, само дето вместо светлини тя виждаше сиви и черни петна.
	— Насам — подкани Високи маратонки и ги поведе не към стария пикап на алеята, а в полето зад фермерската къща. Зеле. Сорго. Дини. Това беше отглеждал фермерът ерген. Бяха открили дневника му за семена в иначе празния килер горе. Тристата му акра бяха дадени под аренда на съседната ферма и хилядата акра площ бяха засадени в началото на пролетта.
	Сам чувстваше прясно разораната пръст под босите си крака. Облегна се на Чарли, която я стискаше здраво за ръката. Протегна другата си ръка на сляпо, нелогично уплашена, че може да се натъкне на нещо насред полето. С всяка стъпка по-далече от фермерската къща и от светлината към мрака във вижданото от нея се добавяше още един пласт. Чарли беше сиво петно. Високи маратонки беше дълъг и кльощав като парче графит. Зак Кълпепър беше застрашителен черен квадрат от омраза.
	— Къде отиваме? — попита Чарли.
	Сам усети пушката да се притиска в гърба й.
	— Продължавайте да вървите — нареди Зак.
	— Не разбирам — заяви Чарли. — Защо правите това?
	Думите й бяха насочени към Високи маратонки. Също като на Сам, и на нея й беше ясно, че младият мъж е по-слабият, но също така, че някак си той командва всичко това.
	— Какво сме ви направили, господине? — поиска да научи Чарли. — Ние сме само деца. Не заслужаваме това.
	— Млъквай — предупреди Зак. — И двете да мълчите, мамка ви.
	Сам стисна ръката на Чарли още по-силно. Сега вече беше почти сляпа. Щеше да остане сляпа завинаги, само дето завинаги не беше още кой знае колко дълго. Или поне не за Сам. Разхлаби хватката си около ръката на Чарли. Мълчаливо призова сестра си да наблюдава заобикалящото ги, да е нащрек за шанс да избяга.
	Два дни по-рано, в деня, когато се нанесоха, Гама им беше показала топографска карта на района. Мъчеше се да ги запали по селския живот и им посочи няколко територии, които можеха да изследват. Сега Сам прехвърли мислено набелязаното в търсене на маршрут за бягство. Съседската земя се простираше отвъд хоризонта, равен открит терен, за който беше вероятно да допринесе за куршум в гърба на Чарли, ако побегнеше в тази посока. Далечната дясна страна на имота граничеше с дървета, гъста гора, за която Гама предупреди, че вероятно гъмжи от кърлежи. От другата страна на гората имаше поток, който се изливаше в тунел, криволичещ под метеорологична кула и водещ до асфалтиран, но рядко използван път. На осемстотин метра на север пък можеше да бъде открита изоставена плевня. На километър и половина източно се намираше друга ферма. Тинесто риболовно езерце. Там трябваше да са жабите. Тук някъде трябва да бяха пеперудите. Ако бъдеха търпеливи, можеше да зърнат сърна по полето. Стой далече от пътя. До три преброй, не се давай без бой. Брой до шест, ще оцелееш днес.
	Моля те, избягай, умоляваше Сам безмълвно Чарли. Моля те, не поглеждай назад да се увериш, че те следвам.
	— Какво е това? — попита Зак.
	Всички се обърнаха.
	— Кола — отвърна Чарли, но Сам успяваше да различи единствено блещукащите фарове, които се движеха бавно по дългата отсечка към фермерската къща.
	Човекът на шерифа? Или някой караше баща им до дома?
	— По дяволите, ще разпознаят пикапа ми за две секунди. — Зак ги сръчка към гората, като използваше пушката вместо остен за добитък, та да ги накара да вървят по-бързо. — Продължавайте да се движите или ще ви гръмна още тук.
	Още тук.
	Чарли се напрегна при тези му думи. Зъбите й отново затракаха. Най-накрая беше направила връзката. Беше схванала, че са се запътили към смъртта си.
	— Има друг изход от всичко това — обади се Сам.
	Говореше на Високи маратонки, но Зак беше този, който изсумтя.
	— Ще направя каквото поискате — продължи Сам. Чу гласът на Гама да изрича думите до нея. — Всичко.
	— Мамка му — процеди Зак. — Нима си мислиш, че и бездруго няма да си взема своето, а, кучко?
	Сам се пробва наново.
	— Няма да им кажем, че сте били вие. Ще твърдим, че през цялото време сте носили маски и…
	— С пикапа ми на алеята и с майка ви мъртва в къщата? — изпръхтя Зак. — Вие, Куин, се смятате за толкова умни, та вярвате, че с приказки можете да се измъкнете от всичко.
	— Чуйте ме — заумолява Сам. — И бездруго ще трябва да напуснете града. Няма причина да убивате и нас. — Завъртя глава към Високи маратонки. — Моля те, само си помисли върху това. Достатъчно е просто да ни завържете. Да оставите някой да ни открие. При всички случаи ще се наложи да напуснете града. Не ви трябва още кръв по ръцете.
	Сам зачака реакция. Всички зачакаха.
	Високи маратонки прочисти гърло.
	— Съжалявам — произнесе най-накрая.
	В смеха на Зак се долови нотка на триумф.
	Сам не можеше да се предаде просто така.
	— Пуснете сестра ми да си върви. — Наложи й се да замълчи за миг, та да преглътне слюнката в устата си. — Тя е на тринайсет. Още дете.
	— На мен не ми изглежда като дете — отсече Зак. — Има чудни щръкнали цицки.
	— Млъквай — предупреди го Високи маратонки. — Сериозно говоря.
	Зак шумно всмукна слюнка през зъби.
	— Тя няма да каже на никого. — Сам трябваше да продължи да опитва. — Ще обясни, че са били непознати. Нали, Чарли?
	— Някой чернюга, а? — попита Зак. — Също като онзи, дето баща ви го отърва за убийство?
	— Имаш предвид, както отърва теб, като си беше показвал наденичката на група малки момичета ли? — процеди Чарли.
	— Чарли? — произнесе умолително Сам. — Моля те, не говори.
	— Остави я да си го каже — настоя Зак. — Харесва ми, като показват малко борбеност.
	Чарли притихна. Остана смълчана, докато крачеха към гората.
	Сам я следваше плътно, като се ровеше в съзнанието си за молба, която би убедила въоръжените мъже, че не е нужно да постъпват така. Но Зак Кълпепър имаше право. Пикапът му пред къщата им променяше всичко.
	— Не — прошепна Чарли сама на себе си. Постоянно правеше така, вокализираше спор, който течеше в главата й.
	Моля те, бягай, призова я безмълвно Сам. Не е проблем да тръгнеш без мен.
	— Мърдай. — Зак я сръчка с пушката в гърба, та да върви по-бързо.
	Боровите иглички се забиваха в стъпалата й. Навлизаха по-дълбоко в гората. Въздухът ставаше по-хладен. Сам затвори очи, защото беше безсмислено да се опитва да види нещо. Остави Чарли да я води сред дърветата. Листата шумоляха. Прекрачваха повалени дървета, нагазиха в тясна вада, която вероятно беше отбита от фермата към потока.
	Тичай, тичай, тичай, нареди Сам безмълвно на Чарли. Моля те, бягай.
	— Сам… — Чарли спря. Обви ръка около кръста на Сам. — Има лопата. Лопата.
	Сам не я разбра. Докосна с пръсти клепачите си. Засъхналата кръв ги беше слепила здраво. Притисна леко и успя да накара очите си да се отворят.
	Меката лунна светлина придаваше синкав оттенък на просеката пред тях. Имаше нещо повече от лопата. Встрани от открита яма лежеше купчина прясно изкопана пръст.
	Една дупка.
	Един гроб.
	Взорът й се съсредоточи върху зейналата черна бездна, когато всичко дойде на фокус. Това не беше обир или опит да бъдат сплашени заради няколко сметки при адвоката. Всички бяха наясно, че изгарянето на къщата им беше поставило семейство Куин в бедствено финансово затруднение. Боричкането със застрахователната компания. Прогонването им от мотела. Покупките от магазина за вещи втора ръка. Закарая Кълпепър очевидно беше заключил, че Ръсти ще попълни банковата си сметка, като принуди неиздължилите се клиенти да оправят сметките си. Не беше особено далече от истината. Онази вечер Гама беше крещяла на Ръсти как двайсетте хиляди, дължани от Кълпепър, ще свършат добра работа семейството им отново да стане платежоспособно.
	Което означаваше, че всичко това се свеждаше до пари.
	И нещо по-лошо, до глупост, защото неуредените сметки не биха умрели с баща им.
	Сам почувства повторното пробуждане на по-раншния й гняв. Прехапа език така силно, че в устата й се процеди кръв. Имаше причина Закарая Кълпепър да е заклет мошеник. Като всичките му други престъпления и този план беше калпав, зле изпълнен. Всяка груба грешка ги беше довела до това положение. Бяха изкопали гроб за Ръсти, но тъй като Ръсти закъсня, защото той винаги закъсняваше, и тъй като днес по рядко изключение им беше разрешено да пропуснат тренировката по бягане, сега той беше предназначен за Чарли и Сам.
	— Добре, здравеняко. Време е да свършиш своята част. — Зак опря приклада на пушката в бедрото си. Измъкна сгъваем нож от джоба си и го отвори с една ръка. — С пушката ще е прекалено шумно. Вземи това. Напряко през гърлото, както се прави с прасе.
	Високи маратонки не взе ножа.
	— Хайде, точно както се договорихме. Ти оправи нея. Аз ще се погрижа за малката — подкани Зак.
	Високи маратонки все така не помръдваше.
	— Тя е права. Не е нужно да го правим. Планът изобщо не включваше да нараняваме жените. Дори не трябваше да са там.
	— Какви ги говориш?
	Сам стисна ръката на Чарли. Бяха се разсеяли. Тя можеше да избяга.
	— Стореното сторено. Не е нужно да влошаваме нещата, като убиваме още хора. Невинни хора.
	— Мили боже. — Зак затвори ножа и го върна обратно в джоба си. — Това вече го обсъдихме в кухнята, човече. Не е като да имаме избор.
	— Можем да се предадем.
	Зак стисна здраво пушката.
	— Пълни тъпотии. Точка.
	— Аз ще се предам. Ще поема вината за всичко.
	Сам побутна Чарли, за да й даде да разбере, че е време да действа. Чарли не помръдна. Стискаше я здраво.
	— Друг път ще я поемеш. — Зак задумка по гърдите на Високи маратонки. — Нима си мислиш, че ще лежа за убийство, защото се е обадила съвестта ти?
	Сам пусна ръката на сестра си.
	— Чарли, бягай — прошепна й.
	— Няма да те издам — настояваше Високи маратонки. — Ще кажа, че съм бил аз.
	— В моя шибан пикап?
	Чарли се опита отново да хване ръката на Сам. Сам обаче се дръпна и прошепна:
	— Върви.
	— Тъпак. — Зак вдигна пушката и я насочи към гърдите на Високи маратонки. — Ето какво ще се случи, синко. Ще вземеш този нож и ще прережеш гърлото на кучката или ще отворя дупка в гърдите ти с размерите на Тексас. — Тропна с крак. — На мига.
	Високи маратонки насочи рязко револвера към главата на Зак.
	— Ще се предадем.
	— Разкарай оръжието от лицето ми, безгръбначна отрепко.
	Сам побутна Чарли. Налагаше се да се размърда. Налагаше се да се изпари оттам. Щеше да има само един шанс. На практика умоляваше сестра си.
	— Върви.
	— По-скоро ще убия теб, отколкото тях — заяви Високи маратонки.
	— Нямаш смелостта да дръпнеш спусъка.
	— Ще го направя.
	Чарли все така не се поместваше. Зъбите й пак тракаха.
	— Тичай — проплака Сам. — Трябва да избягаш.
	— Никаквец. — Зак се изплю на земята. Понечи да обърше уста, но само за отвличане на вниманието. Посегна към револвера. Високи маратонки беше предвидил този ход. Перна пушката с опакото на ръката си. Зак изгуби равновесие. Не успя да се задържи на крака и полетя назад, като размахваше ръце.
	— Тичай! — Сам избута сестра си. — Чарли, върви!
	Чарли се превърна в размазано петно от движение. Сам понечи да я последва с вдигнат крак, със свита в лакътя ръка…
	Нов изстрел.
	Бяло проблясване от дулото на револвера.
	Внезапно вибриране във въздуха.
	Главата на Сам се отметна назад с такава сила, че шията й изпука. Тялото й последва главата със свирепо усукване. Тя се завъртя като пумпал и пропадна в тъмнината по същия начин, както Алиса в дупката на заека.
	Осъзнаваш ли колко си красива?
	Стъпалата на Сам докоснаха земята. Тя усети как коленете й поемат сътресението.
	Погледна надолу.
	Пръстите на краката й бяха разперени върху наквасен от вода дървен под.
	Вдигна очи и установи, че отражението й се взира обратно в нея от огледалото.
	Съвсем необяснимо Сам се беше озовала във фермерската къща, застанала пред мивката в банята.
	Гама стоеше зад нея, а силните й ръце бяха обвити около кръста на Сам. В огледалото майка й изглеждаше по-млада, по-смекчена. Веждите й се бяха извили, все едно беше чула нещо съмнително. Това беше жената, която беше обяснявала на непознат в бакалията разликата между делене на клетките и синтез. Която беше устройвала комплицирани турнири за лов на дрънкулки, ангажирали всеки техен Великден в миналото.
	Какви бяха насоките й сега?
	— Кажи ми — помоли Сам отражението на майка си. — Кажи ми как искаш да постъпя.
	Гама отвори уста, но не заговори. Лицето й започна да се състарява. Сам почувства силен копнеж за майката, която никога нямаше да види да остарее. От устата на Гама плъзнаха фини бръчици. Тъмната й коса се прошари с бели кичури. Линията на челюстта й изгуби контура си.
	Кожата й започна да се лющи.
	През дупка в бузата й се показваха бели зъби. Косата й се превърна в мазна бяла плетеница. Очите й се сгърчиха. Не остаряваше.
	Разпадаше се.
	Сам се помъчи да се освободи от хватката й. Обгърна я мирис на смърт: влажна пръст, бели червеи, дълбаещи пътя си под кожата й. Дланите на Гама се притиснаха към бузите й. Накара Сам да се обърне. Черните зъби на Гама се заостриха като бръсначи, когато тя отвори уста и изкрещя:
	— Казах ти да се махнеш оттук!
	Сам се свести със стон.
	Очите й се отвориха в непрогледна тъмнина.
	Устата й се напълни с пръст. Влажна почва. Борови иглички. Ръцете й бяха пред лицето. Топлият й дъх се блъскаше в дланите й. Чуваше се звук…
	Като от метене с метла.
	Като свистене от размахването на брадва.
	Като от лопата, мятаща пръст в нечий гроб.
	Гроба на Сам.
	Беше погребана жива. Тежестта от пръстта отгоре й беше като от метална плоча.
	— Съжалявам — дочу гласа на Високи маратонки. — Моля те, боже, прости ми.
	Пръстта продължаваше да приижда, а тежестта й вече бе менгеме, което заплашваше да изкара въздуха от гърдите й.
	Знаеш ли, че Джайлс Кори е единственият обвиняем в процесите срещу Салемските вещици, който е умрял от това, че е бил смазан?
	Сълзи напълниха очите на Сам и се затъркаляха надолу по бузите й. Вик остана блокиран в гърлото й. Не можеше да допусне да изпада в паника. Нямаше смисъл да крещи или да рие с ръце, защото нямаше да й се притекат на помощ. Щяха да я гръмнат още веднъж. Да се моли за живота си, само би ускорило отнемането му.
	— Не ставай глупава — обади се Гама. — Мислех, че си надраснала тийнейджърските години.
	Сам вдиша с потреперване.
	Смая се, като установи, че в дробовете й всъщност нахлуваше въздух.
	Можеше да диша!
	Шепите й обгръщаха лицето и оформяха въздушен джоб в пръстта. Сам уплътни контакта между дланите си. Наложи си да забави дишането си, с цел да запази малкото й останал скъпоценен въздух.
	Чарли я беше научила на това. Още преди години. Сам успяваше да си представи сестра си в скаутската й униформа. С ръце и крака също като мънички клечки. Омачканата й жълта блузка и кафяво елече с всичките спечелени от нея нашивки. Беше чела на глас от приключенския си наръчник на масата за закуска.
	— Ако се озовете затрупани от лавина, недейте да крещите или да отваряте уста — беше прочела Чарли. — Поставете ръце пред лицето си и се опитайте да оформите въздушно пространство, докато жизнените ви функции се забавят.
	Сам изплези език в опит да провери на какво разстояние са дланите й. Заключи, че са на около половин сантиметър. Разшава пръсти в усилие да увеличи въздушния джоб. Нямаше накъде. Пръстта беше натрупана около ръцете й, плътна почти като цимент.
	Опита се да анализира позицията на тялото си. Не беше просната по гръб. Лявото й рамо беше притиснато към земята. Но също така не лежеше изцяло на една страна. Бедрата й бяха извъртени под ъгъл спрямо раменете. През задната част на шортите й за бягане се просмукваше студ. Дясното й коляно беше прегънато, а левият й крак беше изпънат.
	Торсът й беше усукан.
	Разтягането на бегач. Тялото й беше паднало в позната поза.
	Сам направи опит да размести тежестта си. Не успя да помръдне. Пробва с пръстите на краката. С мускулите на прасците си. С подколенните сухожилия.
	Нищо.
	Сам затвори очи. Беше парализирана. Вече никога нямаше да ходи, да тича, да се движи без помощ. Паниката нахлу в гърдите й също като рояк комари. Бягането беше всичко, което имаше. Правеше я тази, която е. Какъв беше смисълът да се мъчи да оцелее, ако вече никога нямаше да може да си служи с краката?
	Притисна лице към ръцете си, та да не извика.
	Чарли все така можеше да тича. Сам беше зърнала как сестра й хукна към гората. Това беше последното, което видя, преди да гръмне револверът. Сам призова в съзнанието си спринтиращия образ на Чарли — слабичките й крака се движеха почти невъзможно бързо, докато се носеше напред, надалече, без грам колебание, без да се обръща назад.
	Недей да мислиш за мен, помоли я Сам същото, което беше изричала към сестра си милиони пъти преди. Просто се съсредоточи върху самата себе си и продължавай да тичаш.
	Дали Чарли беше успяла? Дали беше открила помощ? Или беше надзърнала през рамо да провери дали я следва Сам и вместо това се беше озовала срещу дулото на Закарая Кълпепър?
	Или нещо по-лошо.
	Сам прогони тази мисъл от главата си. Съзря Чарли да тича на воля, да получава помощ, да води полицията обратно до гроба, защото притежаваше чувството за ориентация на майка им и никога не се губеше, така че щеше да си спомни къде е закопана сестра й.
	Сам се залови да брои ударите на сърцето си, докато не почувства, че ритъмът му не става по-малко трескав.
	И после усети дразнене в гърлото си.
	Навсякъде беше пълно с пръст — беше в ушите, носа, устата, дробовете й. Не успяваше да възпре кашлицата, напираща да излезе от устата й. Устните й се разтвориха. Рефлективното вдишване вкара още пръст в носа й. Закашля още и още. Третият път беше толкова мощен, че почувства спазъм в стомаха си, а тялото й се напрегна да се свие на топка.
	Сам усети пърхане в сърцето си.
	Краката й бяха потрепнали.
	Паниката и страхът бяха прекъснали жизненоважната връзка между мозъка и мускулатурата й. Не беше парализирана; просто беше напълно ужасена, някакъв древен механизъм в смисъл „бий се или бягай“ я беше изтласкал навън от собственото й тяло, та да успее да схване какво се случва. Сам усети леко главозамайване със завръщането на осезанията в долната част на тялото й. Все едно вървеше през вода. В началото почувства пръстите на краката си да се разперват в плътната пръст. След това глезените й бяха в състояние да се извият встрани. Усети леко помръдване в тях.
	Щом беше в състояние да движи стъпалата си, какво друго можеше да раздвижи?
	Сам стегна прасци, за да загрее мускулите. Четириглавите й бедрени мускули започнаха да се задействат. Коленете й се напрегнаха. Съсредоточи се върху краката си, каза си, че можеха да се движат, когато мозъкът й им пратеше послание, че всъщност бяха в състояние да го правят.
	Не беше парализирана. Имаше шансове.
	Гама все беше повтаряла как Сам се е научила да тича, преди да умее да ходи. Краката й бяха най-силната част от тялото й.
	Можеше да се измъкне навън с ритане.
	Сам задейства краката си, изпълни няколко минимални движения нагоре и надолу в опит да прокопае тежкия слой пръст. Дъхът върху дланите й стана горещ. Паниката беше обгърнала главата й с гъста мъгла. Дали не използваше прекалено много въздух? Имаше ли значение? Постоянно губеше нишката на онова, което вършеше. Долната част на тялото й се движеше нагоре и надолу и на моменти тя се залавяше да си въобразява как лежи на палубата на мъничка лодка, полюляваща се в океана, а после осъзнаваше, че е блокирана под земята. Това я караше да се мъчи да се движи по-бързо и по-усилено, но отново се отнасяше обратно на лодката.
	Реши да брои: едно Мисисипи, две Мисисипи, три Мисисипи…
	Имаше спазми в краката си. Спазми в корема. Спазми навсякъде. Сам си наложи да спре, макар и само за няколко секунди. Почивката беше почти толкова болезнена, колкото усилията. Претоварените й мускули произвеждаха млечна киселина и караха стомахът й да се преобръща. Прешлените й се бяха усукали като пренатегнати болтове, прищипваха нервите й и пращаха електрически болки в шията и краката й. Всяко нейно издихание беше улавяно в дланите й като птичка в кафез.
	— Съществува петдесет процента шанс за оцеляване — беше прочела Чарли от нейния приключенски наръчник. — Но само ако жертвата бъде открита до един час.
	Сам нямаше представа колко дълго е прекарала в гроба. Също като загубата на червената тухлена къща и както когато беше гледала да умира майка й, и попадането й там се беше случило преди цял един живот.
	Стегна коремните си мускули и пробва странични тласъци. Шията й се напрегна. Пръстта отвърна на натиска, влажната почва смазваше рамото й.
	Имаше нужда от повече пространство.
	Сам се опита да разтърси бедра. В началото се отвориха около два сантиметра, после пет, и след това вече беше в състояние да движи кръста, раменете, шията и главата си.
	Дали изведнъж разстоянието между дланите и устата й не се беше увеличило?
	Сам пак изплези език. Усети върхът му да докосва промеждутъка между двете й длани. Това беше над един сантиметър.
	Прогрес.
	След това се зае да действа с ръце, местеше ги нагоре и надолу. Този път не ставаше дума за няколко сантиметра. Поместиха сантиметър и после нови милиметри пръст. Налагаше се да държи длани пред лицето си, за да може да диша. Но й стана ясно, че се налага да ги използва, за да копае.
	Един час. Толкова й беше дала Чарли. Времето на Сам сигурно се изчерпваше. Дланите й бяха горещи и окъпани в конденз. Мозъкът й беше подвластен на замайване.
	Сам пое една последна голяма глътка въздух.
	Отдръпна длани от лицето си. Чувстваше се, сякаш китките й ще се пречупят, докато извиваше ръце във всички посоки. Стисна здраво устни и проскърца със зъби, като забиваше нокти в пръстта в яростен опит да откърти зарилите я буци.
	Почвата обаче все така отвръщаше на натиска.
	Раменете й пламтяха от болка. Трапецовидните мускули. Ромбовидните мускули. Лопатките. Горещи железа пробождаха бицепсите й. Чувстваше се, сякаш пръстите й ще се прекършат на две. Ноктите й се нащърбиха дълбоко. Кожата по кокалчетата й се обели. Белите й дробове щяха да колабират. Не можеше да продължи да сдържа дъха си. Не беше в състояние да продължи битката. Беше уморена. Беше сама. Майка й беше мъртва. Сестра й я нямаше. Сам започна да крещи, първоначално в главата си, а после през устата. Беше толкова ядосана — гневна на майка си, задето сграбчи пушката, бясна на баща си, задето беше довел ада на прага им, раздразнена на Чарли, че не се показа по-силна, и направо апоплектична, задето щеше да умре в този прокълнат от бога гроб.
	Плитък гроб.
	Пръстите й бяха обгърнати от хладен въздух.
	Беше пробила пръстта. По-малко от шейсет сантиметра съставляваха разликата между смъртта и живота за Сам.
	Нямаше време да ликува. Нямаше въздух в дробовете си, нито надежда, освен ако не продължеше да копае.
	Отместваше с пръсти намиращото се над нея. Листа. Шишарки. Убиецът й се беше опитал да прикрие прясно разкопаната пръст, но не беше взел под внимание момичето отдолу, което щеше да се опита да се измъкне навън. Загреба шепа пръст, после още една, продължи, докато беше в състояние да напрегне коремните си мускули един последен път и да се изтласка нагоре.
	Сам се задави от внезапния приток на свеж въздух. Изплю пръст и кръв. Косата й се беше сплъстила. Докосна с пръсти скалпа си отстрани. Кутрето й потъна в миниатюрна дупка. Костта в окръжността беше гладка. Това беше мястото, където беше проникнал куршумът. Беше простреляна в главата.
	Беше простреляна в главата.
	Отдръпна ръка. Не смееше да обърше очи. Примижа в далечина. Гората беше просто петно. Зърна две големи светещи точки да се реят пред лицето й също като лениви земни пчели.
	Дочу ромоленето на вода, ехтеше, все едно преминаваше през тунела за достъп, който криволичеше под метеорологичната кула и достигаше асфалтирания път.
	Друг чифт светлини изплуваха в далечината.
	Не бяха земни пчели.
	Бяха фарове на кола.


>	28 години по-късно

>>	1

	Чарли Куин крачеше по сумрачните коридори на прогимназия „Пайквил“ с нарастващо чувство на безпокойство. Това не беше сутрешна разходка на позора. Беше разходка на дълбоко таено разкаяние. Много уместно, при положение че първия път, като беше правила секс с момче, с което не биваше да го прави, се беше случило именно в тази същата сграда. Във физкултурния салон, ако трябваше да е по-точна, което само идваше да покаже, че баща й беше имал право по отношение на опасностите от късния вечерен час.
	Стискаше здраво клетъчния си телефон, като зави зад ъгъла. Погрешното момче. Погрешния мъж. Погрешния телефон. Погрешната посока, защото нямаше представа къде отива. Чарли се обърна и се върна обратно по стъпките си. Всичко в тази глупава сграда й се струваше познато, но нищо не се намираше там, където го помнеше тя.
	Зави наляво и се озова пред рецепцията. Празните столове очакваха непослушните ученици, които щяха да бъдат пратени при директора. Пластмасовите седалки изглеждаха сходни с онези, на които Чарли беше прекарвала толкова време през ранните си години. Отговаряне. Устатничене. Разправии с учители, съученици и неодушевени предмети. Вече пораснала, беше склонна да опердаши себе си като тийнейджърка, задето беше създавала всички тези проблеми.
	Обрамчи лице с длани и надникна през стъклото в тъмния офис. Най-накрая нещо, което изглеждаше, както се очакваше да изглежда. Високият плот, където се беше подвизавала госпожа Дженкинс, училищната секретарка. От осеяния с петна таван се спускаха флагове. По стените висяха рисунки на ученици. Някъде в дъното светеше самотна лампа. Чарли не се канеше да моли директор Пинкман да я упъти към любовната й среща. Не че това беше любовна среща. По-скоро нещо от сорта на „Хей, момиче, прибра погрешния айфон, след като снощи те оправих в пикапа си пред Шейди Рейс“.
	Нямаше смисъл да си задава въпроса какви си ги е мислила, защото не отиваш в бар на име „Шейди Рейс“, за да мислиш.
	Телефонът в ръката й звънна. Чарли зърна непознатия й скрийнсейвър, изобразяващ немска овчарка с кучешка играчка в уста. Името на обаждащия се гласеше „Училище“.
	— Да — отговори.
	— Къде си? — Той звучеше напрегнато и тя се замисли за всички скрити заплахи, съпътстващи това да оправиш непозната, която си забърсал в бар: нелечими венерически заболявания, ревнива съпруга, способно на убийство младо мамче, евентуални претенции за бащинство.
	— Пред офиса на Пинк съм — отвърна.
	— Тръгни обратно и завий по втория коридор вдясно.
	— Добре. — Чарли затвори. Осъзна, че се опитва да разтълкува тона му, но си каза, че е без значение, защото вече никога нямаше да го види.
	Тръгна обратно по пътя, по който беше дошла, а маратонките й скърцаха по лъснатия под, докато крачеше напред по тъмния коридор. Чу изщракване зад себе си. Осветлението пред рецепцията се включи. Прегърбена възрастна жена, която подозрително много напомняше духа на госпожа Дженкинс, се потътри зад гишето. Някъде в далечина метални врати се отвориха и затвориха. До ушите й достигна бипкащото жужене на детекторите за метал. Някой издрънча с връзка ключове.
	Въздухът сякаш привличаше всеки нов звук, все едно училището се подготвяше за сутрешната атака. Чарли насочи очи към големия часовник на стената. Ако графикът още беше същият, първият звънец щеше да бие съвсем скоро и учениците, оставени по-рано и скупчени в кафето, щяха да плъзнат из сградата.
	Някога Чарли беше едно от тези деца. В продължение на много дълго време, когато и да си помислеше за баща си, умът й сглобяваше сцена с него, протегнал ръка през прозореца на автомобила си шевролет „Шевет“, стиснал току-що запалена цигара, докато потегля от паркинга пред училището.
	Спря на място.
	Номерата на стаите най-накрая привлякоха вниманието й и мигом й се изясни къде се намираше. Чарли долепи пръсти до затворена дървена врата. Трета стая, нейният рай на сигурността. Госпожица Бийвърс се беше пенсионирала преди векове, но гласът на възрастна жена още кънтеше в ушите на Чарли:
	— Ще ти отнемат козата само ако им кажеш къде държиш сеното си.
	Чарли все още не беше разтълкувала точно какво означаваше това. Човек можеше единствено да допуска, че имаше нещо общо с клана Кълпепър, който я беше тормозил безмилостно, щом Чарли най-сетне се върна в училище.
	Или пък можеше да се приеме, че в качеството й на треньорка по баскетбол на момичетата на име Ета Бийвърс, на нейната учителка й беше известно какво е усещането да си провокиран.
	Нямаше кой да посъветва Чарли как да се справи с настоящата ситуация. За пръв път след колежа си беше позволила еднократен случаен секс. В седнала поза, ако трябваше да уточни. Чарли не беше от хората, които вършеха подобни неща. Не ходеше по барове. Не се отпускаше с пиенето. Като цяло, не беше склонна към непростими грешки. Поне не доскоро.
	Животът й започна да се обърква през август предишната година. Чарли посвещаваше всеки час в будно състояние да разнищва грешка след грешка. Както ставаше ясно, новозапочналият месец май нямаше да донесе особено подобрение. Несгодите вече стартираха още преди да е станала от леглото. Тази сутрин лежеше съвсем будна по гръб, взираше се в тавана и се мъчеше да убеди сама себе си как случилото се предишната вечер изобщо не се беше случило, когато от чантата й прозвуча непознат рингтон.
	Отговори, защото идеята за увиването на телефона в алуминиево фолио, изхвърлянето му в контейнер зад офиса й и купуването на нов телефон, който щеше да възстанови резервно копие с информацията от стария й телефон, не й хрумна, преди да каже ало.
	Последвалият кратък разговор беше точно какъвто можеше да се очаква между двама непознати: Здравей, човеко, за чието име сигурно съм попитал, но сега не мога да си спомня. Явно телефонът ти е останал у мен.
	Чарли предложи да се срещне с него на работното му място, защото не искаше той да научава къде живее. Или работи. Или каква марка кола кара. Ако се съдеше по пикапа му и разкошното му тяло, бе предположила, че сигурно е механик или фермер. Той обаче заяви, че е учител, и в главата й се мерна нещо в смисъл „Обществото на мъртвите поети“. После той допълни, че преподава в прогимназията, и тя мигом се хвърли на необосновано с нищо заключение, че е педофил.
	— Насам. — Той стоеше пред отворена врата в далечния край на коридора.
	Като че по сигнал флуоресцентното осветление се включи и окъпа Чарли във възможно най-неласкателна светлина. Тя мигом съжали за избора си от разръфани джинси и избеляла баскетболна фланелка с дълги ръкави на „Дюк Блу Девилс“.
	— Милостиви боже — промърмори Чарли под нос. Човекът в другия край на коридора нямаше подобен проблем.
	Господинът със забравеното име беше дори по-привлекателен, отколкото го помнеше. Стандартната униформа на прогимназиален учител, състояща се от риза и панталони каки, не успяваше да прикрие факта, че той имаше мускули по места, на които повечето мъже на четиресет и нещо в общи линии ги бяха заменили с тлъстинки от бира и пържено месо. Наболата му брада ни най-малко не му придаваше неспретнат вид. Прошарената на слепоочията коса придаваше нотка на зряла загадъчност. Имаше на брадичката си една от онези трапчинки, които можеха да бъдат използвани, за да си отвориш бутилка.
	Не беше от типа мъже, с които се срещаше Чарли. По-скоро беше от типа, който тя старателно избягваше. Създаваше усещането за твърде овладян, силен и трудно познаваем. Беше все едно да си играеш със заредено оръжие.
	— Това съм аз. — Посочи към бюлетинно табло пред стаята си. Върху бяла амбалажна хартия бяха отпечатани следи от малки длани. Очертани с лилаво букви гласяха „Господин Хъкълбери“.
	— Хъкълбери? — попита Чарли.
	— Всъщност Хъкабий. — Протегна ръка. — Хък.
	Чарли стисна ръката му и прекалено късно осъзна, че в действителност той си искаше айфона.
	— Съжалявам. — Подаде му телефона.
	Дари я с крива усмивка, която вероятно беше предизвикала началото на пубертета при много девойчета.
	— Твоят е там вътре.
	Чарли го последва в класната стая. Стените бяха окичени с карти, което беше логично, защото, както се оказваше, той беше преподавател по история. Или поне ако можеше да се вярва на надписа, гласящ „Господин Хъкълбери обича световната история“.
	— Възможно е спомените ми от снощи да са малко повърхностни, но не каза ли, че си морски пехотинец?
	— Вече не, но звучи по-секси от прогимназиален учител. — Изсмя се самопренебрежително. — Присъединих се, като бях на седемнайсет. Преди шест години се уволних. — Облегна се на бюрото си. — Търсех начин да продължа да служа, така че постъпих в университет от квотата на армията, получих магистърска степен и ето ме тук сега.
	— Обзалагам се, че за Свети Валентин получаваш много осеяни със сълзи картички. — Чарли би се проваляла редовно по история, ако учителят й беше изглеждал като господин Хъкълбери.
	— Имаш ли деца? — попита я.
	— Не, доколкото ми е известно. — Чарли не върна въпроса. Прие, че някой с деца не би използвал снимка на кучето си за скрийнсейвър. — Женен ли си?
	Поклати глава.
	— Не ми пасна.
	— На мен ми пасна — обясни тя. — От девет месеца сме разделени официално.
	— Изневери ли му?
	— Човек би го допуснал, обаче не. — Пръстите на Чарли пробягаха по гърбовете на книгите на рафта до бюрото. Омир. Еврипид. Волтер. Бронте. — Не ми създаде усещането за поклонник на „Брулени хълмове“.
	Той се ухили.
	— В пикапа нямаше кой знае колко приказки.
	Чарли понечи да отвърне на усмивката му, но съжали и кривна ъгълчетата на устата си надолу. В известен смисъл този лековат и закачлив флирт й се струваше по-голямо прегрешение от самия сексуален акт. Закачаше се с мъжа си. На него задаваше нелепи въпроси.
	И предишната вечер за пръв път през брачния им живот беше изневерила на мъжа си.
	Той явно долови промяната в настроението й.
	— Очевидно не ми влиза в работата, но той е луд да те остави да си тръгнеш.
	— Аз съм тежко бреме. — Чарли заоглежда картите. Имаше карфици със сини глави в по-голяма част от Европа и Близкия изток. — Бил си на всички тези места?
	Той кимна, но не предложи повече подробности.
	— Морски пехотинец — произнесе тя. — Беше ли военноморски тюлен?
	— Пехотинците могат да бъдат тюлени, но не всички тюлени са военноморски пехотинци.
	Чарли тъкмо се канеше да изтъкне, че не е отговорил на въпроса й, но Хък се обади пръв.
	— Телефонът ти зазвъня в по тъмно и половина.
	Сърцето й подскочи в гърдите.
	— Нали не отговори?
	— Не, много по-забавно е да се опитвам да те разгадая според обозначенията на контактите ти. — Набра се и седна върху бюрото. — В2 звънна около пет тази сутрин. Приемам, че това е контактът ти в магазина за витамини.
	Сърцето на Чарли подскочи отново.
	— Рибофлавин, инструкторът ми по колоездене на тренажор.
	Той присви очи, но не я притисна.
	— Следващото обаждане дойде приблизително в пет и петнайсет от някой, който се изписа като „тати“ и за който поради отсъствие на прилагателни приех, че е баща ти, а не богато татенце.
	Тя кимна, макар гласът на майка й безмълвно да изтъкна, че „когото“ беше правилното в случая.
	— Други насоки?
	Той се престори, че поглажда дълга брада.
	— Като се започна от пет половина, получи поредица от обаждания от окръжния затвор. Най-малко шест, горе-долу през пет минути.
	— Залови ме, Нанси Дрю. — Чарли вирна ръце в знак на поражение. — Наркотрафикант съм. Някое от мулетата ми е било пипнато през уикенда.
	Той се разсмя.
	— Почти ти вярвам.
	— Адвокат съм — призна тя. — Обикновено хората са по-благосклонни към наркотрафиканти.
	Хък спря да се смее. Отново присви очи, но закачливостта се беше изпарила.
	— Как се казваш?
	— Чарли Куин.
	Тя беше способна да се закълне, че той потрепна.
	— Проблем ли има? — попита го.
	Той беше стиснал челюст с такава сила, че костта изпъкна.
	— Не това е фамилията на кредитната ти карта.
	Чарли направи пауза, защото в това изявление имаше нещо ужасно погрешно.
	— Там е фамилията ми по мъж. Защо си гледал кредитната ми карта?
	— Не съм. Хвърлих един поглед, като я остави на бара. — Надигна се от бюрото си. — Редно е да се подготвям за часовете.
	— Заради нещо, което казах ли е? — Тя се помъчи да го обърне на шега, защото разбира се, че беше заради нещо казано от нея. — Чуй, всички мразят адвокатите, докато не им потрябва такъв.
	— Израснах в Пайквил.
	— Казваш го, все едно това е някакъв вид обяснение.
	Той отвори чекмеджето на бюрото и после го затвори.
	— Звънецът скоро ще бие. Трябва да се приготвя за часа.
	Чарли скръсти ръце. Това не беше първият случай, когато провеждаше разговор в този дух с дългогодишен жител на Пайквил.
	— Налице са две вероятни причини да се държиш така.
	Той игнорира казаното и отвори друго чекмедже.
	Тя започна да изброява на пръсти.
	— Или мразиш баща ми, което не е проблем, защото много хора го мразят, или… — Вдигна друг пръст за по-достоверното обяснение, онова, поставило мишена на гърба на Чарли двайсет и осем години по-рано, когато се върна в училище, онова, което още й печелеше злобни погледи от хора, подкрепящи многочисления и затворен за външен достъп клан Кълпепър. — Смяташ ме за разглезена малка кучка, която допринесе за обвинението срещу Закарая Кълпепър и невинния му по-малък брат, та баща ми да се докопа до някаква мижава пӝлица за застраховка живот и скапаната им малка каравана. Което, между другото, така и не се случи. Можеше да ги съди за двайсетте хиляди, които му дължаха за адвокатски хонорар, но не го направи. Без да споменавам, че бях в състояние да посоча мерзавците в редицата, строена за разпознаване, дори със затворени очи.
	Той клатеше глава още преди тя да е приключила.
	— Нищо от изреденото.
	— Наистина ли? — Беше го набедила за поддръжник на Кълпепър, щом спомена, че е израснал в Пайквил.
	От друга страна беше способна да си представи как загриженият пехотинец мрази адвокатските похвати на Ръсти, докато въпросният морски пехотинец не бъде спипан с малко повече оксикодон или с проститутка. Както все повтаряше баща й, демократът е републиканец, преминал през криминалната правораздавателна система.
	— Чуй, обичам баща си, но не практикувам същия тип право като него — заяви на Хък. — Половината от случаите ми са в съда за непълнолетни, а другата половина са свързани с наркотици. Работя с глупави хора, които вършат глупави неща и които се нуждаят от адвокат, та да попреча на прокурора да им даде прекалено голяма присъда. — Повдигна рамене и разпери ръце. — Просто изравнявам игралните полета.
	Хък й отправи кръвнишки поглед. Първоначалният му гняв беше ескалирал до ярост за части от секундата.
	— Искам да напуснеш стаята ми. Незабавно.
	Суровият му тон накара Чарли да отстъпи назад. За пръв път й дойде наум, че никой не беше наясно за присъствието й в училището и че господин Хъкълбери можеше да скърши врата й с едно движение.
	— Хубаво. — Сграбчи телефона си от бюрото му и се запъти към вратата. Още докато си казваше как е редно да замълчи и да си тръгне, Чарли се извърна към него. — Какво толкова ти е направил баща ми?
	Хък не отговори. Седеше зад бюрото си привел глава над купче листа с червена химикалка в ръка.
	Чарли зачака.
	Той почука с химикалката по бюрото си в знак на крещящо пренебрежение.
	Тя тъкмо се канеше да му обясни къде да си натика химикалката, когато чу по коридора да прокънтява пукот.
	В бърза последователност дойдоха още три.
	Не беше ауспухът на автомобил.
	Не бяха фойерверки.
	Някой, който е стоял в близост, когато друго човешко същество е било простреляно с оръжие, никога не бърка изстрела с нещо различно.
	Чарли беше дръпната рязко на пода. Хък я запрати зад една етажерка и загради тялото й със своето собствено.
	Каза нещо — видя устата му да се движи, — но единственият звук, който беше способна да чуе тя, бяха кънтящите в главата й изстрели. Четири изстрела, всеки от тях отчетливо и ужасяващо ехо от миналото. Точно като преди устата й пресъхна. Точно като преди сърцето й спря да бие. Гърлото й блокира. Зрението й се озова в тунел. Всичко изглеждаше малко, сведено до една-единствена миниатюрна точка.
	Гласът на Хък най-накрая проникна в главата й.
	— Стрелец в действие в прогимназията — шепнеше хладнокръвно в телефона. — Звучи някъде близо до директорския кабинет.
	Нов пукот.
	Нов изстрелян куршум.
	И после още един.
	После звънна звънецът.
	— Боже — отрони Хък. — В столовата има поне петдесет деца. Трябва да…
	Смразяващ кръвта писък прекъсна изречението му.
	— Помощ! — викна жена. — Моля ви, помогнете ни!
	Чарли примигна.
	Гръдният кош на Гама експлодира.
	Примигна отново.
	От главата на Сам блика кръв.
	Чарли, тичай!
	Изхвърча през вратата, преди Хък да е успял да я спре. Движеше крака с бясна скорост. Сърцето й препускаше. Маратонките й стъпваха стабилно върху полирания под, но в съзнанието си успяваше да почувства пръстта да се движи под босите й стъпала, клоните на дърветата да я шибат през лицето, страх да затяга бодлива тел около гръдния й кош.
	— Помогнете ни! — проплака жената. — Моля ви!
	Хък догони Чарли, когато тя завиваше зад ъгъла. Той не представляваше нищо повече от петно, защото зрението й отново оформи тунел, този път около тримата души в края на коридора.
	Стъпалата на мъж сочеха към тавана.
	Зад него, леко вдясно, лежаха разперени по-малък чифт стъпала.
	Розови обувки. Бели звезди на подметките. Светлинки, които биха просветвали, докато тя крачи.
	По-възрастна жена беше коленичила до малкото момиченце, поклащаше се напред и назад и виеше.
	На Чарли също й се дощя да вие.
	Кръв беше опръскала пластмасовите столове пред офиса, беше оплискала стените и тавана, беше покапала по пода.
	В цялата тази касапница се долавяше нещо познато, което докара вцепенение в тялото на Чарли. Затича малко по-бавно и после сведе темпо до енергично ходене. Беше виждала това и преди. Беше й ясно, че по-късно можеше да прибере всичко в малка кутийка и да я затвори, та да може да продължи с живота си, стига да не спи прекалено много, стига да не диша прекалено много, да не живее прекалено много, за да не се върне смъртта и да я отведе.
	Някъде двойка врати се отвориха рязко. По коридорите се чуваше тропот от тежки стъпки. Повишиха се гласове. Крясъци. Плач. Бяха произнасяни думи, но те оставаха неразбираеми за Чарли. Тя се намираше под вода. Тялото й се движеше бавно, ръцете и краката й се рееха противно на засилената гравитация. Мозъкът й автоматично каталогизира всички неща, които тя не желаеше да види.
	Господин Пинкман беше проснат по гръб. Синята му вратовръзка беше заметната на рамото му. По предницата на бялата му риза избиваше кръв. Лявата страна на главата му зееше, кожата висеше също като раздрана хартия около бялата кост на черепа му. На мястото, където трябваше да се намира дясното око, имаше дълбока черна дупка.
	Госпожа Пинкман не беше до мъжа си. Тя беше пищящата жена, която внезапно беше спряла да пищи. Беше положила главата на детето в скута си и придържаше пастелносин пуловер до шията на момиченцето. Куршумът беше разкъсал нещо жизненоважно. Ръцете на госпожа Пинкман бяха яркочервени. Кръвта беше придала на диаманта на брачната й халка цвят на костилка от череша.
	Коленете на Чарли поддадоха.
	Свлече се на пода до момиченцето.
	Виждаше се как лежи на земята в гората.
	— На дванайсет? На тринайсет?
	Кльощави крачета. Къса черна коса като на Гама. Дълги мигли като тези на Сам.
	— Помощ — прошепна дрезгаво госпожа Пинкман. — Моля ви.
	Чарли протегна ръце, без да знае къде да ги постави. Момиченцето завъртя очи, а после също така внезапно ги фокусира върху Чарли.
	— Всичко е наред — увери я Чарли. — Ще се оправиш.
	— Води тази овчица, о, Боже — молеше се госпожа Пинкман. — Не я изоставяй. Побързай и й помогни.
	Няма да умреш, настояваше умът на Чарли. Няма да се предадеш. Ще завършиш гимназия. Ще постъпиш в колеж. Ще се омъжиш. Няма да оставиш зееща дупка в семейството си на мястото, където е било обичното ти същество.
	— Води ме по пътя ми, о, Боже, мой Спасителю.
	— Погледни ме — настоя Чарли пред момиченцето. — Ще се оправиш.
	Малката нямаше да се оправи.
	Клепачите й започнаха да трептят. Посинелите й устни се разтвориха. Миниатюрни зъбчета. Бели венци. Светлорозовият връх на езика й.
	Цветът бавно започна да се отцежда от лицето й. Това напомни на Чарли начина, по който настъпваше зимата в планината, пищните червени, оранжеви и жълти нюанси на листата помръкваха до умбра, после до кафяво, а накрая започваха да окапват и по времето, когато студът протегнеше ледените си пръсти към хълмовете в покрайнините на града, вече всичко беше мъртво.
	— О, боже — изхлипа госпожа Пинкман. — Малкото ангелче. Бедното малко ангелче.
	Чарли не можеше да си спомни да е хващала ръката на детето, но ето че малките й пръстчета бяха преплетени с нейните големи пръсти. Толкова малка и студена ръчица, също като изгубена ръкавичка на детската площадка. Чарли наблюдаваше как пръстчетата й бавно разхлабват хватка и накрая дланта й се отпусна на пода.
	Нямаше я.
	— Код черно!
	Чарли подскочи при прозвучаването на тези думи.
	— Код черно! — По коридора тичаше полицай. В едната ръка беше стиснал радиостанция, а в другата пушка. Гласът му издаваше паника. — Елате в училището! Елате в училището!
	За част от секундата мъжът осъществи контакт с очи с Чарли. В неговите проблесна разпознаване и после той зърна тялото на мъртвото дете. Очите му се изкривиха от ужас, а после от скръб. Върхът на обувката му попадна в локва кръв и той се подхлъзна. Стовари се тежко на земята. Въздухът изскочи рязко през отворената му уста. Пушката отлетя от ръката му и се плъзна по пода.
	Чарли сведе очи към собствената си ръка, онази, която държеше ръчичката на детето. Потърка пръстите си едни в други. Кръвта беше лепкава, не като онази на Гама, която й се беше сторила хлъзгава като олио.
	Искрящо бяла кост. Части от сърце и бели дробове. Сухожилия, артерии, вени и живот, който се излива навън през зейналите рани.
	Спомняше си как се върна обратно във фермерската къща, когато всичко свърши. Ръсти беше наел някого да почисти, но не бяха свършили работата прилежно. Месеци по-късно Чарли търсеше купа в дъното на шкафа и откри парче от зъба на Гама.
	— Недей! — изкрещя Хък.
	Чарли вдигна очи и се шокира от видяното. От онова, което беше пропуснала. От онова, което в началото дори не успяваше да схване, макар то да се случваше едва на петнайсет метра от нея.
	Тийнейджърка седеше на пода, опряла гръб в шкафчетата. Мозъкът на Чарли извика образ отпреди, този на момичето, навлязло в периферията на ограниченото й зрение, докато Чарли тичаше по коридора към касапницата. Чарли мигом беше разгадала типа на момичето: черно облекло, черна очна линия. Поклонничка на готиката. По нея нямаше кръв. Кръглото й лице демонстрираше шок, но не и болка. Добре е, беше си помислила Чарли и я отмина тичешком по посока на госпожа Пинкман, та да достигне до детето. Но момичето, заплеснато по стила готика, не беше добре.
	Тя беше стрелецът.
	Държеше револвер. Вместо да стреля по други жертви, беше насочила оръжието към собствените си гърди.
	— Остави го! — Полицаят стоеше на няколко метра разстояние с опрян в рамото приклад на пушката. Всяко негово действие беше белязано от ужас, от начина, по който пружинираше на пети до смъртоносната му хватка върху оръжието. — Казах да го оставиш, мамка му.
	— Ще го направи. — Хък беше коленичил с гръб към момичето, за да я прегради. Тонът му беше овладян. — Всичко е наред, полицай. Да запазим спокойствие.
	— Разкарай се от пътя ми! — Ченгето никак не беше спокойно. Беше нащрек, готов да натисне спусъка, щом му се отвореше възможност за чист изстрел. — Разкарай се от пътя ми!
	— Името й е Кели — съобщи Хък. — Кели Уилсън.
	— Мърдай, загубеняко!
	Чарли не наблюдаваше мъжете. Наблюдаваше оръжията.
	Револвер и пушка.
	Пушка и револвер.
	Почувства през тялото й да преминава вълна, същия тип анестезия, която я беше вцепенявала толкова много пъти.
	— Изчезни! — кресна ченгето. Извъртя пушката в едната посока, а после в другата, в опит да намери ъгъл встрани от Хък. — Разкарай се от пътя ми, мамка му!
	— Не. — Хък остана коленичил с гръб към Кели. Ръцете му все така бяха вдигнати във въздуха. — Не го прави, човече. Тя е само на шестнайсет. Не искаш да убиеш…
	— Разкарай се от пътя ми! — Страхът на ченгето беше също като електрически поток, който пукаше във въздуха. — Легни на пода!
	— Спри, човече! — Хък се движеше заедно с пушката и го блокираше във всяка точка. — Не се опитва да простреля друг, освен себе си.
	Устата на момичето се отвори. Чарли не успяваше да долови думите, но полицаят явно да.
	— Чу ли тази проклета кучка? — кресна ченгето. — Остави я да го стори или се разкарай от пътя ми!
	— Моля ви — прошепна госпожа Пинкман. Чарли почти беше забравила за нея. Жената на директора беше отпуснала глава в ръцете си и беше покрила очи, та да не й се налага да вижда. — Моля ви, спрете.
	— Кели. — Гласът на Хък беше спокоен. Протегна ръка напред с дланта нагоре. — Кели, дай ми оръжието, миличка. Не е нужно да го правиш. — Изчака няколко секунди, а после добави: — Кели, погледни ме.
	Момичето вдигна бавно очи. Устата й беше отпусната, а очите стъклени.
	— Предния коридор! Предния коридор! — Покрай Чарли профуча друго ченге. Падна на коляно, плъзна се по пода и изкрещя, стиснал глока си с две ръце: — Остави го долу!
	— Моля те, боже — изхлипа госпожа Пинкман в дланите си. — Прости този грях.
	— Кели — обади се Хък. — Подай ми оръжието. Не е нужно да пострада още някой.
	— Долу! — прокънтя заповедта на втория полицай. Истерията изтъняваше гласа му. Чарли виждаше колко е напрегнат пръстът му върху спусъка. — Легни на земята!
	— Кели. — Хък прозвуча категорично като ядосан родител. — Вече не моля. Незабавно ми дай оръжието. — Разклати разперената си длан във въздуха, за да подсили думите си. — Сериозно говоря.
	Кели закима. Чарли забеляза как очите на момичето постепенно се фокусираха и думите на Хък започнаха да пробиват до съзнанието й. Някой й посочваше как да постъпи, показваше й изход от всичко това. Раменете й се отпуснаха. Затвори уста. Примигна няколко пъти. Чарли разбираше вътрешно през какво преминава момичето. Времето беше спряло и после някой някак си беше открил ключа, за да го навие отново.
	Кели бавно посегна да постави револвера в ръцете на Хък.
	Ченгето все пак дръпна спусъка.


>>	2

	Чарли наблюдаваше как лявото рамо на Хък отскочи, когато куршумът прониза ръката му. Ноздрите му се разшириха. Устните му се разтвориха за въздух. Тъканта на ризата му се пропи с кръв подобно на червен ирис. Независимо от всичко обаче задържа револвера, подаден му от Кели.
	— Мили боже — прошепна някой.
	— Добре съм — заяви Хък на полицая, който го беше прострелял. — Можеш да прибереш оръжието си.
	Ръцете на полицая трепереха така силно, че едва успяваше да задържи оръжието си.
	— Офицер Роджърс, приберете оръжието си в кобура и поемете този револвер — произнесе Хък.
	Чарли по-скоро почувства, отколкото видя отминалата я тълпа полицаи. Въздухът около тях свистеше също като анимираните вихри, следващи облаци, нищо повече от тънки извити линии, индикиращи движение.
	В следващия момент парамедик държеше здраво ръката на Чарли. Някой светеше с фенерче в очите й, питаше я дали е пострадала, дали се намира в шок, дали желае да отиде в болница.
	— Не — отговори госпожа Пинкман. Друг парамедик проверяваше нея за наранявания. Червената й блуза беше наквасена с кръв. — Моля ви. Добре съм.
	Никой не проверяваше състоянието на господин Пинкман.
	Никой не проверяваше състоянието на малкото момиченце.
	Чарли сведе очи към ръцете си. Костите във върховете на пръстите й вибрираха. Усещането бавно се разпростря навсякъде, докато тя не се почувства, сякаш стои на няколко сантиметра извън тялото си, сякаш всяка поета глътка въздух беше ехо на друга глътка, поета по-рано.
	Госпожа Пинкман обгърна с длан бузата на Чарли. Използва палеца си да обърше сълзите й. Дълбоките бръчки, прорязващи лицето на жената, бяха белязани от болка. Ако беше някой друг, Чарли би се отдръпнала, но се сгуши напред в топлината на госпожа Пинкман.
	Това го бяха преживявали и преди.
	Преди двайсет осем години госпожа Пинкман беше госпожица Хелър, която живееше заедно с родителите си на около три километра от фермерската къща. Тя беше тази, която отговори на колебливото почукване на вратата им и завари на предната веранда тринайсетгодишната Чарли, потънала в пот, опръскана с кръв и питаща дали им се намира сладолед.
	Именно върху това се бяха фокусирали хората, като разказваха историята — не че Гама беше убита или Сам беше погребана жива, а че Чарли беше изяла две купички сладолед, преди да съобщи на госпожица Хелър за случилото се нещастие.
	— Шарлот. — Хък я стисна за рамото. Тя наблюдаваше как се движи устата му, докато повтаряше име, което вече не беше нейното. Вратовръзката му беше развързана. Забеляза червени петна, осеяли бялата превръзка на ръката му.
	— Шарлот. — Отново я разтресе. — Трябва да се обадиш на бащата ти. Незабавно.
	Чарли погледна нагоре, а после се озърна. Времето се беше придвижило напред без нея. Госпожа Пинкман вече я нямаше. Парамедиците бяха изчезнали. Единственото останало същото бяха телата. Все така си бяха там, само на няколко метра разстояние. Господин Пинкман с вратовръзката му, заметната през рамото. Малкото момиченце в нейното розово яке, изпоцапано с кръв.
	— Обади му се — нареди Хък.
	Чарли зарови за телефона в задния си джоб. Той беше прав. Ръсти би се разтревожил. Трябваше да го уведоми, че е добре.
	— Поръчай му да доведе репортери от вестниците, шефа на полицията, всеки, до когото успее да се добере — избъбри Хък и после погледна встрани. — Не мога да ги спра сам.
	Чарли почувства гърдите й да се стягат, собственото й тялото й даваше да разбере, че беше попаднала насред нещо опасно. Проследи погледа на Хък към другия край на коридора.
	Не беше разтревожен за Чарли.
	Притесняваше се за Кели Уилсън.
	Тийнейджърката лежеше по лице на пода с ръце, закопчани с белезници зад гърба й. Беше дребничка, с размери не много по-различни от тези на Чарли, но беше просната долу, все едно е развилнял се престъпник. Едно ченге беше притиснало гърба й с коляно, друго беше коленичило върху краката й, а трето беше подпряло подметката на обувката си отстрани на лицето й.
	През по-широк обектив тези им действия сами по себе си биха могли да бъдат видени като допустимо задържане, но не затова Хък й беше поръчал да позвъни на Ръсти. Други петима полицаи стояха в кръг около момичето. Преди не ги беше регистрирала, но сега ги чуваше съвсем ясно. Крещяха, ругаеха, размахваха ръце. Чарли познаваше някои от тези мъже, разпознаваше ги от гимназията, от съдебната зала или и от двете места. Израженията на всички издаваха еднаква степен на разяреност. Бяха огорчени заради отнетия живот и гневни заради собственото си чувство на безсилие. Това беше техният град. Тяхното училище. Имаха деца, които бяха ученици тук, приятели, които преподаваха в прогимназията.
	Един от полицаите фрасна шкафче с такава сила, че пантите на металната вратичка се строшиха. Други не спираха да стискат и разпускат юмруци. Неколцина крачеха напред и назад по късия коридор също като животни в клетка. Може би бяха животни. Една погрешна дума би могла да доведе до ритник, после до удар с юмрук, а след това щяха да бъдат размахани палките, да бъдат извадени пистолетите и щяха да се нахвърлят върху Кели Уилсън като чакали.
	— Моето момиченце е на същата възраст — просъска някой през стиснати зъби. — Бяха в един клас.
	Нечий друг юмрук се заби в следващото шкафче.
	— Пинк ми беше треньор — отбеляза някой.
	— Вече няма да тренира никого.
	Поредната врата на шкафче беше свалена от пантите.
	— Вие… — Гласът на Чарли пресекна, преди да е успяла да довърши. Това беше опасно. Прекалено опасно. — Престанете — викна, а после заумолява: — Хайде, престанете.
	Те или не я чуха, или не ги беше грижа.
	— Шарлот — обади се Хък. — Не се замесвай в това. Просто…
	— Шибана кучка. — Полицаят с коляно, забито в гърба на момичето, дръпна рязко кичур от косата й. — Защо го направи? Защо ги уби?
	— Престанете — избъбри Чарли. Хък я стисна за ръката, но тя все пак успя да се изправи. — Престанете — повтори.
	Никой не я слушаше. Гласът й беше прекалено плах, защото всеки мускул в тялото й настояваше да не се вмъква в тази влязла в действие месомелачка от мъжка ярост. Все едно да спре кучета да се бият, само че тези кучета имаха оръжия.
	— Хей — отрони Чарли, а страхът я накара да се задави от думата. — Отведете я в участъка. Вкарайте я в ареста.
	Джона Викъри, як негодник, когото познаваше от гимназията, измъкна рязко металната си палка.
	— Джона. — Коленете на Чарли бяха толкова немощни, че й се наложи да се опре на стената, та да не се свлече на пода. — Трябва да й прочетеш правата и…
	— Шарлот. — Хък й направи знак да седне обратно на пода. — Не се набърквай в това. Позвъни на баща ти. Той ще съумее да го прекрати.
	Имаше право. Ченгетата се бояха от баща й. Бяха запознати със съдебните му дела, с обществената му платформа. Чарли се опита да натисне бутона за избиране на телефона си. Пръстите й бяха прекалено тромави. Потта беше превърнала засъхналата кръв в гъста каша.
	— Побързай — подкани Хък. — Накрая ще я убият.
	Чарли видя как стъпало се заби отстрани в Кели с достатъчна сила, та да повдигне хълбоците й от пода.
	Чу се изсвистяването на още една метална палка.
	Чарли най-накрая успя да натисне бутона за събуждане. Екранът се изпълни от снимка на кучето на Хък. Не попита Хък за кода. Беше прекалено късно да звъни на Ръсти. Нямаше да успее да пристигне в училището навреме. Докосна иконката на камерата с ясното съзнание, че беше постигнала байпас в заключения телефон. След още две плъзвания по екрана камерата вече записваше. Увеличи мащаба върху лицето на момичето.
	— Кели Уилсън. Погледни ме. Можеш ли да дишаш?
	Кели примигна. Главата й създаваше впечатлението за глава на кукла, съпоставена с черната полицейска кубинка, притисната встрани до лицето й.
	— Кели, погледни в обектива — нареди Чарли.
	— Дявол го взел — изруга Хък. — Казах ти да…
	— Момчета, налага се да прекратите това. — Чарли отърка рамене в шкафчетата, докато се примъкваше по-близо до бърлогата на лъва. — Отведете я в участъка. Снимайте я. Снемете й отпечатъци. Не позволявайте това да повлияе на…
	— Тя ни заснема — викна едно от ченгетата. Грег Бренър. Друг спортист гадняр. — Изключи го, Куин.
	— Тя е шестнайсетгодишно момиче. — Чарли продължаваше да снима. — Аз ще се кача с нея на задната седалка. Можете да я арестувате и…
	— Накрайте я да спре — кресна Джона. Той беше онзи със стъпало, притиснато към лицето на тийнейджърката. — По-лоша е от проклетия си баща.
	— Да й дадем купичка сладолед — предложи Ал Лариси.
	— Джона, разкарай си ботуша от главата й — настоя Чарли. Насочи камерата към лицето на всеки от мъжете. — Съществува правилен начин да се свърши това. На всички ви е ясно. Не ставайте причината този случай да бъде компрометиран.
	Джона притисна крака си с такава сила, че челюстта на Кели беше отворена принудително. На мястото, където шините й се бяха забили в бузата, бликна кръв.
	— Виждаш ли онова мъртво детенце ето там? — попита той и посочи към другия край на коридора. — Виждаш ли как я е гръмнала в шията?
	— Ти как мислиш? — сопна му се Чарли, при положение че целите й ръце бяха покрити с кръвта на детето.
	— Мисля, че те е грижа повече за една шибана убийца, отколкото за две невинни жертви.
	— Достатъчно. — Грег се опита да й отнеме телефона. — Изключи я.
	Чарли се завъртя, та да може да продължи да снима.
	— Качете ни в колата — настоя. — Откарайте ни в управлението и…
	— Дай ми го. — Грег отново посегна към телефона.
	Чарли се опита да отскочи, но Грег беше прекалено бърз. Той измъкна телефона от ръката й и го метна на пода.
	Чарли се наведе да го вдигне.
	— Остави го — нареди й той.
	Чарли посегна към телефона.
	Без предупреждение лакътят на Грег се заби в носа й. Главата й се отплесна назад и се блъсна в шкафчето. Болката беше като от бомба, експлодирала в лицето й. Чарли зяпна и изкашля кръв.
	Никой не помръдваше.
	Никой не говореше.
	Чарли притисна длани към лицето си. Кръвта шуртеше от носа й като от чешма. Почувства се напълно стъписана. Грег също изглеждаше смаян. Вдигна ръце, все едно в опит да каже, че не го е целял. Но щетата вече беше нанесена. Чарли политна настрани. Препъна се в собствените си крака. Грег се протегна да я улови. Закъсня обаче.
	Последното, което видя тя, беше таванът да се върти над нея, когато главата й дрънна в пода.


>>	3

	Чарли седеше на пода в стаята за разпити с гръб, притиснат в ъгъла. Нямаше представа колко време беше минало, откакто я бяха довлекли в полицейското управление. Най-малко час. Все така имаше белезници на китките си. Смазаният й нос все още беше натъпкан с тоалетна хартия. Шевовете на тила й щипеха. Главата й пулсираше. Зрението й беше размазано. Стомахът й се бунтуваше. Бяха я снимали. Бяха й снели отпечатъци. Още беше облечена в същите дрехи. Джинсите й бяха осеяни с тъмночервени петна. Същият десен важеше и за фланелката й „Дюк Блу Девилс“. По ръцете й все още имаше спечена кръв, защото от мърлявото кранче в килията, в която я пуснаха да използва тоалетната, църцореше единствено тънка струя кафява вода.
	Двайсет и осем години по-рано беше умолявала сестрите в болницата да й позволят да си вземе вана. Кръвта на Гама беше засъхнала върху кожата й. Всичко лепнеше. Чарли не се беше потапяла напълно във вода, откакто беше изгорена червената тухлена къща. Искаше да почувства топлината да я обгръща, да наблюдава кръвта и парченцата кости да отплават като лош сън, избледняващ в спомените й.
	В действителност нищо не избледня напълно. Времето само притъпи ръбовете.
	Чарли изпусна бавно въздух. Опря странично глава в стената. Затвори очи. Зърна мъртвото момиченце в училищния коридор, как цветът й се отцеди като настъпването на зима, как ръчичката й се свлече от тази на Чарли, също както ръката на Гама падна надолу.
	Малкото момиченце сигурно още беше в студения коридор в училището — или поне тялото й — заедно с това на господин Пинкман. И двамата все така мъртви. Щяха да бъдат оставени на открито, незавити, незащитени, докато хората се мотаят около тях. Така подхождаха от отдел „Убийства“. Никой не помръдваше нищо, не дори дете или обичан треньор, докато всеки сантиметър от мястото не бъдеше фотографиран, каталогизиран, премерен, скициран, проучен.
	Чарли отвори очи.
	Всичко това беше така тъжна и позната територия: образите, които не беше в състояние да прогони от главата си, тъмните места, на които съзнанието й продължаваше да се връща отново и отново също като автомобилни гуми, износващи чакълен път.
	Дишаше през устата си. Носът й пулсираше болезнено. Парамедикът беше казал, че не е счупен, но Чарли не вярваше на никого от тях. Дори докато шиеха главата й, полицаите се надпреварваха да си покрият гърбовете, репетираха на глас докладите си, като всички до един бяха съгласни, че Чарли е проявила враждебност, че сама се е хвърлила към лакътя на Грег, че телефонът е бил счупен, когато, без да иска е стъпила върху него.
	Телефонът на Хък.
	Господин Хъкълбери неколкократно беше изтъкнал как телефонът и съдържанието му принадлежат на него. Дори им показа екрана, та да видят как изтрива клипчето.
	Докато се случваше, Чарли я болеше прекалено много, та да поклати глава, но сега го стори. Бяха простреляли Хък без никаква провокация, а той вземаше тяхната страна. Беше се сблъсквала с подобно поведение при всички полицейски звена, с които си беше имала работа.
	Каквото и да ставаше, винаги се покриваха взаимно.
	Вратата се отвори. Влезе Джона. Носеше два сгъваеми стола, по един във всяка ръка. Намигна на Чарли, защото сега, като беше под негов арест, я харесваше повече. В гимназията си беше същият садист. Униформата само беше вкарала система в това.
	— Искам баща ми — изрече тя същото, което казваше на всеки, влязъл в помещението.
	Джона отново намигна, като разгъваше столовете от двете страни на масата.
	— Имам законното право на адвокат.
	— Току-що разговарях с него по телефона. — Това дойде не от Джона, а от Бен Бърнард, заместник-окръжния прокурор. Едва хвърли поглед към Чарли, когато метна папка на масата и седна. — Свали й белезниците.
	— Искате ли да завържа каишката й за масата? — поинтересува се Джона.
	Бен приглади вратовръзката си. Вдигна очи към другия мъж.
	— Казах да свалиш проклетите белезници на жена ми на мига.
	Бен беше повишил глас, за да произнесе последното, но без да крещи. Никога не крещеше, поне не през осемнайсетте години, откакто Чарли го познаваше.
	Джона завъртя ключовете на пръста си, за да даде ясно да се разбере, че щеше да го изпълни, когато му скимнеше на него, по негова собствена воля. Грубо откопча белезниците и ги дръпна от китките на Чарли, но шегата беше за негова сметка, защото тя беше така изтръпнала, че не почувства нищо.
	Джона блъсна вратата, като напусна помещението.
	Чарли се заслуша в екота от затръшването в бетонените стени. Остана да седи на пода. Чакаше Бен да каже нещо шеговито, нещо от сорта как никой не държи Бейби в ъгъла, но Бен имаше на главата си две жертви на убийство в прогимназия, склонна да посегне на живота си тийнейджърка убийца, държана под арест, и жена му седнала в ъгъла и покрита с кръв, така че тя се примири с начина, по който той отметна брадичка, та да й даде да разбере, че трябва да седне на стола срещу него.
	— Кели добре ли е? — попита го.
	— Пазят я да не се самоубие. Две полицайки се редуват.
	— Тя е на шестнайсет — изтъкна Чарли, макар и на двамата да им беше ясно, че Кели Уилсън щеше да бъде обвиняема като възрастна. Единствената спасителна благодат за тийнейджърите — буквално — беше, че непълнолетните не подлежаха на смъртно наказание.
	— Ако помоли за родител, това може да бъде тълкувано като еквивалент на искане за адвокат.
	— Зависи от съдията.
	— Наясно си, че татко ще уреди промяна на мястото на процеса. — На Чарли й беше известно, че баща й беше единственият адвокат в града, който би поел случая.
	Осветлението над главите им проблесна по очилата на Бен, когато той отново кимна към стола.
	Чарли се изправи, като се опираше на стената. Вълна на замайване я накара да затвори очи.
	— Нуждаеш ли се от медицинска помощ? — попита Бен.
	— Някой вече ме попита това. — Чарли не желаеше да ходи в болница. Вероятно имаше сътресение. Но все пак беше в състояние да върви, стига да задържаше поне част от тялото си в контакт с нещо стабилно. — Добре съм.
	Той не каза нищо, но безмълвното „Разбира се, че си добре. Ти винаги си добре“ отекна в помещението.
	— Виждаш ли? — Докосна стената с върховете на пръстите си също като акробат върху въже.
	Бен не вдигна очи. Намести очилата си. Отвори папката пред себе си. Вътре лежеше самотен формуляр. Чарли не успяваше да фокусира поглед, та да разчете думите, дори когато той се зае да пише с едрия си ъгловат почерк.
	— По какво обвинение съм задържана? — поинтересува се тя.
	— Възпрепястване на силите на реда.
	— Удобно обобщение.
	Той продължи да пише. Също така продължи да не поглежда към нея.
	— Вече видя какво ми причиниха, нали? — попита го тя.
	Единственият звук, идващ от Бен, беше този на скърцането на химикалката му по хартията.
	— Затова не ме поглеждаш сега, защото си ме видял през това там. — Кимна към двустранното огледало. — Кой още е там? Койн? — Окръжен прокурор Кен Койн беше шефът на Бен, непоносимо антипатичен тип, който виждаше всичко в черно и бяло, а в последно време и в кафяво*, заради нарасналия наплив на мексикански емигранти от Атланта покрай засиленото жилищно строителство.
	[* Алюзия с щурмовите отряди по времето на Хитлер, които са носили кафяви ризи. — Б.пр.]
	Чарли проследи с поглед отражението на вдигнатата си ръка в огледалото, като вирна среден пръст в поздрав към окръжен прокурор Койн.
	— Взех показания от девет свидетели и всички твърдят, че си била неутешима на сцената на престъплението. В хода на успокояването ти от страна на полицай Бренър, носът ти се е срещнал с лакътя му — произнесе Бен.
	Щом щеше да й говори като юрист, тя щеше да се държи като юрист.
	— Това ли показва клипът на телефона, или се налага да се снабдя с призовка за съдебна експертиза на всички изтрити файлове?
	Бен повдигна рамо.
	— Постъпи както е нужно.
	— Добре. — Чарли опря длани в масата, та да успее да седне. — Сега ли идва моментът, когато предлагаш да оттеглиш обвинението за измисленото възпрепятстване, ако аз не подам оплакване за прилагане на прекомерна сила?
	— Вече оттеглих обвинението за измисленото възпрепятстване. — Химикалката му се прехвърли на следващия ред. — Можеш да подадеш колкото си искаш оплаквания.
	— Всичко, което искам, е извинение.
	Тя дочу някакъв звук иззад огледалото, наподобяващ изсумтяване. През последните дванайсет години Чарли беше водила две изключително успешни дела от името на свои клиенти срещу полицията на Пайквил. Вероятно Кен Койн беше приел, че седи тук и брои наум парите, които ще си докара от общината, вместо да оплаква детето, издъхнало в ръцете й, или да скърби за загубата на директор, който я беше наказал с оставане след часовете, при положение че и на двамата им беше ясно как си заслужаваше да я изрита от училището.
	Бен все така държеше главата си сведена. Почукваше с химикалката си по масата. Тя се постара да не си мисли как Хък беше вършил същото на бюрото си в училището.
	— Сигурна ли си? — попита я.
	Чарли махна към огледалото с надеждата, че Койн беше от другата му страна.
	— Ако вие, момчета, бяхте в състояние просто да си признаете, като сте сторили нещо нередно, тогава като кажете, че сте сторили нещо редно, хората биха ви вярвали.
	Най-накрая Бен погледна към нея. Очите му обходиха лицето й, преценявайки нараняванията. Забеляза фините линийки около устата му, когато се намръщи, и се почуди дали той беше зърнал сходни белези за стареене по нейното лице.
	Бяха се запознали в юридическия факултет. Той се премести в Пайквил, за да бъде с нея. Бяха планирали да прекарат остатъка от живота си заедно.
	— Кели Уилсън има право да… — подхвана тя.
	Бен вдигна ръка, за да я спре.
	— Известно ти е, че съм съгласен с всичко, което се каниш да кажеш.
	Чарли се облегна на стола си. Наложи й се да си напомни, че никой от двама им не беше възприел манталитета на Ръсти и Кен Койн в стил „ние срещу тях“.
	— Искам писмено извинение от Грег Бренър — заяви тя. — Истинско извинение, не някакви тъпотии. Не нещо от сорта „Съжалявам, че се чувстваш по този начин“, все едно съм някаква истерична жена и той не се е държал като проклет нацист.
	Бен кимна.
	— Дадено.
	Чарли посегна към формуляра. Стисна химикалката. Думите се размазваха пред очите й, но беше изчела достатъчно свидетелски показания, та да й е известно къде да сложи името си. Надраска подписа си в долния край на листа и го плъзна обратно към Бен.
	— Ще ти се доверя, че ще изпълниш своята част от сделката. Попълни показанията както желаеш.
	Бен се взря надолу във формуляра. Пръстите му се поколебаха на ръба му. Не гледаше подписа й, а кървавокафявите отпечатъци, останали по белия лист.
	Чарли примигна да проясни очите си. Това беше най-близкото до докосване, което бяха преживявали от девет месеца.
	— Добре. — Той затвори папката. Понечи да се изправи.
	— Само те двамата ли са? — попита Чарли. — Господин Пинк и малката…
	— Да. — Той се поколеба, преди да седне обратно на стола. — Един от разсилните заключил закусвалнята. Заместник-директорът спрял автобусите на улицата.
	Чарли нямаше желание да си мисли за щетите, които би причинила Кели Уилсън, ако беше започнала стрелбата няколко минути след звънеца, вместо няколко минути преди него.
	— Ще се наложи всички да бъдат разпитани. Деца. Преподаватели. Персонал — отбеляза Бен.
	Чарли знаеше, че администрацията не беше в състояние да координира толкова много разпити, а какво остава сама да сглоби тъй сериозен случай. Полицейското управление на Пайквил разполагаше със седемнайсет офицери на пълен работен ден. Бен беше един от шестимата юристи в окръжната прокуратура.
	— Кен ще помоли ли за помощ? — попита тя.
	— Вече са тук — отвърна Бен. — Всички просто пристигнаха. Рейнджъри. Щатска полиция. Шерифството. Дори не ни се наложи да се обаждаме.
	— Това е добре.
	— Да. — Той хвана с пръсти ъгълчето на папката. Устните му потрепнаха, както се случваше винаги, като дъвчеше върха на езика си. Стар навик, който никога нямаше да отмре. Чарли веднъж видя с очите си как майка му се пресегна през масата и го перна по ръката, та да го накара да спре.
	— Видя ли телата? — поиска да узнае тя.
	Той не отговори, но не беше нужно. Чарли знаеше, че Бен вече е видял сцената на местопрестъплението. Личеше по мрачния тон на гласа му, по отпуснатите рамене. Пайквил се беше разраснал през последните две десетилетия, но все така беше малък град, от местата, където хероинът представляваше много по-сериозна грижа от убийствата.
	— Наясно си, че отнема време, но им поръчах да преместят телата при първа възможност — обясни той.
	Чарли вдигна очи към тавана, за да спре сълзите. Той я беше будил дузини пъти от най-лошия й кошмар: обикновен ден, Чарли и Ръсти изпълняват нормалните си задължения в старата фермерска къща, приготвят си храна, перат и мият съдове, докато тялото на Гама гние опряно в кухненските шкафчета, защото полицията е забравила да го откара.
	Сигурно беше заради парчето от зъб, открито от Чарли в дъното на шкафа, защото какво друго бяха забравили да отнесат?
	— Колата ти е паркирана зад кантората ти — уведоми я Бен. — Училището е заключено. Вероятно ще остане затворено през остатъка от седмицата. Вече пристигна новинарски ван от Атланта.
	— Там ли се перчи баща ми?
	И двамата се поусмихнаха леко, защото им беше ясно как баща й не обичаше нищо повече от това да се види по телевизията.
	— Поръча да се държиш — предаде Бен. — Като му се обадих, думите на Ръсти бяха „Поръчай на момичето да се държи“.
	Което означаваше, че Ръсти не се канеше да дотича да я спасява. Че е заключил как коравата му дъщеря ще съумее да се справи някак в помещение, пълно с развилнели се ченгета, докато той изтича до къщата на Кели Уилсън да убеди родителите й да подпишат договор за хонорара му.
	Когато хората заявяваха колко мразят адвокатите, Ръсти беше примерът, който им идваше наум.
	— Мога да накарам някоя полицейска кола да те откара до офиса ти — предложи Бен.
	— Няма да се кача при когото и да било от тези мръсници.
	Бен прекара пръсти през косата си. Нуждаеше се от подстрижка. Ризата му беше омачкана. На сакото му липсваше копче. Искаше й се да мисли, че той се срива без нея, но истината беше, че немарливостта му бе присъща открай време, и беше по-вероятно Чарли да се занася с него как изглежда като бездомен битник, отколкото да извади игла и конец.
	— Кели Уилсън беше под арест — настоя Чарли. — Не се съпротивляваше. В мига, когато й сложиха белезниците, те станаха отговорни за безопасността й.
	— Дъщерята на Грег посещава това училище.
	— Също и Кели. — Чарли се наведе напред. — Това тук не е затворът „Абу-Грейб“, ясно ли е? По закон Кели Уилсън има конституционно право на справедлив процес. Работа е на съдията и съдебните заседатели да отсъдят, а не на банда саморазправящи се ченгета, нахъсани да пребият тийнейджърка.
	— Разбирам го. Всички го разбираме. — Бен заключи, че тя търсеше ефект за пред великия Оз отвъд огледалото. — Справедливото общество е законово общество. Няма как да си от добрите, ако се държиш като някой от лошите.
	Цитираше Ръсти.
	— Канеха се да я смелят от бой. Или нещо по-лошо — изтъкна тя.
	— И ти се предложи в замяна.
	Чарли почувства силно парене по дланите си. Без да мисли, остъргваше засъхналата кръв и тя се ръсеше на миниатюрни топченца. Ноктите й представляваха десет черни полумесеца.
	Вдигна очи към мъжа си.
	— Каза, че си взел показания от девет свидетели?
	Бен кимна веднъж с неохота. Знаеше защо задава този въпрос.
	Осем полицаи. Госпожа Пинкман не беше там, когато носът на Чарли беше счупен, което подсказваше, че показания номер девет бяха дошли от Хък, а това значеше, че Бен вече е разговарял с него.
	— Знаеш ли? — Това беше единственото помежду им, което имаше значение точно сега, дали Бен беше научил, или не, защо е била в училището тази сутрин. Защото ако Бен знаеше, тогава и всички други знаеха, а това означаваше, че Чарли за пореден път беше открила нов уникално жесток начин да унижи мъжа си.
	— Бен? — настоя тя.
	Той прекара пръсти през косата си. Приглади вратовръзката си. Имаше толкова много неща, които да го издават, че никога не можеха да играят на карти заедно, дори не на някоя елементарна игра.
	— Скъпи, съжалявам — прошепна тя. — Ужасно съжалявам.
	Почука се за кратко и вратата се отвори. Чарли таеше надежда, че може да е баща й, но в помещението влезе по-възрастна чернокожа жена в тъмносин костюм с панталон и бяла блуза. Късата й черна коса беше прошарена тук-там. Носеше на рамо видимо много препатила голяма чанта, която беше почти толкова обемиста като онази, използвана от Чарли за работа. На шията й висеше ширит с ламинирана идентификационна карта, но Чарли не можеше да я разчете.
	— Аз съм отговорният по случая специален агент Дилия Уофорд от Бюрото за разследвания на щата Джорджия. Вие сте Шарлот Куин, нали? — Протегна се да стисне ръката на Чарли, но промени решението си, като забеляза засъхналата кръв. — Снимаха ли ви?
	Чарли кимна.
	— За бога. — Отвори чантата си и извади пакет мокри кърпички. — Използвайте колкото са ви нужни. Мога да набавя още.
	Джона се върна с още един стол. Дилия посочи към челото на масата, за да му даде да разбере, че това е мястото, където иска да седне.
	— Ти ли си гадината, която не е позволила на жената да се почисти? — обърна се към Джона.
	Джона не знаеше как да реагира на въпроса й. Вероятно никога не му се беше налагало да отговаря пред друга жена, освен пред майка си, а това се беше случвало много отдавна.
	— Затвори вратата след себе си. — Дилия отпрати Джона и седна. — Госпожице Куин, ще приключим с това възможно най-бързо. Ще възразите ли да записвам разговора?
	Чарли поклати глава.
	— Действайте.
	Тя натисна някакви бутони на телефона си, за да активира режима на записване, а после разопакова съдържанието на чантата си, нахвърля по масата бележници, справочници и други книжа.
	Сътресението правеше невъзможно за Чарли да прочете каквото и да било от намиращото се пред нея, така че отвори пакета мокри кърпички и се хвана на работа. Първо изтърка местата между пръстите си, като отлепваше парченца чернилка, които валяха като пепел от буен огън. Кръвта се беше набила в порите й. Ръцете й изглеждаха като тези на стара жена. Внезапно я обзе изтощение. Искаше да си иде у дома. Искаше да си вземе гореща вана. Искаше да мисли за случилото се днес, да анализира всички елементи, после да ги събере, да ги натъпче в кашон и да ги качи на висок рафт, та повече никога да не й се налага да се занимава с тях.
	— Госпожице Куин? — Дилия Уофорд й предлагаше бутилка вода.
	Чарли почти я изтръгна от ръката на жената. До този момент не беше осъзнала, че е жадна. Половината вода изчезна, преди логичната страна на разсъдъка й да й напомни, че не е добра идея да пие толкова бързо на празен стомах.
	— Извинете. — Чарли притисна длан към устните си, за да прикрие неприятното оригване.
	Агент Уофорд явно се беше сблъсквала и с по-лоши неща.
	— Готова ли сте?
	— Записвате ли?
	— Да.
	Чарли извади още една кърпичка от пакета.
	— Първо искам информация за Кели Уилсън.
	Дилия Уофорд имаше достатъчно години стаж, та да не изглежда така ядосана, както сигурно се чувстваше.
	— Прегледана е от лекар. Под постоянно наблюдение е.
	Не това беше имала предвид Чарли и другата жена го знаеше.
	— Съществуват девет фактора, които трябва да бъдат взети предвид, преди да се установи дали показанията на непълнолетен са…
	— Госпожице Куин — прекъсна я Дилия, — да престанем да се тревожим за Кели Уилсън и да започнем да се занимаваме с вас. Убедена съм, че нямате желание да прекарате тук и секунда повече от наложителното.
	Чарли би завъртяла очи, ако не се боеше, че ще си докара световъртеж.
	— Тя е на шестнайсет. Не е достатъчно голяма да…
	— На осемнайсет е.
	Чарли спря с почистването на ръцете си. Взря се в Бен, а не в Дилия Уофорд, защото много рано през брака им двамата бяха приели, че лъжа поради премълчаване пак е лъжа.
	Бен отвърна на вперения й поглед. Изражението му не издаваше нищо.
	— Според акта й за раждане Кели Уилсън е навършила осемнайсет преди два дни.
	— Вие… — На Чарли й се наложи да отклони поглед от Бен, защото разбитият им брак отстъпи място пред смъртната присъда. — Видели сте акта й за раждане!
	Дилия прехвърли купчинка папки, докато не откри каквото търсеше. Постави лист хартия пред Чарли. Всичко, което успя да различи Чарли, беше кръглият официален на вид печат.
	— Архивите на училището го потвърждават, но това официално копие ни беше изпратено по факса от здравния отдел на Джорджия. Пръстът й посочи към мястото, където явно се намираше датата на раждане на Кели. — Навършила е осемнайсет в шест и двайсет и три сутринта в събота, но законът й отпуска времето до полунощ, преди да бъде приемана като възрастен.
	На Чарли й призля. Два дни. Разликата между живот с евентуална вероятност за предсрочно освобождаване за добро държание и смърт от инжекция се равняваше на четиресет и осем часа.
	— Изостанала е с един клас. Може би от това идва объркването.
	— Какво е правела в прогимназията?
	— Все още са налице много неотговорени въпроси. — Дилия зарови в чантата си и издири химикалка. — И така, госпожице Куин, за протокола, склонна ли сте да дадете показания? Ваше право е да откажете. Наясно сте с това.
	Чарли едва успяваше да проследи думите на агент Уофорд. Притисна длан плътно към стомаха си и му нареди да се успокои. Дори по някакво чудо Кели Уилсън да успееше да избегне смъртната присъда, законът на Джорджия за седемте смъртни гряха щеше да се погрижи тя никога да не излезе от затвора.
	Нима това би било толкова нередно?
	Тук нямаше място за двусмислия. Кели буквално беше заловена с оръжието на убийството в ръце.
	Чарли сведе очи към собствените си ръце, все още окървавени от малкото момиченце, умряло в обятията й. Мъртво, защото Кели Уилсън го беше застреляла. Беше я убила. Точно както беше убила и господин Пинкман.
	— Госпожице Куин? — Дилия хвърли поглед към часовника си, но на Чарли й беше ясно, че се намираше точно където трябва да бъде.
	Също така й беше известно как действа правосъдната система. Никой не би разказал за случилото се от тази сутрин, без да има наум как ще прикове Кели Уилсън към кръста. Нито осемте ченгета пристигнали там. Нито Хък Хъкабий. Може би дори не госпожа Пинкман, чийто съпруг беше покосен на някакви си десет метра от вратата на класната й стая.
	— Съгласна съм да дам показания — заяви Чарли.
	Дилия имаше пред себе си жълт бележник за записки. Свали капачката на химикалката си.
	— Госпожице Куин, първо искам да ви кажа колко съжалявам, задето сте замесена в това. Наясно съм със семейната ви история. Убедена съм, че е било трудно да станете свидетел…
	Чарли изпълни въртеливо движение с ръка, за да даде знак да продължат нататък.
	— Добре — съгласи се Дилия. — Следващата част обаче трябва да я кажа. Искам да знаете, че вратата зад мен не е заключена. Не се намирате под арест. Не сте задържана. Както ви уведомих и преди, свободна сте да си тръгнете по всяко време, макар че като един от малкото свидетели на днешната трагедия, доброволните ви показания биха могли да се явят като инструмента, който да ни помогне да сглобим какво точно се е случило.
	Чарли отбеляза наум как жената не я предупреди, че ако излъже агент на Бюрото за разследвания на щата Джорджия, това би могло да я прати в затвора.
	— Искате да ви помогна да изградите тезата си срещу Кели Уилсън.
	— Просто искам да ми кажете истината.
	— А аз бих могла да сторя това само доколкото тя ми е известна. — Чарли не осъзнаваше, че се държи враждебно, докато не сведе очи към ръцете си и не установи, че ги е скръстила пред гърдите си.
	Дилия остави химикалката си на масата, но записващото устройство още работеше.
	— Госпожице Куин, нека сме наясно, това е крайно мъчителна ситуация за всички нас.
	Чарли зачака.
	— Ще ви помогне ли да говорите по-свободно, ако мъжът ви напусне помещението? — попита Дилия.
	Чарли стисна устни.
	— Бен знае защо бях в училището днес сутринта.
	Ако Дилия беше разочарована, че козът й вече е бил изигран, не позволи да проличи. Хвана химикалката.
	— Тогава да започнем от този момент. Известно ми е, че колата ви е била паркирана на преподавателския паркинг източно от главния вход. Как влязохте в сградата?
	— През страничната врата. Беше подпряна и отворена.
	— Като паркирахте колата си, забелязахте ли, че вратата е отворена?
	— Тя винаги е отворена. — Чарли поклати глава. — Имам предвид беше, когато бях ученичка там. Така пътят от паркинга до закусвалнята е по-кратък. Някога ходех до… — Гласът й пресекна, защото това нямаше значение. — Паркирах встрани и влязох през страничната врата, за която като бивша ученичка приех, че ще бъде отворена.
	Химикалката на Дилия се движеше по бележника. Не вдигна очи, когато попита:
	— Право в класната стая на господин Хъкабий ли отидохте?
	— Обърках се. Отминах рецепцията. Беше тъмно, с изключение на лампата на господин Пинкман в дъното.
	— Видяхте ли някого?
	— Не видях господин Пинкман, само забелязах, че лампата му свети.
	— Ами някого друг?
	— Мисля, че госпожа Дженкинс, училищната секретарка, влезе в офиса, но тогава аз вече бях надалече по коридора. Осветлението се включи. Обърнах се. Бях на около трийсет метра. — Беше стояла на същото място, където Кели Уилсън беше застанала, за да убие господин Пинкман и момиченцето. — Не съм убедена, че в офиса влезе госпожа Дженкинс, но във всеки случай беше възрастна жена, която изглеждаше като нея.
	— И това е единственият човек, когото сте видели? Възрастна жена, влязла в офиса?
	— Да, вратите на класните стаи бяха затворени. В някои от тях имаше преподаватели, така че може да се каже, че съм видяла и тях. — Чарли задъвка устна в опит да си събере мислите. Нищо чудно, че клиентите й така често загазваха заради думите си. Чарли беше свидетел, дори не заподозрян, а вече пропускаше подробности. — Не разпознах никого от учителите отвъд вратите. Нямам представа дали са ме видели, но е твърде възможно.
	— Добре, значи след това сте отишли в класната стая на господин Хъкабий?
	— Да. Бях в стаята му, когато чух оръжеен изстрел.
	— Оръжеен изстрел ли?
	Чарли смачка мокрите кърпички върху масата на топка.
	— Четири изстрела.
	— Последователни ли?
	— Да. Не. — Затвори очи. Помъчи се да си припомни. Бяха минали едва няколко часа. Защо всичко създаваше усещането, все едно се е случило преди цяла вечност? — Чух два изстрела, а после още два. Или може би три и после един?
	Дилия държеше химикалката си във въздуха в очакване.
	— Не съм сигурна за поредността — призна си Чарли, а после си напомни, че даваше показания под клетва. — Доколкото мога да си спомня, изстрелите бяха общо четири. Знам, че ги преброих. А после Хък ме повали долу. — Чарли прочисти гърло. Устояваше на потребността да погледне към Бен, да прецени как приемаше чутото. — Господин Хъкабий ме събори зад един шкаф. Предполагам за прикритие.
	— Допълнители изстрели?
	— Аз… — Поклати глава, защото отново не беше напълно сигурна. — Не знам.
	— Да се върнем малко назад — предложи Дилия. — Само вие с господин Хъкабий ли бяхте в стаята?
	— Да. Не видях никого друг в коридора.
	— От колко време бяхте в класната стая на господин Хъкабий, преди да чуете изстрелите?
	Чарли поклати глава за пореден път.
	— Може би две до три минути.
	— Значи, влизате в класната му стая, изтичат две или три минути, чувате тези четири изстрела, господин Хъкабий ви поваля долу и после?
	Чарли повдигна рамене.
	— Затичах.
	— Към изхода ли?
	Чарли стрелна Бен с очи.
	— Към изстрелите.
	Бен потърка безмълвно челюст. Това беше един от поводите им за спор, фактът, че Чарли неизменно се втурваше към опасността, когато всички останали бягаха надалеч.
	— Добре. — Дилия говореше, докато пишеше. — Господин Хъкабий с вас ли беше, като затичахте към изстрелите?
	— Той беше зад мен. — Чарли си припомни да отминава на бегом Кели, да прескача протегнатите й крака. Този път споменът й показа Хък да коленичи до момичето. В това имаше логика. Явно беше видял оръжието в ръцете на Кели. Опитвал се е да убеди тийнейджърката да му предаде револвера през цялото време, докато Чарли беше гледала малкото момиче да умира.
	— Може ли да ми кажете името й? На малкото момиченце? — обърна се към Дилия.
	— Луси Алегзандър. Майка й преподава в училището.
	Чарли съзря външният вид на детето да идва на фокус. Розовото й яке. Също такава на цвят раница. Имаше ли монограм с името й от вътрешната страна на якето, или това беше подробност, плод на въображението на Чарли?
	— Не сме съобщили името на пресата, но родителите са уведомени — поясни Дилия.
	— Тя не страда. Поне аз не мисля така. Не знаеше, че е… — Чарли поклати глава още веднъж, наясно, че попълваше празнините с неща, за които желаеше да са истина.
	— И така, затичали сте към изстрелите, по посока на рецепцията — подкани Дилия. Отвори нова страница в бележника си. — Господин Хъкабий е бил зад вас. Кого друг видяхте?
	— Не помня да съм видяла Кели Уилсън. Имам предвид, видях я по-късно, чак като чух ченгетата да крещят. Но докато тичах преди това, Хък ме изпревари на ъгъла, а после аз го отминах… — Чарли отново задъвка устната си. Подобни криволичещи обяснения я докарваха до лудост, като разговаряше със своите клиенти. — Притичах покрай Кели. Взех я за някое от децата. Ученичка. — Кели Уилсън беше и двете посочени неща. Дори на осемнайсет беше миниатюрна, от типа момичета, които винаги ще изглеждат като деца, дори като е пораснала жена със свои собствени деца.
	— Затруднявам се да уточня хронологията — призна Дилия.
	— Съжалявам. — Чарли положи усилия да обясни. — В главата ти настава пълен безпорядък, като попаднеш насред подобно нещо. От права линия времето се превръща в сфера. Чак по-късно вече ти е възможно да го задържиш в ръка и да го погледнеш отвсякъде. Казваш си О, сега си спомням, случи се това, после това и накрая… Едва по-късно успяваш да го върнеш обратно към права линия, която изглежда логично.
	Бен я изучаваше. Беше й ясно какво си мисли, защото познаваше главата му отвътре по-добре от своята собствена. С тези няколко изречения Чарли беше разкрила повече за чувствата си по отношение на стрелбата срещу Гама и Сам, отколкото беше загатвала през шестнайсетте години брак.
	Чарли задържа фокуса си върху Дилия Уофорд.
	— Онова, което се опитвам да кажа, е, че не си спомнях да съм видяла Кели първия път, докато не я видях за втори път. Нещо като дежа вю, но реално.
	— Схващам. — Дилия кимна и отново се захвана да записва. — Продължавайте.
	На Чарли й се наложи да помисли, за да открие докъде беше стигнала.
	— Кели не беше помръднала между двата случая, в които я видях. Беше опряла гръб в стената. Краката й бяха изпънати пред нея. Първия път, когато тичах по коридора, хвърлих й поглед, за да се уверя, че е добре. Да съм сигурна, че не е сред пострадалите. Тогава не забелязах оръжието. Беше облечена в черно като феновете на готиката, но не обърнах внимание на ръцете й. — Чарли спря, за да поеме дълбоко въздух. — Както изглеждаше, насилието се беше ограничило до края на коридора. Точно пред рецепцията. Господин Пинкман беше на пода. Изглеждаше мъртъв. Беше редно да проверя пулса му, но се втурнах право към малкото момиченце, към Луси. Госпожица Хелър беше там.
	Химикалката на Дилия застина.
	— Хелър ли?
	— Какво?
	Взряха се една в друга, и двете видимо объркани.
	Бен наруши мълчанието.
	— Хелър е моминското име на Джудит Пинкман.
	Чарли поклати разцепваната си от болка глава. Може би все пак беше редно да отиде в болницата.
	— Добре. — Дилия отгърна чиста страница. — Какво правеше госпожа Пинкман, като я видяхте в края на коридора?
	На Чарли пак й се наложи да се замисли, за да открие вярното място.
	— Крещеше — спомни си Чарли. — Тогава вече не, но преди това. Съжалявам. Това го пропуснах. Още преди, като бях в стаята на Хък, след като той ме дръпна на земята зад шкафа, чухме да крещи жена. Не знам дали беше преди да бие звънецът, или след него, но тя извика „Помогнете ни“.
	— Помогнете ни — повтори Дилия.
	— Да — потвърди Чарли. Именно заради това беше затичала. Защото й беше познато мъчителното отчаяние да чакаш някого, когото и да е. Някой, който да успее да помогне светът да се върне обратно към нормалното.
	— И после? — подкани Дилия. — Къде точно в коридора се намираше госпожа Пинкман?
	— Беше коленичила до Луси, държеше ръката й. Молеше се. Аз хванах другата ръка на Луси. Погледнах я в очите. Тогава още беше жива. Очите й се движеха, а устата й беше отворена. — Чарли се постара да преглътне скръбта. Беше прекарала последните няколко часа да преживява отново и отново кончината на момиченцето, но да го изрече гласно й идваше в повече. — Госпожица Хелър произнесе нова молитва. Ръката на Луси пусна моята и…
	— Тя почина? — завърши вместо нея Дилия.
	Чарли стисна дланта си в юмрук. Всички тези години по-късно още си спомняше ясно усещането да стиска треперещите пръсти на Сам със своите собствени.
	Не беше убедена на кое беше по-тежко да станеш свидетел: на внезапна и шокираща смърт или на бавния и отмерен начин, по който угасна в нищото Луси Алегзандър.
	И двете съществуваха в свое собствено царство на непосилното.
	— Нужна ли ви е минутка? — поинтересува се Дилия.
	Чарли остави мълчанието й да отговори на въпроса. Устреми поглед над рамото на Бен по посока на огледалото. За пръв път, откакто я бяха заключили в това помещение, се зае да изучава отражението си. Преднамерено се беше облякла неугледно за посещението си в училището, тъй като не беше желала да изпраща погрешни послания. Джинси, маратонки, прекалено голяма фланелка с дълги ръкави. Избелялото лого на „Дюк Девил“ беше опръскано с кръв. Лицето на Чарли не беше в кой знае колко по-добро състояние. Червеникавото обезцветяване около дясното й око започваше да се превръща в порядъчна синина. Дръпна топчетата тоалетна хартия от носа си. Падна коричка и очите й се напълниха със сълзи.
	— Имате колкото време ви е нужно — обади се Дилия.
	Чарли не желаеше такова нещо.
	— Чух Хък да моли полицая да свали оръжието. Той имаше пушка. — Спомни си нещо. — Той се препъна напред. Ченгето с пушката. Стъпи в кръвта и… — Поклати глава. Все още успяваше да зърне паниката по лицето на мъжа, оставящото го без дъх чувство за дълг. Беше напълно ужасен, но също като Чарли се беше втурнал към опасността, а не надалече от нея.
	— Искам да разгледате тези снимки. — Дилия затършува из чантата си още веднъж. Подреди три снимки върху масата. Портретни снимки. Трима бели мъже. Три ниски подстрижки. Три масивни шии. Ако не бяха ченгета, щяха да бъдат гангстери.
	Чарли посочи към онзи в средата.
	— Този беше с пушката.
	— Полицай Карлсън — уточни Дилия.
	Ед Карлсън. Беше един випуск преди нея в училище.
	— Карлсън беше насочил пушката към Хък. Хък го призова да действа спокойно или нещо от този род. — Посочи към друга снимка. Името под нея гласеше „Роджърс“, но Чарли не го познаваше отпреди. — Роджърс също беше там. Имаше пистолет.
	— Пистолет ли?
	— Глок 19 — допълни Чарли.
	— Запозната сте с оръжията, значи?
	— Да. — Чарли беше посветила последните двайсет и осем години да научи всичко възможно за всяко произведено някога оръжие.
	— Към кого бяха насочили оръжията си полицаи Карлсън и Роджърс? — попита Дилия.
	— Към Кели Уилсън, но господин Хъкабий беше коленичил пред нея, за да я прегради, така че предполагам формално оръжията им бяха насочени към него.
	— Какво правеше Кели Уилсън през това време?
	Чарли осъзна, че не беше споменала нейното оръжие.
	— Тя имаше револвер.
	— С пет патрона? С шест?
	— Само мога да предполагам. Изглеждаше по-стар. Не от тъпоносите, а… — Чарли се прекъсна. — Имало ли е и друго оръжие? Друг стрелец?
	— Защо питате такова нещо?
	— Защото искахте да узнаете колко изстрела са били произведени и с колко патрона е бил револверът?
	— Няма защо да извличате изводи от въпроса, госпожице Куин. На този етап от разследването можем да заявим с висока степен на убеденост, че не е имало друго оръжие и друг стрелец.
	Чарли стисна здраво устни. Беше ли чула повече от четири изстрела? Беше ли чула повече от шест?
	Изведнъж вече не беше сигурна в нищо.
	— Посочихте, че Кели Уилсън е имала револвер. Какво правеше с него?
	Чарли затвори очи, та да даде миг на съзнанието си да се върне в онзи коридор.
	— Както вече казах, Кели седеше на пода. Беше опряла гръб в стената. Беше опряла дулото в гърдите си, ето така. — Чарли сключи длани, имитирайки начина, по който момичето беше държало оръжието с две ръце, с палеца й вмъкнат в ухото на спусъка. — Имаше вид, сякаш се кани да се самоубие.
	— Значи, левият й палец е бил в ухото на спусъка?
	Чарли сведе очи към ръцете си.
	— Съжалявам, само допускам. Аз съм левичарка. Не знам кой палец беше вътре, но един от тях определено беше.
	Дилия продължаваше да пише.
	— И?
	— Карлсън и Роджърс крещяха на Кели да остави оръжието. Направо бяха полудели. Всички бяхме полудели. С изключение на Хък. Предполагам, виждал е битки и… — Не спекулира повече. — Хък беше протегнал ръка. Прикани Кели да му подаде револвера.
	— Кели Уилсън направи ли изявление в някой момент?
	Чарли не се канеше да потвърди, че Кели Уилсън е говорила, защото не вярваше двамата мъже, чули думите й, да са ги препредали правдиво.
	— Хък преговаряше с Кели да се предаде — заяви. — Тя отстъпи. — Погледът на Чарли се насочи обратно към огледалото, отвъд което се надяваше Кен Койн да е на път да се попикае. — Кели постави револвера в ръката на Хък. Напълно се беше отказала от него. Именно тогава полицай Роджърс простреля господин Хъкабий.
	Бен отвори уста да заговори, но Дилия вдигна ръка, за да го спре.
	— Къде беше прострелян той? — попита агентът.
	— Тук. — Чарли посочи бицепса си.
	— По това време какво беше състоянието на Кели Уилсън?
	— Изглеждаше замаяна. — Чарли се смъмри безмълвно, задето беше отговорила на въпроса. — Това е само допускане. Не я познавам. Не съм специалист. Не мога да коментирам душевното й състояние.
	— Ясно — прие Дилия. — Беше ли господин Хъкабий невъоръжен, когато го простреляха?
	— Ами, револверът беше в ръката му, но лежеше настрани, както Кели го бе оставила там.
	— Покажете ми. — Извади от чантата си глок 45. Освободи пълнителя, дръпна плъзгача, за да извади патрона от цевта и постави оръжието на масата.
	Чарли нямаше желание да взема глока. Мразеше огнестрелни оръжия, въпреки че се упражняваше два пъти месечно на стрелбището. Вече никога нямаше да се озове в ситуация, в която да не знае как да си послужи с такова.
	— Госпожице Куин, не е задължително да го правите, но ще ми е от голяма помощ, ако ми покажете позицията на револвера, когато е бил поставен в ръката на господин Хъкабий — изтъкна Дилия.
	— О. — Чарли се почувства все едно в главата й се включи гигантска осветителна крушка. Беше толкова смазана от убийствата, че не беше осмислила факта за второ разследване, занимаващо се с изстрела, произведен от униформения. Ако Роджърс беше мръднал оръжието на сантиметър в погрешна посока, телата в коридора пред рецепцията щяха да са три.
	— Позицията му беше ето тази. — Чарли хвана глока. Почувства черния метал хладен до кожата си. Повдигна го в лявата си ръка, но това не беше правилно. Хък беше посегнал назад с дясната. Постави оръжието върху разтворената си дясна длан, обърна го настрани, с дулото сочещо назад, по същия начин, както беше действала Кели с револвера.
	Дилия вече държеше клетъчния си телефон в ръка. Направи няколко снимки.
	— Нали не възразявате? — попита с ясното съзнание, че дори Чарли да възразяваше, беше прекалено късно за това. — Какво стана с револвера?
	Чарли постави глока на масата, така че дулото му да сочи към задната стена.
	— Не знам. Хък не помръдна. Имам предвид, потръпна заради болката от куршума, забил се в ръката му, но не падна или нещо подобно. Настоя Роджърс да вземе револвера, но не си спомням дали Роджърс го взе, или не, или дали някой друг го стори.
	Химикалката на Дилия беше спряла работа.
	— След като господин Хъкабий е бил прострелян, поискал е от Роджърс да вземе револвера?
	— Да. Подхождаше изключително спокойно, но атмосферата беше напрегната, защото никой нямаше представа дали Роджърс ще стреля отново по него. Все така глокът му беше насочен към Хък. А Карлсън все така държеше пушката си.
	— Но не беше произведен друг изстрел?
	— Не.
	— Можехте ли да видите дали нечий пръст се намираше върху спусъка?
	— Не.
	— И не сте видели господин Хъкабий да подава револвера на някого?
	— Не.
	— Видяхте ли да го оставя някъде по себе си? На земята?
	— Не… — Чарли поклати глава. — Бях по-разтревожена, задето е прострелян.
	— Добре. — Тя вписа още няколко бележки, преди да вдигне очи. — Какво си спомняте след това?
	Чарли не знаеше какво си спомня след това. Дали беше погледнала ръцете си по същия начин, както ги гледаше сега? Успяваше да си спомни учестеното дишане от страна на Карлсън и Роджърс. Двамата мъже бяха изглеждали също толкова ужасени, колкото се чувстваше Чарли, потяха се обилно, гърдите им се повдигаха и спускаха под тежестта на бронежилетките им.
	— Моето момиченце е на същата възраст.
	— Пинк ме е тренирал.
	Карлсън не беше закопчал бронежилетката си. Двете й страни се вееха разтворени, когато влетя с пушката си. Не е имал представа какво ще открие, щом завие зад ъгъла; тела, касапница, куршум в главата.
	Ако никога преди не си виждал подобно нещо, би могло да те пречупи.
	— Госпожице Куин, нуждаете ли се от минутка? — попита Дилия.
	Чарли се замисли за ужасеното изражение на лицето на Карлсън, когато се подхлъзна върху петното кръв. Беше ли имало сълзи в очите му? Беше ли се питал дали покойното момиченце на метри от него не е собственото му дете?
	— Искам да си тръгна. — Чарли не знаеше, че ще изрече думите, докато не чу да излизат от устата й. — Отивам си.
	— Трябва да довършите показанията си. — Дилия се усмихна. — Нужни са ми още само няколко минути.
	— Искам да ги довърша по-късно. — Чарли се вкопчи в масата, за да успее да се изправи. — Казахте, че съм свободна да си тръгна.
	— Безспорно. — За пореден път Дилия Уофорд се показа напълно невъзмутима. Подаде на Чарли една от визитните си картички. — Чакам с нетърпение пак да разговаряме.
	Чарли взе визитката. Зрението й все така не беше фокусирано. От стомаха й в гърлото се качи киселина.
	— Ще те преведа през задния вход — заяви Бен. — Ще бъдеш ли в състояние да стигнеш пеша до офиса си?
	Чарли не беше сигурна за нищо, освен че беше наложително да се махне от това място. Стените приближаваха все повече. Не можеше да диша през носа си. Щеше да се задуши, ако не излезеше веднага.
	Бен тикна бутилката й с вода в джоба на сакото си. Отвори вратата. На практика изпадна навън в коридора. Опря ръце в стената противоположно на вратата. Четиресетте години боядисване бяха направили блокчетата от сгуробетон съвсем гладки. Тя долепи буза към хладната повърхност. Сградата гъмжеше от представители на правоприлагащите органи. Мускулести мъже и жени с големи автомати, прикрепени към широките им гърди, се щураха напред и назад. Щатски рейнджъри. Шерифски заместници. Магистрални патрули. Бен беше прав; всички бяха пристигнали. Виждаше инициалите по гърбовете на куртките им. БРД. ФБР. На отряда за спешно реагиране, на бомбения екип.
	Когато коридорът най-сетне се разчисти, Бен вече държеше телефона си в ръка. Мълчеше, докато палците му се движеха по екрана.
	Тя се облегна на стената и зачака той да приключи с писането на съобщението, до когото и да беше то. Може би до двайсет и шест годишното момиче от офиса му. Кейлий Колинс. Беше точно типът на Бен. Чарли беше наясно с това, защото на тази възраст тя също беше била типът на мъжа си.
	— По дяволите. — Бен плъзна палци по екрана. — Дай ми още секунда.
	Чарли можеше да напусне сама полицейското управление. Би могла да измине шестте пресечки до офиса си.
	Но не го стори.
	Захвана се да изучава върха на главата на Бен, начина, по който косата му растеше на темето във форма на спираловидна шунка. Искаше й се да се сгуши в тялото му. Да се изгуби в него.
	Вместо това Чарли безмълвно повтори фразите, които беше упражнявала в колата си, в кухнята, понякога пред огледалото в банята.
	Не мога да живея без теб.
	Последните девет месеца бяха най-самотните в живота ми.
	Моля те, ела си у дома, защото не мога да понеса повече от това.
	Съжалявам.
	Съжалявам.
	Съжалявам.
	— Пропадна споразумение за друг случай. — Бен пусна телефона в джоба си. Той издаде звук, като докосна полупразната бутилка с вода на Чарли. — Готова ли си?
	Нямаше друг избор, освен да тръгне. Задържа върховете на пръстите си долепени до стената, като се извърташе странично, докато се разминаваха с още ченгета в черна тактическа екипировка. Израженията им бяха ледени и неразгадаеми. Или отиваха някъде, или се връщаха от нещо, а съвкупните им челюсти бяха упорито стиснати срещу света.
	Това беше училищна стрелба.
	Чарли беше така съсредоточена върху това какво се беше случило, че напълно беше забравила къде.
	Не беше експерт, но знаеше достатъчно за този тип разследвания, та да й е ясно, че всяка училищна стрелба даваше информация за следващата. Гимназията „Колъмбайн“, Политехническия институт на Вирджиния, началното училище „Санди Хук“. Правоприлагащите органи изучаваха тези трагедии в усилие да предотвратят или поне да разберат следващата.
	От Бюрото за алкохол, цигари, огнестрелни оръжия и експлозиви щяха да претършуват училището за бомби, защото други бяха използвали бомби преди. Бюрото за разследвания на щата Джорджия щеше да издирва съучастници, защото понякога, действително рядко, имаше такива. Полицейски кучета щяха да душат за подозрителни раници по коридорите. Щяха да проверят за експлозиви всяко гардеробче, всяко преподавателско бюро, всеки шкаф. Следователите щяха да търсят дневник, принадлежал на Кели, или списък с мишени, чертежи на училището, запаси от оръжия, план за нападението. Техническите експерти щяха да преглеждат компютри, телефони, страници във Фейсбук, регистрации в Снапчат. Всеки щеше да се мъчи да открие мотив, но какъв мотив биха могли да намерят? Какъв отговор би могла да предложи една осемнайсетгодишна защо е решила да извърши хладнокръвно убийство?
	Сега това беше грижа на Ръсти. Точно от вида мъчни от морална и правна гледна точка проблеми, които го измъкваха от леглото сутрин.
	Именно правото, което Чарли никога не беше желала да практикува.
	— Хайде. — Бен крачеше пред нея. Имаше широка, леко скоклива крачка, защото винаги отпускаше прекалено много от тежестта върху възглавничките на стъпалата си.
	Дали Кели Уилсън е била малтретирана? Това щеше да е първата линия на разследване на Ръсти. Имаше ли налице някакви смекчаващи обстоятелства, които да я избавят от смъртна присъда? Беше изостанала най-малко с една година в училище. Сочеше ли това нисък коефициент на интелигентност? Снижен умствен капацитет? Беше ли способна Кели да различи редното от нередното? Можеше ли да вземе участие в собствената си защита, както се изискваше от закона?
	Бен отвори външната врата.
	Беше ли Кели Уилсън лоша по природа? Обяснението в този случай беше ли единственото, в което нямаше никаква логика? Дали Дилия Уофорд щеше да каже на родителите на Луси Алегзандър и на госпожа Пинкман как причината да изгубят обичаните си хора е, че Кели Уилсън е лоша?
	— Чарли — обади се Бен. Задържаше вратата отворена. Айфонът му беше обратно в ръката му.
	Чарли засенчи очи, щом се показа навън. Слънчевите лъчи бяха остри като ножове. По бузите й се стекоха сълзи.
	— Ето. — Бен й подаде слънчеви очила. Бяха нейните. Трябва да ги беше взел от колата й.
	Чарли прие очилата, но нямаше как да ги постави на чувствителния си нос. Отвори уста за малко въздух. Внезапната топлина й дойде в повече. Наведе се напред и опря длан в коляното си.
	— Ще повръщаш ли?
	— Не — отговори, а после добави: — Може би. — В крайна сметка повърна, колкото да направи малка локвичка.
	Бен не отстъпи назад. Успя да отметне косата от лицето й, без да докосне кожата. На Чарли й се повдигна още няколко пъти, преди той да попита:
	— Добре ли си?
	— Може би. — Отвори уста. Зачака за още. От устата й се проточи струйка слюнка, но нищо повече. — Добре.
	Той остави косата й да се спусне обратно по раменете.
	— Парамедиците ми казаха, че имаш сътресение.
	— Не могат да направят нищо по въпроса — заяви му Чарли, въпреки че не беше в състояние да повдигне глава.
	— Могат да те следят за симптоми като гадене, замъглено зрение, главоболие, забравени имена и неспособност да отговориш, като ти задават елементарни въпроси.
	— Няма как да знаят имената, които забравям — изтъкна тя. — Не желая да прекарвам нощта в болница.
	— Остани в ММ — „Миш-маш“. Прякорът на Сам за безредно изградената фермерска къща се беше оказал траен. — Ръсти може да те гледа — предложи Бен.
	— Та да умра от пасивното пушене вместо от мозъчен аневризъм?
	— Не е смешно.
	С все така наведена глава Чарли посегна назад към стената. Усещането за масивния бетон й предостави достатъчно стабилност, та да рискува да се изправи. Огради очи с длани. Спомни как беше сторила същото на стъклото на рецепцията същата сутрин.
	Бен й подаде бутилката с вода. Вече беше свалил капачката вместо нея. Отпи няколко малки глътки и се постара да не търси кой знае какво в грижливостта му. Мъжът й беше грижлив към всички.
	— Къде се е намирала госпожа Дженкинс, когато започна стрелбата?
	— В архива.
	— Видяла ли е нещо?
	— Ръсти ще открие всичко с течение на времето.
	— Всичко — повтори Чарли. През задаващите се месеци от Кен Койн щеше да се изисква по закон да прегледа всеки материал от следствието, който би могъл основателно да бъде приет за доказателство. Представата на Койн за „основателно“ беше постоянна колкото паяжина.
	— Госпожа Пинкман добре ли е? — попита тя.
	Бен не спомена нищо за изплъзналото се от устата й „Хелър“, защото това не беше в стила му.
	— В болницата е. Наложи се да я упоят.
	Беше редно Чарли да отиде да я посети, но й беше ясно как ще си намери извинение да не го направи.
	— Остави ме да мисля, че Кели Уилсън е шестнайсетгодишна.
	— Мислех, че можеш да го разгадаеш с магическо кълбо.
	Чарли се разсмя.
	— Тези щуротии са ми вече зад гърба.
	— Все нещичко ти е останало.
	Обърса уста с опакото на ръкава си. Отново я лъхна мирисът на засъхнала кръв. Както важеше за всичко друго, помнеше миризмата отпреди. Спомняше си тъмните частици да валят като пепел от косата й. Спомняше си, че дори след като взе вана, след като се изтърка, докато едва не свали кожата си, миризмата на смърт все така остана.
	— Тази сутрин си ми звънял — промълви.
	Бен повдигна рамене, все едно беше без значение.
	Чарли изля остатъка от водата върху ръцете си, за да ги почисти.
	— Говори ли с майка ти и сестрите ти? Сигурно се тревожат.
	— Говорихме. — Отново същото повдигане на раменете. — Трябва да се връщам обратно вътре.
	Чарли зачака, но той не влезе. Тя затърси отчаяно причина да го накара да остане.
	— Как е Джафкащото чудовище?
	— Джафка. — Бен пое празната бутилка. Завинти капачката. Пусна я обратно в джоба на сакото си. — Как е Елинор Рузвелт?
	— Тиха.
	Той заби брадичка в гърдите си и се върна към мълчанието. Това не беше нищо ново. Обичайно красноречивият й мъж не беше намерил много какво да й каже през последните девет месеца.
	Но не си тръгваше. Не я отпращаше, не я подканяше да си върви. Не й обясняваше как единствената причина да не я пита дали е добре, е, че тя би казала, че е добре, дори да не е. Особено ако не е.
	— Защо ми звъня днес сутринта? — попита го.
	Бен изсумтя. Облегна глава на стената.
	Чарли също облегна глава на стената.
	Очите й обходиха ъгловатата линия на челюстта му. Това беше нейният тип — върлинест и релаксиран всезнайко, който можеше да цитира „Монти Пайтън“ със същата лекота, с която и конституцията на САЩ. Четеше комикси. Всяка вечер преди лягане изпиваше чаша мляко. Обичаше картофена салата, „Властелинът на пръстените“ и модели на влакове. Предпочиташе виртуалния американски футбол пред истинския. Не можеше да напълнее, дори да го тъпчеха с чисто масло. Като се изправеше, беше висок метър и осемдесет и два, но това не се случваше често.
	Тя го обичаше толкова много, че буквално я болеше сърцето от мисълта как вече никога няма да го има.
	— Пеги имаше една приятелка, като беше на четиринайсет. Казваше се Вайълет — отрони Бен.
	Пеги беше най-властната от трите му по-големи сестри.
	— Загина при автомобилна злополука. Тя беше с колело. Отидохме на погребението. Не знам какво си е мислила майка ми, като ме поведе. Бях прекалено малък да ставам свидетел на подобно нещо. Ковчегът беше отворен. Карла ме повдигна, та да мога да видя. — Гърлото му се движеше. — Изгубих контрол върху себе си. На мама й се наложи да ме изведе на паркинга. Гледката предизвикваше кошмари. Мислех си, че това е най-лошото нещо, което някога ще видя. Умряло дете. Мъртво момиченце. Но тя беше почистена. Не личеше какво й се е случило, че колата я е ударила в гръб. Че беше кървила до смърт, но вътрешно. Не като момиченцето от днес. Не като онова, което видях в училището.
	В очите му имаше сълзи. Всяка излязла от устата му дума откъртваше по още едно парченце от сърцето на Чарли. Наложи й се да стисне юмруци, за да не протегне ръце към него.
	— Убийството е убийство — добави Бен. — С това съм в състояние да се справя. Дилъри. Гангстери. Дори домашно насилие. Но дете? Малко момиченце? — Не спираше да клати глава. — Тя не изглеждаше сякаш спи, нали?
	— Не.
	— Изглеждаше, все едно е била убита. Все едно някой е стрелял в гърлото й, куршумът го е разкъсал и тя е умряла от ужасна и жестока смърт.
	Чарли устреми очи нагоре към слънцето, защото не желаеше да съзира Луси Алегзандър да умира още веднъж.
	— Този човек е герой от войната — вметна Бен. — Беше ли ти известно?
	Говореше за Хък.
	— Спасил цял взвод или нещо от този род, но не говори за това, защото е като Батман или кой знае кого. — Бен се о тласна от стената надалече от Чарли. — И тази сутрин е получил куршум в ръката. За да предпази убийца, за която е попречил да бъде убита. А после се застъпи за човека, който едва не го е убил. Излъга в клетвени показания, за да спести неприятности на друг. Освен това е толкова представителен, нали? — Сега вече Бен беше ядосан, но задържаше гласа си тих, смазан от унижението, споходило го по благоволение на съпругата му кучка. — Като видиш такъв мъж да върви по улицата, чудиш се дали искаш да се чукаш с него, или да пиете бира.
	Чарли заби поглед в земята. Беше им ясно, че ги е свършила и двете.
	— Ленор е тук.
	Секретарката на Ръсти беше спряла на портала червената си мазда.
	— Бен, съжалявам — промълви Чарли. — Беше грешка. Ужасна, ужасна грешка.
	— Позволи ли му да е отгоре?
	— Разбира се, че не. Не ставай нелеп.
	Ленор подсвирна с клаксона. Смъкна стъклото и помаха. Чарли помаха в отговор с разперена длан, за да даде на Ленор да разбере, че се нуждаеше от минута.
	— Бен…
	Беше прекалено късно. Бен вече затваряше вратата след себе си.


>>	4

	Чарли подуши слънчевите си очила, докато крачеше към колата на Ленор. Осъзнаваше, че се държи като глуповато момиче в юношески роман, но имаше желание да вдиша Бен. Вместо това обаче я лъхна собствената й пот, примесена с воня на повръщано.
	Ленор се пресегна през купето, за да отвори вратата.
	— Носят се на носа, миличка, не пред него.
	Чарли не можеше да сложи абсолютно нищо на носа си. Метна евтините очила върху таблото, щом се качи.
	— Татко ли те прати?
	— Бен ми написа съобщение, но чуй ме, баща ти иска да вземем семейство Уилсън и да ги откараме до кантората. Койн се опитва да издейства заповед за обиск. Донесох ти дрехите за в съда, та да се преоблечеш.
	Чарли беше започнала да клати глава още като чу думите „баща ти иска“.
	— Къде е Ръсти? — поинтересува се.
	— В болницата с дъщерята Уилсън.
	Чарли сподави изсмиване. Бен наистина беше ошлайфал уменията си да заблуждава.
	— Колко време мина, преди татко да загрее, че не я държат в управлението?
	— Повече от час.
	Чарли постави предпазния си колан.
	— Размишлявах над това колко много Койн обича да играе своите игрички. — Нямаше абсолютно никакво съмнение, че окръжният прокурор беше натоварил Кели Уилсън в линейката, за да бъде откарана в болницата. Като поддържа илюзията, че тя не се е намирала под полицейски арест, можеше да твърди как всяко изявление, направено от нея в отсъствието на адвокат, е било напълно доброволно. — Тя е на осемнайсет години.
	— Ръсти ми каза. В болницата момичето беше на практика кататонично. Едва успя да изкопчи от нея номера на майка й.
	— Така беше и като я видях аз. Почти в дисоциативна фуга. — Чарли се надяваше Кели скоро да се изтръгне от това състояние. В момента тя беше най-важният източник на информация за Ръсти. Докато не получеше материалите от Кен Койн — списък със свидетели, полицейски рапорти, бележки от следователи, съдебномедицински доклади — баща й щеше да действа на сляпо.
	Ленор постави ръка върху лоста за скоростите.
	— Къде ще те возя?
	Чарли си се представи у дома, застанала под горещия душ, заобиколена от възглавници в леглото. После си спомни, че Бен нямаше да е там, и отвърна:
	— Предполагам, в дома на семейство Уилсън.
	— Живеят в задната част на „Холър“. — Ленор включи на скорост. Направи широк обратен завой и подкара по улицата. — Няма адрес. Баща ти ми прати природни указания — завий наляво при старото бяло куче, хвани вдясно при чепатия дъб.
	— Предполагам това са добри новини за Кели. — Ръсти спокойно можеше да оспори заповед за обиск, върху която не фигурираше точният адрес или поне точно описание на къщата. Шансовете не бяха на страната на Койн да излезе с което и да било от двете. Из „Холър“ имаше разпръснати стотици съборетини и каравани под наем. Никой не знаеше точно колко души обитават мястото, как се казват и дали децата им посещават училище, или не. Хазяите печалбари на бордеите там не си даваха труда да сключват договори или да проверяват препоръки, стига всяка седмица да получаваха точната сума пари.
	— Колко време мислиш, че имаме, преди Кен да издири точното местонахождение на къщата? — поинтересува се Чарли.
	— Нямам представа. Преди час докараха хеликоптер от Атланта, но доколкото схващам, намира се от другата страна на планината.
	Чарли беше убедена, че ще е в състояние да нацели дома на Уилсън. Разхождаше се из „Холър“ поне два пъти седмично в преследване на просрочени плащания за адвокатски услуги. Бен направо се ужаси, когато тя спомена нехайно за среднощните си екскурзии. Шейсет процента от престъпленията в Пайквил се извършваха в рамките на комплекса „Сейдис Холър“.
	— Взех ти сандвич — съобщи Ленор.
	— Не съм гладна. — Чарли хвърли поглед към часовника на таблото. 11,52 часа. Преди по-малко от пет часа беше надничала през стъклото на притъмнялата рецепция на прогимназията. Няма и десет минути по-късно двама души бяха загинали, друг беше прострелян и носът на Чарли беше на път да бъде счупен.
	— Редно е да се храниш — настоя Ленор.
	— Ще ям. — Чарли устреми поглед навън през прозореца. През високите дървета отвъд сградите проникваха слънчеви лъчи. Пулсиращата светлина извика образи в съзнанието й, подобни на старовремски диапозитиви. Чарли си позволи рядката глезотия да се задържи върху тези на Гама и Чарли — как тичат по дългата алея на фермерската къща, как се кискат заради запратена надалече пластмасова виличка. Беше й известно какво следва после, затова превъртя на бърз ход напред, докато Гама и Сам не останаха в миналото и всичко налично бяха последствията от тази сутрин.
	Луси Алегзандър. Господин Пинкман.
	Малко момиченце. Директор на прогимназия.
	Привидно между жертвите нямаше кой знае колко общо, освен че се бяха намирали на погрешното място в погрешното време. Ако се налагаше да допусне, Чарли би заключила как планът на Кели Уилсън е бил да застане насред коридора, с револвер, изваден пред нея, и да изчака биенето на звънеца.
	После Луси Алегзандър е завила зад ъгъла.
	Бум.
	Господин Пинкман се е втурнал навън от кабинета си.
	Бум-бум-бум.
	После е ударил звънецът и ако не е била светкавичната съобразителност на член на персонала, прясна порция жертви биха придошли в същия този коридор.
	Фен на готиката. Самотница. Изостанала с един клас.
	Кели Уилсън беше точно типът момиче, подлагано на тормоз. Сама на масата за обяд, последна да бъде избрана в отбор в час по физическо, посещавала училищните танци с момче, желаещо само едно нещо от нея.
	Защо Кели беше избрала оръжието, когато Чарли не го беше направила?
	— Поне изпий кока-колата от охладителя. Ще ти помогне за шока.
	— Не съм в шок.
	— Да бе, сигурно и носът ти не е счупен.
	— Всъщност мисля, че е счупен. — Настоятелните вмятания на Ленор за здравето на Чарли най-накрая убедиха Чарли, че то не е цветущо. Главата й се намираше в менгеме. Носът й си имаше свой собствен пулс. Чувстваше клепачите си, сякаш са оплескани с мед. Предаде се за няколко секунди, позволи им да се спуснат и прие с радост тъмнината.
	Заедно с бръмченето на двигателя чуваше стъпалата на Ленор върху педалите, докато сменяше скорости. Тя винаги шофираше боса с обувките й на висок ток на пода до нея. Имаше склонност да се облича в къси поли и цветни чорапогащници. Имиджът беше прекалено младежки за седемдесетгодишна жена, но предвид, че понастоящем Чарли имаше повече косми по краката от Ленор, не беше нейна работа да съди.
	— Нужно ти е да изпиеш малко от тази кока-кола — настоя Ленор.
	Чарли отвори очи. Светът още си беше там.
	— Веднага.
	Чарли беше прекалено изтощена, та да спори. Откри охладителя, вклинен до седалката. Извади кока-колата, но остави сандвича. Вместо да отвори бутилката, допря я до тила си.
	— Може ли да получа аспирин?
	— Не. Повишава риска от кървене.
	Чарли би предпочела кома пред болката. Някак си слънчевата светлина беше превърнала главата й в гигантска биеща камбана.
	— Как се казва, когато имаш звънтене в ушите?
	— Тинитус — отвърна Ленор. — Ще спра колата, ако не започнеш да пиеш на мига.
	— И ще позволиш от полицията да се доберат до къщата на Уилсън преди нас?
	— Първо, ще им се наложи да минат по същия този път, второ, дори да имат съдия в готовност, пак ще им отнеме половин час да сглобят заповед, и трето, млъквай и прави каквото ти казвам, преди да съм те пернала по крака.
	Чарли използва фланелката си да отвърти капачката. Отпи глътка кока-кола, като наблюдаваше в огледалото за обратно виждане как центърът на града остава в далечина.
	— Повръща ли? — попита Ленор.
	— Пас. — Чарли почувства стомахът й отново да се свива на топка. Външният свят беше прекалено дезориентиращ. Наложи й се отново да затвори очи, за да открие баланс.
	Диапозитивите пак изникнаха в главата й: Луси Алегзандър. Господин Пинкман. Гама. Сам. Чарли запрехвърля набързо образите, все едно търсеше файл в компютъра си.
	Какво беше казала пред агент Дилия Уофорд, което би могло да накърни защитата на Кели Уилсън? Ръсти щеше да иска да узнае. Също така щеше да се интересува от броя и поредността на изстрелите, от характеристиките на револвера, от думите, прошепнати от Кели, когато Хък я молеше да предаде оръжието.
	Тази последна част щеше да е от съществено значение за защитата на Кели Уилсън. Ако беше направила признание, ако беше подхвърлила нагъл коментар или беше изтъкнала неприемлив мотив за престъпленията си, тогава никакъв обем цветисто ораторство от страна на Ръсти не би я спасил от иглата. Кен Койн за нищо на света не би прехвърлил на щатските власти толкова важно дело. Преди беше надделял в два големи случая. Никой съдебен състав в Пайквил не би отхвърлил искането му за смъртна присъда с инжекция. Койн говореше с особен авторитет. По времето си на униформен беше екзекутирал мъж с голи ръце.
	Преди двайсет и осем години Даниъл Кълпепър, братът на Закарая Кълпепър, си седял в караваната и гледал телевизия, когато полицай Кен Койн се появил в служебната си кола. Било осем и половина вечерта. Тялото на Гама вече било открито във фермерската къща. Животът на Сам гаснел в плитката вада под метеорологичната кула. Тринайсетгодишната Чарли седяла в линейката и молела парамедиците да я пуснат да се прибере у дома. Полицай Койн разбил с ритници вратата на караваната на Даниъл Кълпепър. Заподозреният бил хванал оръжието си. Койн прострелят деветнайсетгодишния младеж седем пъти в гърдите.
	И до ден-днешен мнозинството от клана Кълпепър настояваха за невинността на Даниъл, но доказателствата срещу хлапето бяха неоспорими. Револверът, открит в ръката на Даниъл, по-късно беше идентифициран като същото оръжие, използвано Сам да бъде простреляна в главата. Покритите с кръв джинси на Даниъл и отличителните му високи сини маратонки бяха открити да тлеят във варел за горене зад караваната. Дори собственият му брат заяви, че двамата отишли в ММ да убият Ръсти. Били разтревожени как ще изгубят дома си заради някакви глупави сметки за правни услуги, за които подозирали, че ще станат належащи сега, когато семейство Куин били изгубили всичко при пожара. Чарли беше оставена да преживее изпитанието със съзнанието, че животът на семейството й е бил приравнен до цената на стара каравана.
	— Минаваме покрай училището — обади се Ленор.
	Чарли отвори очи. Средното училище на Пайквил се бе наричало прогимназия по времето, когато Чарли беше ученичка. Сградата се беше разпростряла през годините, набързо бяха добавяни пристройки, за да поемат хиляда и двестата ученици, наставили се от прилежащи общности. Гимназията в съседство беше дори по-голяма, предназначена да приеме две хиляди деца.
	Тя зърна празното място, където по-рано беше паркирана колата й. Полицейска лента опасваше целия паркинг. Разпръснати сред полицейските коли, служебните седани, линейките, пожарните коли, бусовете на криминалистите и вана на следователите имаше автомобили, принадлежащи на учители. Новинарски хеликоптер летеше ниско над учебното заведение. Сцената създаваше усещане за сюрреализъм, все едно всеки момент режисьор би извикал „Стоп!“ и всички щяха да си вземат почивка за обяд.
	— Наложило се да упоят госпожа Пинкман — отрони Чарли.
	— Тя е добра жена. Не заслужава това. Никой не го заслужава.
	Чарли кимна, защото не можеше да обели дума с буцата, заседнала в гърлото й. Джудит Хелър Пинкман беше играла ролята на особен вид пробен камък за Чарли през годините. Виждаха се в коридора, когато Чарли в крайна сметка се върна в училище. Госпожица Хелър винаги се усмихваше, но не притискаше Чарли, не я принуждаваше да говори за трагедията зад тяхната свързаност. Спазваше дистанция, което тя схващаше в ретроспекция, че изисква особен тип дисциплина, липсваща на повечето хора.
	— Чудя се колко ли ще трае интересът на медиите? — подхвърли Ленор. — Беше вдигнала поглед към хеликоптера. — Две жертви. Това е нищо в сравнение с повечето масови стрелби.
	— Момичетата не убиват. Поне не по този начин.
	— „Не обичам понеделниците“.
	— По принцип или имаш предвид песента на „Бумтаун Ратс“?
	— Песента — отговори Ленор. — Разказва за стрелба. От 1979 година. Шестнайсетгодишно момиче отишло със снайперистка пушка на детската площадка. Забравих колко беше избила. Когато ченгетата я попитали защо, тя отговорила „Не обичам понеделниците“.
	— Боже — прошепна Чарли с надеждата, че Кели Уилсън не е била така коравосърдечна, като прошепна, каквото имаше да каже в коридора.
	И после Чарли се запита защо я беше грижа за Кели Уилсън, при положение че момичето беше убийца.
	Чарли беше разтърсена от внезапната яснота на тази мисъл.
	Като се махнеше настрана всичко случило се тази сутрин — страхът, смъртните случаи, спомените, сърдечните страдания, — Чарли оставаше с една проста истина: Кели Уилсън беше убила хладнокръвно двама души.
	Гласът на Ръсти се намеси неканен: И какво?
	Кели все така имаше право на процес. Полагаше й се най-добрата защита, която успееше да намери. Чарли лично беше изтъкнала всичко това пред групичката гневни ченгета, които искаха да пребият момичето до смърт, но сега, като седеше в колата на Ленор, запита се дали не се беше впуснала в нейна защита просто защото никой друг не го стори.
	Друг личностен недостатък, който се беше превърнал в болезнен момент за брака им.
	Протегна се към задната седалка, този път за дрехите си за съда. Откри онова, което Бен наричаше нейната „амиш блуза“, а Чарли поставяше само на едно стъпало над бурката. Съдиите на Пайквил, все ексцентрични мъже на години, бяха агресивно-консервативна пасмина. Жените адвокати трябваше да избират между това да са облечени в дълга пола и целомъдрена блуза или да се примирят, че всяко възражение, всеки ход, всяка дума, излязла от устата им, ще бъде отменена.
	— Добре ли си? — попита Ленор.
	— Всъщност не. — Признаването на истината отслаби малко напрежението в гърдите й. Чарли открай време беше споделяла с Ленор неща, които не би казала на друг. Ленор познаваше Ръсти от над петдесет години. Тя беше като черна дупка, в която изчезваха всички тайни на семейство Куин. — Главоболието ме убива. Носът ми е счупен. Чувствам се, сякаш съм изповръщала стомаха си. Не виждам достатъчно добре, за да чета, и нищо от това няма значение, защото снощи изневерих на Бен.
	Ленор смени безмълвно скоростта и пое по магистралата с две ленти.
	— Докато траеше, беше добре — добави Чарли. — Имам предвид, че той си свърши работата. — Съблече внимателно фланелката, като се опитваше да не докосва носа си. — Тази сутрин се събудих разплакана. Не можех да спра. Лежах на леглото половин час, взирах се в тавана и ми идваше да се самоубия. А после звънна телефонът.
	Ленор отново смени скоростта. Напускаха очертанията на Пайквил. Вятърът от планините шибаше компактния седан.
	— Не биваше да вдигам глупавия телефон. Дори не можех да си спомня името му. Той не можеше да си спомни моето. Или поне се престори, че не може. Беше смущаващо и неприятно, а сега Бен знае. Бюрото за разследвания на щата Джорджия знае. Всички в офиса му знаят. Затова бях в училището днес сутринта — допълни Чарли. — За да се срещна с онзи тип, защото беше взел телефона ми погрешка, обади се и… — Облече блузата си за в съда, колосана, с копчета и жабо, та да увери съдиите, че гледа сериозно на тези неща. — Не знам какви изобщо си ги мислех.
	Ленор превключи на шеста.
	— Че си била самотна.
	Чарли се засмя, макар че в истината нямаше нищо смешно. Наблюдаваше пръстите си, докато закопчаваше блузата. Изведнъж копчетата се оказваха прекалено малки. Или може би се дължеше на това, че дланите й се потяха. Или пък на това, че пръстите й пак трепереха, вибриране в костите, което създаваше усещане, все едно в гърдите й е забит камертон.
	— Мила — обади се Ленор. — Излей си го.
	Чарли поклати глава. Нямаше желание да го излива. Искаше да го задържи, да прибере всички ужасни образи в кутия, да я запрати на някой рафт и вече никога да не я отвори.
	Но после се изтъркаля една сълза.
	И още една.
	В следващия момент Чарли вече плачеше, ридаеше така неудържимо, че се преви на две и отпусна глава в ръцете си, защото скръбта беше прекалено тежък товар, който да носи.
	Луси Алегзандър. Господин Пинкман. Госпожица Хелър. Гама. Сам. Бен.
	Колата забави скорост. Гумите заподскачаха върху чакъла, когато Ленор отби встрани от пътя. Потърка гърба на Чарли.
	— Всичко е наред, мила.
	Не беше наред. Искаше мъжа си. Искаше този безполезен проклетник баща си. Къде беше Ръсти? Защо никога го нямаше, когато се нуждаеше от него?
	— Всичко е наред. — Ленор продължаваше да търка гърба на Чарли, а Чарли продължаваше да плаче, защото никога нямаше да бъде наред.
	В мига, когато Чарли чу първия изстрел в класната стая на Хък, най-свирепият час в живота на Чарли се пробуди в спомените й в пълната си цялост. Чуваше все същите думи отново и отново. Продължавай да тичаш. Не поглеждай назад. Право към гората. Към къщата на госпожица Хелър. Напред по училищния коридор. По посока на изстрелите. Но закъсня. Чарли винаги закъсняваше.
	Ленор отметна назад косата на Чарли.
	— Дишай дълбоко, миличка.
	Чарли осъзна, че започваше да хипервентилира. Зрението й се замъгли. По челото й изби пот. Наложи си да диша, докато белите й дробове не започнаха да поемат повече от миниатюрна глътка въздух наведнъж.
	— Не бързай — промълви Ленор.
	Чарли вдиша дълбоко още няколко пъти. Зрението й се проясни, поне толкова, колкото му беше възможно. Изпълни още една серия от вдишвания и издишвания, като ги задържаше за секунда, може би две, та да си докаже, че го може.
	— По-добре ли си?
	— Това пристъп на паника ли беше? — прошепна Чарли.
	— Като нищо.
	— Помогни ми да се надигна. — Чарли посегна към ръката на Ленор. Кръвта нахлу в главата й. По инстинкт докосна пострадалия си нос и болката се усили.
	— Здраво са те цапнали — отбеляза Ленор.
	— Да беше видяла другия. По него нямаше и драскотина.
	Ленор не се засмя.
	— Съжалявам. Не знам какво ме прихваща — добави Чарли.
	— Не ставай глупава. Знаеш какво е.
	— Да бе… — произнесе Чарли двете думи, с които си служеше винаги, когато не желаеше да говори за нещо.
	Вместо да включи колата на скорост, Ленор преплете дългите си пръсти с по-късите на Чарли. При всички й къси поли ръцете й бяха като на мъж, с широки длани и масивни кокалчета, а напоследък и със старчески петна в добавка. В много отношения Чарли беше познала повече майчинско отношение от Ленор, отколкото от Гама. Ленор беше тази, която я научи как да слага грим, която заведе Чарли в аптеката, та да й купят първата кутия с тампони, която я предупреди никога да не се доверява на мъж да се погрижи за предпазване от нежелана бременност.
	— Бен ти е написал съобщение да дойдеш да ме прибереш — отрони Чарли. — Това значи нещо, нали?
	— Да.
	Чарли отвори жабката и извади пакетче салфетки. Не можеше да си издуха носа. Попи мястото под него. Примижа през прозореца, доволна, че вече виждаше предмети, а не само силуети. За съжаление, гледката беше възможно най-лошата. Намираха се на триста метра от мястото, където Даниъл Кълпепър беше застрелян в караваната си.
	— Наистина скапаното в цялата работа е, че дори не мога да заявя как днес е най-лошият ден в живота ми — заключи Чарли.
	Този път Ленор се засмя, дрезгаво и гърлено потвърждение, че Чарли беше права. Включи на скорост и след миг бяха обратно на пътя. Движеха се плавно, докато не намали, за да завие по Кълпепър Роуд. Дълбоки дупки отстъпиха място на чакъла и накрая се превърнаха в сбита червена глина. Долавяше се бегла промяна в температурата, може би няколко градуса, докато се движеха към планината. Чарли устоя на потребността да потрепери. Усещаше безпокойството си като нещо, което можеше да хване в ръка. Косъмчетата по гърба й настръхнаха. Винаги се чувстваше по този начин, като посещаваше „Холър“. Не беше само заради липсата на усещане за принадлежност, а също и заради осъзнаването, че погрешният завой, погрешният Кълпепър и физическата опасност вече нямаше да представляват абстрактна концепция.
	— По дяволите! — Ленор се сепна, когато глутница кучета се втурнаха покрай телената ограда. Яростният им лай звучеше, сякаш по колата думкаха хиляди чукове.
	— Алармата на бедняка — подхвърли Чарли. Кракът на човек не можеше да стъпи в „Холър“, без най-малко сто кучета да оповестят за пристигането му. Колкото по-навътре навлизаше, на толкова повече млади бели мъже се натъкваше. Стояха на предните си веранди с мобилен телефон в едната ръка, а с другата потъркваха корем под тениската си. Тези млади хора бяха трудоспособни, но отбягваха физическите дейности, за които им стигаше квалификацията. По цял ден пушеха трева, играеха на видео игри, крадяха, ако им потрябваха пари, биеха приятелките си, когато искаха оксикодон, пращаха децата до пощата да им прибират чековете за инвалидност и благодарение на блестящите си житейски решения формираха гръбнака на юридическата дейност на Чарли.
	Почувства прилив на вина, задето обрисуваше целия „Холър“ с четката на Кълпепър. Беше й известно, че тук живееха и добри хора. Отрудени и борбени мъже и жени, чийто единствен грях беше, че са бедни, но Чарли не беше в състояние да попречи на първосигналния рефлекс за покварата от близостта.
	Имаше шест момичета от рода Кълпепър на най-разнообразни възрасти, които бяха превръщали живота на Чарли в ад, докато още беше в училище. Бяха наядени от бълхи гадни кучки с дълги лакирани нокти и мръсни усти. Тероризираха Чарли. Крадяха й парите за обяд. Късаха тетрадките й. Една от тях дори беше оставила купчина изпражнения в спортния й сак.
	И до ден-днешен семейството настояваше, че Чарли е излъгала как е видяла Закарая с пушката. Твърдяха, че е била водена от някаква велика схема от страна на Ръсти, който целял да претендира за оскъдната полица от застраховка живот и двустайната каравана, подлежаща на конфискация, след като Даниъл беше мъртъв, а Закарая влезе в затвора. Като че човек, превърнал в дело на живота си търсенето на справедливост, би изтъргувал морала си срещу шепа монети.
	Фактът, че Ръсти не даде под съд семейството дори за пени, не допринесе особено да усмири необузданите им конспиративни теории. Все така бяха твърдо убедени, че Кен Койн е подхвърлил изобилстващите улики, открити в караваната и по Даниъл. Че Койн е убил Даниъл, за да стартира от раз политическата си кариера. Че Кийт, братът на Кен, е подправил уликите в лабораторията.
	Независимо от всичко най-вече Чарли беше под прицела на голяма част от гнева им. Тя беше тази, идентифицирала братята. Лъжите не само се бяха родили на нейните устни, но и тя продължаваше да настоява, че са самата истина. Следователно убийството на единия брат Кълпепър и смъртната присъда, очакваща другия, тежаха изцяло на нейната съвест.
	Не бяха напълно без основание, или поне не от гледната точка на Закарая. Въпреки категоричното неодобрение на Ръсти тринайсетгодишната Чарли се беше изправила в претъпканата съдебна зала и беше помолила съдията да определи смъртна присъда за Закарая Кълпепър. Би сторила същото и на процеса на Даниъл, ако Кен не я беше лишил от това удоволствие.
	— Какъв е този шум? — попита Ленор.
	Чарли дочу бученето на хеликоптер над главите им. Разпозна логото на един от новинарските телевизионни канали в Атланта.
	Ленор подаде телефона си на Чарли.
	— Чети ми насоките.
	Чарли въведе кода за достъп, който беше нейният собствен рожден ден, и отвори текстовото съобщение от Ръсти. Баща й беше завършил право в университета на Джорджия и беше един от най-известните пледиращи адвокати, но правописът му го нямаше никакъв.
	— Тук вляво — каза на Ленор и посочи към дири в земята, белязани от бял флагщок с конфедерационното знаме на него. — После вдясно при онази каравана.
	Чарли прочете набързо останалото, разпознала маршрута като такъв, който беше изминавала и преди. Имаше клиент с проблем с метамфетамини, който той финансираше, като продаваше на други наркомани с проблем с метамфетамините. Веднъж и с нея се пробва да се разплати така. Както ставаше ясно, живееше през две врати от семейство Уилсън.
	— Тук завий вдясно, после още веднъж вдясно в подножието на хълма — обясни.
	— Сложих договора за хонорар в чантата ти.
	Чарли почувства да свива устни, за да попита защо, но после сама отговори на собствения си въпрос.
	— Татко иска да представлявам семейство Уилсън, та това да ме изключи като свидетел срещу Кели.
	Ленор я погледна веднъж и после още веднъж.
	— Как така това ти убегна преди двайсет минути?
	— Не знам — отговори Чарли, но знаеше. Защото беше травмирана. Защото копнееше за мъжа си. Защото беше такава идиотка и всеки път очакваше баща й да е типът човек, разтревожен за дъщеря си по начина, по който се тревожеше за сводниците, гангстерите и убийците. — Не мога да го направя. Всеки съдия на мястото си ще ме халоса толкова яко с обвинение в неетичност, че ще ме прати чак в Китай, преди да ми анулират лиценза за практикуване.
	— Няма да ти е нужно да се скиташ из „Холър“, за да си прибираш дължимото, когато получиш обезщетение от делото. — Кимна към телефона. — Трябва да си направиш няколко снимки на лицето, докато синините още са пресни.
	— Казах на Бен, че няма да завеждам дело.
	Стъпалото на Ленор се подхлъзна на педала.
	— Всичко, което искам, е искрено извинение. В писмена форма.
	— Едно извинение няма да промени нищо. — Бяха достигнали подножието на хълма. Ленор зави рязко вдясно. На Чарли не й се наложи да чака дълго за задължителното конско. — Мръсници като Кен Койн проповядват на тема пестеливо правителство, но в крайна сметка пропиляват два пъти повече пари за съдебни дела, отколкото биха похарчили, ако поначало обучат ченгетата да подхождат правилно.
	— Знам.
	— Единственият начин да ги накараш да се променят, е да ги удариш в портфейла.
	На Чарли й се прииска да тикне пръсти в ушите си.
	— Това ще го чуя от татко. Няма нужда да го чувам и от теб. Тук е.
	Ленор натисна спирачките. Колата се разтресе. Върна няколко метра на заден и зави в поредната пряка без настилка. Между коловозите растяха бурени. Отминаха жълт училищен автобус, паркиран под една плачеща върба. Маздата подскочи над хребета и пред погледа им се разкриха група малки къщи. Бяха общо четири, разпръснати в широка елипса. Чарли пак погледна съобщението от Ръсти и установи, че номерът отговаря на намиращата се крайно вдясно. До нея не стигаше алея, а само периферията на черния път. Къщата беше изградена от боядисани плочи от дървесни частици. Голям еркерен прозорец стърчеше пред предната фасада подобно на гнойна пъпка. Няколко блокчета сгуробетон служеха вместо предни стъпала.
	— Ава Уилсън кара автобус — уведоми я Ленор. — Била е в училището сутринта, като са заключили сградата.
	— Някой уведомил ли я е, че Кели е била стрелецът?
	— Не беше разбрала, докато Ръсти не позвъни на мобилния й телефон.
	Чарли беше доволна, че Ръсти не й натресе това телефонно обаждане.
	— Бащата присъства ли в картинката?
	— Илай Уилсън. Работи като надничар в Елиджей, от онези, които всяка сутрин чакат пред дъскорезницата някой да им даде работа.
	— От полицията открили ли са го?
	— Не, доколкото ни е известно. Семейството притежава само един мобилен телефон и той е у съпругата.
	Чарли се загледа в умърлушената на вид къща.
	— Значи, тя е сама там вътре.
	— Не задълго. — Ленор вдигна поглед, когато над главите им закръжи друг хеликоптер. Този беше боядисан с отличителните сиви и сребристи ивици на щатския патрул на Джорджия. — Ще лепнат извадка от „Гугъл Мап“ на заповедта и ще са тук до половин час.
	— Ще съм бърза. — Чарли понечи да слезе от колата, но Ленор я спря.
	— Ето. — Ленор дръпна чантата на Чарли от задната седалка. — Бен ми я даде, като докара колата ти.
	Чарли стисна дръжките и се почуди дали държеше чантата по същия начин, както я беше държал Бен.
	— Това говори нещо, нали?
	— Да.
	Чарли слезе от колата и тръгна към къщата. Зарови из чантата си за ментови бонбонки. Наложи се да се примири с шепа „Тик-так“ с полепнали по тях боклучета, които откри набити като въшки в шевовете на предния джоб.
	Беше научила по трудния начин, че като цяло хората в „Холър“ отваряха входната врата с някакъв вид оръжие в ръце. Затова вместо да се изкачи по стъпалата от блокчета, приближи до еркерния прозорец. Нямаше завеси. Под него бяха подредени три саксии с мушкато. Върху пръстта беше поставен стъклен пепелник, но беше празен.
	Вътре Чарли зърна на дивана да седи дребна тъмнокоса жена с поглед прикован върху екрана на телевизора. Всички в „Холър“ притежаваха огромни телевизори с плоски екрани, които, както изглежда, бяха изпаднали от един и същ камион. Ава Уилсън беше пуснала новините. Звукът беше така усилен, че гласът на репортерката се чуваше и отвън.
	— … нови подробности от кореспондента ни в Атланта…
	Чарли отиде до входната врата и почука рязко три пъти.
	Зачака. Ослуша се. Почука за втори път. После и трети.
	— Ало? — провикна се.
	Най-накрая звукът на телевизора беше изключен. Чу тътренето на крака. Прещракването на ключалка. Плъзгането на верига. Оключването на друга ключалка. Допълнителните мерки за сигурност бяха смехотворни, като се имаше предвид, че крадец би могъл да вкара юмрука си директно през паянтовата стена.
	Ава Уилсън примигна към непознатата отвън. Беше също толкова дребна като дъщеря си, със същите почти детски характеристики. Носеше светлосиня пижама с нарисувани слончета на долнището. Очите й бяха кървясали. Беше по-млада от Чарли, но тъмнокестенявата й коса бе прошарена.
	— Аз съм Чарли Куин — представи се на жената. — Баща ми, Ръсти Куин, е адвокат на дъщеря ви. Помоли ме да ви взема и да ви отведа в кантората му.
	Жената не помръдна. Не каза нищо. Така изглеждаше шокът отстрани.
	— От полицията разговаряха ли вече с вас? — попита Чарли.
	— Не, госпожо — отвърна жената, а изговорът, типичен за „Холър“, сля думите в едно. — Татко ви ми поръча да не вдигам телефона, освен ако не разпознавам номера.
	— Има право. — Чарли пристъпи от крак на крак. Чуваше в далечина да лаят кучета. Слънцето изгаряше темето й. — Чуйте, разбирам, че сте напълно съкрушена заради дъщеря си, но се налага да ви подготвя за предстоящото. От полицията идват насам в същия този момент.
	— Ще върнат ли Кели у дома?
	Чарли беше изумена от надеждата в тона на Ава Уилсън.
	— Не. Ще претърсят къщата. Вероятно ще започнат от стаята на Кели, а после…
	— Ще вземат ли чисти дрехи за нея?
	Още веднъж Чарли беше зашеметена.
	— Не, ще претърсят къщата за оръжия, записки, компютри…
	— Ние нямаме компютър.
	— Добре, това е хубаво. Кели в библиотеката ли си подготвяше домашните?
	— Не е направила нищо — отвърна Ава. — Не е убила… — Гласът й пресекна. Очите й заблестяха. — Моето детенце не е извършило онова, в което я обвиняват.
	Чарли беше имала работа с немалък брой майки, които бяха убедени, че децата им са били натопени, но нямаше време да произнася пред Ава Уилсън речта как понякога добри хора вършат лоши неща.
	— Чуй ме, Ава. Полицаите ще влязат, без значение дали ти ще ги пуснеш, или не. Ще те отстранят от къщата. Ще осъществят задълбочено претърсване. Възможно е да счупят това-онова или да открият неща, които не желаеш да откриват. Едва ли ще те задържат, но е възможно да го сторят, ако решат, че има опасност да преиначиш доказателства. Затова моля те, не го прави. Няма начин. Моля те, послушай ме, не можеш да им казваш нищо за Кели, или защо е възможно да е постъпила така, или какво е възможно да се е случило. Те не се опитват да ти помогнат. Разбираш ли го?
	Ава не даде вид да е възприела информацията. Просто стоеше на мястото си.
	Хеликоптерът се спусна по-ниско. Чарли успяваше да зърне лицето на пилота зад стъклото. Говореше в микрофона, вероятно посочваше координатите за заповедта за обиск.
	— Може ли да влезем вътре? — попита тя Ава.
	Жената не помръдна, така че Чарли я хвана за ръката и я въведе в къщата.
	— Говорила ли си с мъжа си?
	— Илай не се обажда, докато не свърши работа, звъни от уличен телефон пред дъскорезницата.
	Което означаваше, че бащата на Кели вероятно щеше да узнае за престъпленията на дъщеря си от радиото в колата му.
	— Имаш ли малък куфар или сак, където да прибереш малко дрехи?
	Ава не отговори. Очите й бяха приковани в работещия без звук телевизор.
	Прогимназията беше в новините. Въздушна снимка показваше покрива на учебното заведение, който вероятно беше използван като организационен пост. Пълзящият надпис в долния край гласеше: „Бомбеният отряд преглежда сградата за подозрителни устройства. Двама убити — осемгодишна ученичка и директорът герой, опитал се да я спаси“.
	Луси Алегзандър е била само на осем.
	— Тя не е направила това — промълви Ава. — Не би го направила.
	Студената ръка на Луси.
	Треперещите пръсти на Сам.
	Внезапната восъчна белота на кожата на Гама.
	Чарли обърса очи. Озърна се из помещението, борейки се с кошмарните образи, пробудили се отново в главата й. Къщата на семейство Уилсън беше бедняшка, но разтребена. До вратата висеше фигурка на Исус Христос. Двустранният кухненски бокс се намираше вдясно от претъпканата дневна. От ръба на мивката висяха жълти ръкавици. Плотовете бяха претрупани, но съществуваше ред.
	— Няма да те пуснат обратно в къщата за известно време — обясни Чарли на Ава. — Ще са ти нужни дрехи за преобличане и някакви тоалетни принадлежности.
	— Тоалетната е там отзад.
	Чарли пробва наново.
	— Нужно е да опаковаш малко вещи. — Зачака да провери дали Ава е разбрала. — Дрехи, четки за зъби. Нищо повече.
	Ава закима, но или не можеше, или не желаеше да откъсне очи от телевизора.
	Отвън хеликоптерът се вдигна. Чарли пилееше време. Койн сигурно се беше сдобил с подписаната заповед. Екипът за обиск вероятно вече пътуваше от града с включени светлини и сирени.
	— Искаш ли да събера разни неща вместо теб? — попита тя Ава. Зачака поредното кимване. Продължаваше да чака. — Ава, ще прибера малко дрехи, а после ще изчакаме полицията отвън.
	Ава стискаше дистанционното управление, седнала на самия ръб на дивана.
	Чарли се залови да отваря кухненските шкафове, докато не изнамери найлонова пазарска торбичка. Нахлузи една от жълтите ръкавици за миене на съдове от ръба на мивката и пое покрай банята по късия коридор. Имаше две спални, заемащи единия край на къщата. Тази на Кели имаше лилава завеса вместо врата. Върху лист от тетрадка, забоден за плата, беше написано „Забрънено за възрастни“.
	На Чарли и през ум не й минаваше да влиза в стаята на заподозряна за убийство, но използва телефона на Ленор да снима надписа.
	Спалнята на Уилсън беше вдясно, с изглед към стръмен хълм. Спяха в голямо водно легло, което заемаше почти цялото пространство. Висок скрин пречеше на вратата да се отвори напълно. Докато отваряше едно от чекмеджетата, Чарли остана доволна, че е решила да сложи жълтата ръкавица, макар Уилсън да бяха по-подредени от нея. Откри малко дамско бельо, няколко чифта боксерки и чифт джинси, които изглеждаха, все едно са купени от детски щанд. Измъкна две тениски и пъхна всичко в найлоновата пазарска торбичка. Кен Койн беше пословичен с това, че проточваше ненужно обиските. Семейство Уилсън щяха да са късметлии, ако им позволяха да се приберат в дома си за уикенда.
	Чарли се обърна с план да се прехвърли в банята, но нещо я спря.
	„Забрънено.“
	Как Кели Уилсън бе стигнала до осемнайсетгодишна възраст, без да научи правописа на тъй проста дума?
	Чарли се поколеба за миг и дръпна завесата. Не би влязла в стаята. Канеше се да направи снимка от коридора. Не се оказа толкова лесно, колкото звучеше. Спалнята беше с размерите на просторен дрешник.
	Или на затворническа килия.
	Вътре косо се процеждаше светлина от тесен хоризонтален прозорец, разположен високо над двойното легло. Ламперията на стените беше боядисана в люляково лилаво. Килимът беше оранжев и рошав. Върху покривката на леглото имаше щампа на „Хелоу Кити“, което слушаше уокмен с огромни слушалки на ушите.
	Това не беше стаята на фен на готиката. Стените не бяха черни и нямаше постери с хевиметъл тематика. Вратата на дрешника беше отворена. На пода имаше спретнато сгънати купчинки тениски. Няколко по-дълги дрехи висяха от релсата. Дрехите на Кели бяха в светли цветове, с картинки на понита и зайчета, апликации, каквито се очакваше да избере десетгодишно момиче, а не осемнайсетгодишна почти жена.
	Чарли снима всичко, което успя: покривката на леглото, плакатите с котенца, розовия гланц за устни върху тоалетката. През цялото време фокусът й беше върху нещата, които ги нямаше. Осемнайсетгодишните притежаваха какви ли не гримове. Имаха снимки с приятели, бележки от евентуални бъдещи гаджета и тайни, които пазеха само за себе си.
	Сърцето й подскочи, когато чу по черния път да стържат автомобилни гуми. Стъпи на леглото и надникна навън. Пред жълтия училищен автобус спря черен ван с надпис „Специален тактически отряд“. Двама мъже с автомати скочиха от вана и се качиха в автобуса.
	— Как… — откъсна се от устата на Чарли, но после тя осъзна, че беше без значение как са се добрали толкова бързо дотук, защото в мига, щом приключеха с автобуса, щяха да обърнат наопаки къщата, в която се намираше.
	Но Чарли не просто се намираше в къщата. Стоеше права върху леглото на Кели Уилсън в стаята на Кели Уилсън.
	— Мамка му — прошепна, защото нямаше как иначе да постави нещата. Скочи от леглото. Използва облечената в гумена ръкавица ръка, за да бръсне мръсотията, оставена от маратонките й. Плътната лилава тъкан прикриваше вдлъбнатините, но техник от криминалната лаборатория щеше да е научил размера, марката и номера на модела още преди залез-слънце.
	Чарли трябваше да се махне оттук. Трябваше да изведе Ава навън с ръце, вдигнати във въздуха. Трябваше да даде на тежковъоръжените мъже да разберат ясно, че са готови да сътрудничат.
	— Мамка му — повтори Чарли. С колко ли време разполагаше? Надигна се на пръсти и надникна през прозореца. Двете ченгета претърсваха автобуса. Останалите бяха във вана. Или вярваха, че елемента на изненадата е на тяхна страна, или издирваха взривни устройства.
	Чарли забеляза движение по-близо до къщата. Ленор стоеше до колата. Беше се ококорила срещу Чарли, защото за всеки глупак би станало ясно как шлицовият прозорец, през който гледаше навън, е в някоя от спалните.
	Ленор отметна глава по посока на вратата. Устните й оформиха „Бързо вън“.
	Чарли натъпка найлоновата торбичка с дрехи в чантата си и понечи да напусне.
	Лилавите стени. „Хелоу Кити“. Постерите с котенца.
	Трийсет, може би четиресет секунди. Толкова щеше да им отнеме да прегледат автобуса и да достигнат до входната врата.
	Използва облечената си в ръкавица ръка, за да отвори чекмеджетата на тоалетката. Дрехи. Бельо. Химикалки. Нямаше дневник. Нито тетрадки. Коленичи и прекара ръка между матрака и рамката с пружина, а после погледна под леглото. Нищо. Тъкмо проверяваше между купчинките сгънати дрехи на пода в дрешника, когато чу затръшването на вратите на вана и хрущенето на камъчета под гумите му, докато приближаваше къщата.
	Стаите на тийнейджъри никога не бяха толкова разтребени. Чарли разрови съдържанието на миниатюрния дрешник с една ръка, изсипа навън две пълни с играчки кутии от обувки, дръпна няколко дрехи от закачалките и ги метна на леглото. Опипваше джобове, обръщаше шапки с вътрешността навън. Надигна се на пръсти и се протегна на сляпо през рафта.
	Гумената ръкавица премина по нещо плоско и твърдо.
	Снимка в рамка?
	— Господа полицаи — достигна до ушите й през тънките стени плътният глас на Ленор. — В къщата има две жени. И двете са невъоръжени.
	Ченгето не прояви интерес.
	— Върнете се в колата си! Незабавно!
	Сърцето на Чарли щеше да се пръсне в гърдите й. Сграбчи намиращото се на рафта в дрешника. Беше по-тежко от очакваното. Острият ръб се заби в главата й.
	Годишник.
	От прогимназията на Пайквил, випуск 2012 година.
	Чу се оглушително думкане по входната врата. Стените се разтресоха.
	— Щатска полиция! — прогърмя мъжки глас. — Изпълняваме заповед за обиск. Отворете вратата.
	— Идвам! — Чарли натика годишника в чантата си. Беше стигнала до кухнята, когато входната врата зейна широко.
	Ава пищеше, все едно се е подпалила.
	— Легнете! Легнете! — Из помещението се плъзнаха лазери. Къщата се тресеше върху основите си. Трошаха се прозорци. Бяха ритани врати. Мъже крещяха заповеди. Ава не спираше да пищи. Чарли падна на колене с ръце във въздуха и широко отворени очи, та да може да види кой щеше да я гръмне в крайна сметка.
	Никой не я гръмна.
	Никой не помръдваше.
	Писъците на Ава замлъкнаха мигновено.
	Шест огромни ченгета в пълна тактическа екипировка запълваха всеки свободен сантиметър от помещението. Ръцете им бяха така напрегнати, докато стискаха своите оръжия AR-15, че Чарли успяваше да различи отделните мускули, трудещи се да попречат на палците им да натиснат спусъците.
	Чарли бавно сведе очи към гърдите си.
	Върху сърцето й имаше червена точка.
	Погледна към Ава.
	Останалите пет точки бяха върху нейните гърди.
	Жената беше върху дивана с подгънати колене. Устата й беше отворена, но страхът беше парализирал гласните й струни. Напълно непонятно държеше по една четка за зъби във всяка от вирнатите си ръце.
	Мъжът най-близо до Ава снижи оръжие.
	— Четки за зъби.
	Друг автомат също беше снижен.
	— Изглеждаше като шибано детониращо устройство.
	— Да, нали?
	Останалите оръжия също бяха снижени. Някой се изсмя.
	— Господа? — кресна жена някъде извън къщата.
	— Чисто — викна в отговор първото ченге. Стисна Ава за ръката над лакътя и я избута през вратата. Обърна се да стори същото с Чарли, но тя излезе сама с вдигнати ръце.
	Не ги свали, докато не напусна границите на двора. Пое голяма глътка въздух и се постара да не мисли как можеше да умре, ако някой от мъжете не беше отделил достатъчно време да разграничи четката за зъби от детониращо устройство за самоубийствена жилетка.
	В Пайквил.
	— Мили боже — отрони Чарли с надеждата, че би могло да мине за молитва.
	Ленор беше останала до колата. Изглеждаше й ядосана, за което имаше пълно основание, но само отметна брадичка, задавайки очевидния въпрос: Добре ли си?
	Чарли кимна в отговор, но в действителност не се чувстваше добре. Чувстваше се гневна — задето Ръсти я беше пратил тук, задето тя беше поела такъв глупав риск, че беше нарушила закона по напълно непонятни й причини, че се беше поставила под заплахата да я прострелят в сърцето, твърде вероятно с бързо експандиращ куршум с кух връх.
	И всичко това заради някакъв проклет годишник.
	— Какво става? — прошепна Ава.
	Чарли хвърли поглед към къщата, която все още се тресеше от тежестта на мъжете, кръстосващи вътре.
	— Търсят неща, които да могат да използват в съда срещу Кели.
	— Какво например?
	Чарли изреди нещата, които беше търсила тя самата.
	— Признание. Обяснение. План на училището. Списък с хора, на които е била ядосана Кели.
	— Тя никога не се е ядосвала на никого.
	— Ава Уилсън? — Висока жена в обемиста тактическа екипировка тръгна към тях. Оръжието й висеше на една страна. Стискаше в юмрук навит на руло лист хартия. Ето как се бяха добрали дотук така бързо. Заповедта им беше пратена по факс директно във вана. — Вие ли сте Ава Уилсън, майка на Кели Рене Уилсън?
	Ава застина заради прозвучалата авторитетност.
	— Да, сър. Госпожо.
	— Това вашата къща ли е?
	— Под наем сме, да, госпожо. Сър.
	— Госпожо Уилсън. — Полицайката не даваше вид да я вълнуват особено обръщенията. — Аз съм капитан Айзък от щатската полиция. Имам заповед да претърсим къщата.
	— Вече я претърсвате — изтъкна Чарли.
	— Имаме причини да вярваме, че е възможно да бъдат подправени доказателства. — Айзък огледа посиненото око на Чарли. — По време на нахлуването ли пострадахте, госпожо?
	— Не. Друг полицай ме удари днес.
	Айзък хвърли поглед към Ленор, която явно още беше бясна, а после го насочи обратно към Чарли.
	— Заедно ли сте?
	— Да — отговори Чарли. — Госпожа Уилсън би желала да види копие от заповедта.
	Айзък даде ясно да се разбере, че не й е убегнала жълтата ръкавица на ръката на Чарли.
	— Ръкавица за миене на съдове — обясни Чарли. — Госпожа Уилсън би желала да види копие от заповедта.
	— Вие ли сте адвокатът на госпожа Уилсън?
	— Просто адвокат съм — поясни Чарли. — Тук съм като приятелка на семейството.
	— Госпожо Уилсън — обърна се Айзък към Ава, — по искане на вашата приятелка ви предоставям копие от заповедта.
	На Чарли й се наложи да повдигне ръката на Ава, та заповедта да бъде поставена върху дланта й.
	— Госпожо Уилсън, има ли някакви оръжия в къщата? — попита Айзък.
	Ава поклати глава.
	— Не, сър.
	— Някакви игли, за които е редно да се притесняваме? Нещо, което би могло да ни пореже?
	Ава поклати отново глава, макар да изглеждаше смутена от въпроса.
	— Експлозиви?
	Ръката на Ава се стрелна към устата й.
	— Изтичане на газ ли има?
	Айзък погледна към Чарли за обяснение. Чарли повдигна рамене. Животът на майката беше преобърнат с главата надолу. Логиката беше последното, което можеха да очакват от нея.
	— Госпожо, имам ли съгласието ви да ви претърся? — обърна се Айзък към Ава.
	— Да…
	— Не — прекъсна я Чарли. — Нямате съгласието да претърсвате нищо или никого извън обхвата на заповедта.
	Айзък хвърли поглед към чантата на Чарли, която беше приела приблизително формата на правоъгълния годишник.
	— Нужно ли е да претърсвам чантата ви?
	Чарли почувства сърцето й да се свива.
	— Имате ли причина?
	— Ако укривате доказателства или сте отстранили нещо от къщата, с цел да го укриете, тогава…
	— Това би било незаконно — отбеляза Чарли. — Също като да претърсвате училищния автобус, при положение че не е изрично посочен в заповедта ви и не представлява част от прилежащия двор.
	Айзък кимна веднъж.
	— Бихте имали право, стига да не съществува причина.
	Чарли свали рязко жълтата ръкавица.
	— Отстраних това от къщата, но не преднамерено.
	— Благодаря, задето сте така отзивчива. — Айзък се обърна към Ава. Имаше сценарий, който да следва. — Госпожо, можете да останете отвън или да си тръгнете, но не можете да влизате в къщата, докато не я освободим. Разбирате ли?
	Ава поклати глава.
	— Разбира — вметна Чарли.
	Айзък прекоси двора и се присъедини към мъжете в къщата. До вратата бяха струпани пластмасови контейнери. Хартиени пликове за документиране на доказателства. Кабелни връзки за запечатване. Найлонови торбички. Ава се взираше през еркерния прозорец. Телевизорът още беше включен. Екранът му беше толкова голям, че Чарли успяваше да разчете течащия в долния край надпис: „Според източник от полицията в Пайквил няма да бъдат публикувани записите от охранителни камери“.
	Охранителни камери. Чарли не ги беше забелязала сутринта, но сега си спомняше камерите в края на всеки коридор.
	Масовото убийство е било заснето.
	— Какво ще правим? — попита Ава.
	Чарли потисна първосигналния си отговор: ще гледаме как завързват дъщеря ти на носилка и я екзекутират.
	— Баща ми ще обясни всичко, като отидем в кантората му — произнесе вместо това. Пое навитата на руло заповед от потната ръка на жената. — До четиресет и осем часа трябва да има обвинение. Най-вероятно Кели ще бъде държана в окръжния арест, но после ще я прехвърлят някъде другаде. Ще има много явявания в съда и премного възможности да я видиш. Нищо от това няма да се случи бързо. Всичко отнема дълго време. — Чарли прегледа заповедта за обиск, която, в общи линии, беше любовно писмо от съдията, позволяващо на ченгетата да вършат каквото им скимне. — Това ли е адресът ви? — обърна се към Ава.
	Ава погледна към заповедта.
	— Да, госпожо, това е номерът на улицата.
	През отворената врата Чарли зърна как Айзък започна да измъква рязко кухненските чекмеджета. Тракаха прибори. Мокетът беше съдран от пода. Никой не действаше внимателно. Докато тъпчеха наоколо, вдигаха високо крака, проверявайки за кух звук под дъските, ръчкаха лекьосаните панели на тавана.
	Ава сграбчи ръката на Чарли.
	— Кели кога ще си дойде у дома?
	— Това ще се наложи да го обсъдиш с баща ми.
	— Не мога да си представя как ще си позволим нещо от това — промълви Ава. — Нямаме пари, ако затова сте тук.
	Ръсти никога не беше проявявал интерес към парите.
	— Държавата ще плати за защитата й. Няма да е много, но ти обещавам, че баща ми ще вложи сърцето си заради дъщеря ти.
	Ава примигна. Не даваше вид, че схваща.
	— Тя има задължения за вършене.
	Чарли се вгледа в очите на жената. Зениците й бяха свити, но това можеше да бъде обяснено със силната слънчева светлина.
	— Вземала ли си нещо?
	Тя сведе очи към стъпалата си.
	— Не, госпожо. Имаше някакво камъче, но го изритах.
	Чарли зачака за неуместна усмивка, но жената беше сериозна.
	— Пила ли си някакви лекарства? Или може би си пушила трева, за да се поуспокоиш?
	— О, не, госпожо. Аз съм шофьор на автобус. Не мога да приемам наркотици. Децата зависят от мен.
	Чарли отново се вгледа в очите й, но този път в издирване на намек за здрав разум.
	— Баща ми обясни ли какво се случва с Кели?
	— Каза, че работи за нея, но не знам — прошепна. — Братовчед ми твърди, че Ръсти Куин е лош човек, който представлява отрепки, изнасилвачи и убийци.
	Устата на Чарли пресъхна. Жената явно не схващаше, че Ръсти Куин беше точно типът човек, от който се нуждаеше дъщеря й.
	— Ето я Кели. — Ава отново гледаше към телевизора.
	Снимката на Кели Уилсън изпълваше екрана. Явно някой беше измъкнал отнякъде училищна фотография. Вместо тежкия готически грим и черните дрехи Кели беше облечена в една от тениските й с пъстроцветно пони, намиращи се в дрешника й.
	Снимката изчезна и беше заменена от материал, показващ Ръсти да напуска окръжната болница „Дерик“. Намръщи се на репортерката, която тикна микрофон под носа му, но неслучайно използваше главния вход. Изпълни показна сценка, като спря уж неохотно да даде интервю. Заради начина, по който движеше устата си, Чарли беше в състояние да схване как изливаше поток от бисери с южняшки изговор, които щяха да бъдат въртени до безкрайност по националните канали. Така се действаше при случаи с подобни мащаби. На Ръсти му се налагаше да излезе пред медиите и да обрисува Кели Уилсън като загазила тийнейджърка, която е очаквана от подобаващо наказание, вместо като чудовище, умъртвило малко дете и училищния си директор.
	— Револверът оръжие ли е? — прошепна Ава.
	Чарли усети да й призлява. Дръпна Ава надалече от къщата и застана редом с нея насред пътя.
	— Притежавате ли револвер?
	Ава кимна.
	— Илай го държи в жабката на колата.
	— Онази, с която днес е отишъл на работа?
	Тя кимна отново.
	— Законно ли притежава оръжието?
	— Ние не крадем разни неща, госпожо, плащаме за тях.
	— Съжалявам, онова, което имах предвид, е мъжът ти осъждан ли е за нещо?
	— Не, госпожо. Той е почтен човек.
	— Знаеш ли с колко куршума е?
	— Шест. — Ава звучеше достатъчно убедена, но все пак добави: — Мисля, че са шест. Виждала съм го безброй пъти, но никога не съм обръщала особено внимание. Съжалявам, не си спомням.
	— Всичко е наред. — Чарли се беше чувствала по същия начин, докато я разпитваше Дилия Уофорд. Колко изстрела чухте? Каква беше последователността? Господин Хъкабий с вас ли беше? Какво се случи с револвера?
	Чарли се беше намирала насред всичко това, но страхът беше разводнил спомените й.
	— Кога за последно видя револвера? — попита Ава.
	— Аз не… О… — Телефонът на Ава звънеше от предния джоб на пижамата й. Измъкна евтин затварящ се апарат, от онези, с които можеш да предплащаш минути. — Не разпознавам този номер.
	Чарли го разпознаваше. Беше на нейния айфон, който явно още беше у Хък.
	— Качвай се в колата — поръча на Ава и направи знак на Ленор да й помогне. — Нека аз отговоря.
	Ава изгледа предпазливо Чарли.
	— Не знам дали…
	— Качвай се в колата. — Чарли на практика я избута. Отговори на петото позвъняване.
	— Ало?
	— Госпожо Уилсън, обажда се господин Хъкабий, учителят на Кели от прогимназията.
	— Как ми разкодира телефона?
	Хък се колеба доста дълго време.
	— Имаш нужда от по-надеждна парола от 1-2-3-4.
	Чарли беше чувала същото от Бен неведнъж и два пъти. Отдалечи се по пътя за повече усамотение.
	— Защо се обаждаш на Ава Уилсън?
	Той се поколеба за втори път.
	— Преподавах на Кели в продължение на две години. След като се прехвърли в гимназията, за няколко месеца я обучавах индивидуално.
	— Това не отговаря на въпроса.
	— Прекарах четири часа да отговарям на въпросите на двама загубеняци от Бюрото за разследвания на щата Джорджия и още час да отговарям на въпроси в болницата.
	— Кои загубеняци?
	— Аткинс. Ейвъри. Някакво вчерашно хлапе с лизнат перчем и по-възрастна чернокожа, която постоянно разиграваше побратимяване.
	— По дяволите — промърмори Чарли. Вероятно имаше предвид Луис Ейвъри, полеви агент от ФБР, отговарящ за северна Джорджия. — Той даде ли ти визитката си?
	— Изхвърлих я — отговори Хък. — Между другото, ръката ми е добре. Куршумът е преминал директно през нея.
	— Носът ми е счупен и имам сътресение — обяви Чарли. — Та защо се обади на Ава?
	Въздишката му й даде разбере, че склоняваше да й угоди.
	— Защото ме е грижа за учениците ми. Исках да съм от помощ. Да се уверя, че има адвокат. Че за нея се грижи някой, който не се кани да я използва или да я вкара в допълнителни неприятности. — Най-неочаквано Хък се отказа от перченето. — Кели не е от умните, Шарлот. Не е убийца.
	— Не е нужно да си умен, за да убиеш някого. Всъщност обикновено е истина точно обратното. — Обърна се да погледне към къщата на Уилсън. Капитан Айзък тъкмо изнасяше найлонов чувал, пълен с дрехите на Кели.
	— Ако наистина искаш да помогнеш на Кели, стой настрана от абсолютно всички репортери — обясни на Хък. — Не се появявай пред камера, не допускай да ти правят снимки, не разговаряй с приятели за случилото се, защото те ще застанат пред обективите или ще разговарят с репортери, а ти няма да си в състояние да контролираш какво излиза от устите им.
	— Това е добър съвет. — Изпусна кратка въздишка и добави: — Хей, трябва да ти се извиня за нещо.
	— За какво?
	— Б2. Бен Бърнард. Мъжът ти звънна тази сутрин и аз за малко да отговоря.
	Чарли почувства бузите й да поруменяват.
	— Не знаех, докато едно ченге не ме уведоми — продължи той. — Това беше, след като бях говорил с него, вече му бях казал какво е имало между нас и защо си била в училището.
	Чарли отпусна глава върху дланта си. Беше й ясно как се изразяват за жените определен тип мъже. Особено за такива, които са оправили на задната си седалка пред някой бар.
	— Можеше да ме предупредиш — отбеляза Хък. — Това поставя всички ни в още по-неприятна ситуация.
	— Извиняваш се, но всъщност вината е моя? — Направо не можеше да му се начуди на този тип. — Кога трябваше да ти кажа? Преди Грег Бренър да ме фрасне? Или след като ти изтри записа? Или може би, когато излъга в свидетелските си показания как е бил счупен носът ми, което, между другото, е углавно престъпление — да излъжеш, за да покриеш ченге, не да стоиш и да броиш мухите, докато удрят жена в лицето. Това си е съвсем законно.
	Хък въздъхна отново.
	— Нямаш представа какво е да попаднеш насред такова нещо. Хората допускат грешки.
	— Аз ли не знам какво е? — Чарли беше разтресена от внезапна ярост. — Мисля, че бях там, Хък. Озовах се там преди теб, така че ми е ясно точно какво е. И като стана дума, ако наистина си израснал в Пайквил, значи си наясно, че вече ми се е случвало два пъти. Така че върви на майната си с твоето „Не знаеш какво е“.
	— Добре, права си. Съжалявам.
	Чарли не беше свършила.
	— Излъга за възрастта на Кели.
	— Шестнайсет, седемнайсет. — Можеше да си го представи как клати глава. — В единайсети клас е. Каква разлика има?
	— На осемнайсет е и разликата е смъртна присъда.
	Той ахна. Не съществува друга дума за внезапното рязко поемане на въздух, дължащо се на шок.
	Чарли зачака той да заговори. Провери квадратчетата, показващи обхвата.
	— Ало?
	Той прочисти гърло.
	— Нужна ми е минута.
	Чарли също се нуждаеше от минута. Пропускаше нещо сериозно. Защо Хък е бил разпитван четири часа? Средният разпит траеше между половин час и два часа. Чарли беше приключила приблизително на четиресет и петата минута. Цялостното участие в престъплението на тях с Хък се изчерпваше с непълни десет минути. Защо Дилия Уофорд беше организирала от ФБР да играят пред Хък доброто/лошото ченге? Той определено не беше враждебен свидетел. Бяха го простреляли в ръката. Но той каза, че бил разпитван, преди да отиде в болницата. Дилия Уофорд не беше полицай, който не би следвал процедурата. Повече от сигурно от ФБР не се занасяха.
	Тогава защо бяха задържали звездата си сред свидетелите в управлението за четири часа? Не така се подхождаше към свидетел. Така се действаше със заподозрян, който не им играе по свирката.
	— Добре, върнах се — обади се Хък. — Кели е… Как му викат сега? Със затруднения при заучаване? Интелектуално непълноценна? На нивото на основните класове е. Не е в състояние да следва концепции.
	— Законът би го определил като намален капацитет, в смисъл че е неспособна да формира умствено състояние, нужно за престъпление, но това е изключително труден за изграждане довод — обясни му Чарли. — Държавната образователна система и съдебната система, разглеждаща убийства, имат коренно различни приоритети. Едната се опитва да й помогне, а другата да я убие.
	Той беше така притихнал, че успяваше да чуе единствено дишането му.
	— Двамата агенти, Уофорд и Ейвъри, пълни четири часа ли разговаряха с теб, или имаше промеждутъци?
	— Какво? — Звучеше озадачен от въпроса. — Да, в стаята винаги имаше някой от тях. На моменти и мъжът ти. И онзи тип, как му беше името? Носи от онези лъскавите костюми.
	— Кен Койн. Той е окръжен прокурор. — Чарли смени тактиката. — Кели била ли е тормозена?
	— Не и в моята класна стая — отговори, а после добави: — Извън училището, в социалните мрежи, това са места, които не можем да контролираме.
	— Значи казваш, че е била тормозена?
	— Казвам, че беше различна и това никога не е нещо хубаво, като си дете.
	— Бил си учител на Кели. Защо не ти беше известно, че е изостанала с един клас?
	— На година през мен минават над сто и двайсет деца. Не преглеждам досиетата им, освен ако нямам причина.
	— Да е по-бавно възприемаща не е причина?
	— Много от децата ми са по-бавни. Тя се крепеше над оценка слаб. Никога не се замесваше в неприятности. — Чарли чуваше потропване като от химикалка върху ръба на маса. — Чуй, Кели е добро дете. Не е умна, но е мила. Следва каквото й се възложи. Не върши неща като това днес. Не й е присъщо.
	— Имахте ли интимни отношения с нея?
	— Какво, за бога…
	— Оправяне. Чукане. Наясно си какво означава.
	— Разбира се, че не. — Звучеше отвратен. — Бога ми, тя беше едно от децата.
	— Някой друг правеше ли секс с нея?
	— Не, бих го докладвал.
	— Господин Пинкман?
	— Дори не ми го побира умът…
	— Друг ученик от училището?
	— Как бих могъл да…
	— Какво стана с револвера?
	Ако не се вслушваше, би пропуснала леката засечка в дишането му.
	— Какъв револвер? — попита.
	Чарли поклати глава и безмълвно се мъмреше, задето беше пропуснала очевидното.
	По време на собственото й интервю с Дилия Уофорд беше прекалено дезориентирана, за да сглоби картинката, но сега осъзнаваше, че жената на практика й беше начертала схема. Не сте видели господин Хъкабий да подава револвера на някого? Видяхте ли да го прибира някъде у себе си? Да го оставя на земята?
	— Какво направи с него?
	Това го поведе към нова пауза, както постъпваше, като лъжеше.
	— Не знам за какво говориш.
	— Така ли отговори на двамата агенти?
	— Казах им, каквото казах и на теб. Не знам. Случваше се толкова много.
	Чарли само успя да поклати глава заради неговата глупост.
	— Кели каза ли ти нещо в коридора?
	— Не, доколкото чух. — Направи пауза сигурно за милионен път. — Както вече споменах, случваше се много.
	Бяха го простреляли и той дори не направи физиономия. Страхът не беше отслабил паметта му.
	— На чия страна си? — попита го.
	— Няма такова нещо като страни. Има само правилни постъпки.
	— Съжалявам, че ще срина философията ти, Хорацио, но ако съществува правилна постъпка, значи съществува и погрешна, и като човек с диплома по право мога да те уверя, че да задигнеш оръжието от сцена на двойно убийство и да излъжеш агент на ФБР може да те прати от неправилната страна на затворническата решетка за много дълго време.
	Той изпълни номера си с мълчанието за две секунди и после каза:
	— Не знам дали сме попаднали в него, но съществува сляпо петно за охранителните камери.
	— Спри да говориш.
	— Но ако…
	— Замълчи — предупреди го Чарли. — Свидетелка съм. Не мога да ти бъда адвокат. Онова, което ми казваш, не е поверително.
	— Шарлот, аз…
	Тя прекъсна, преди да е успял да се окопае още по-дълбоко.


>>	5

	Напълно предсказуемо старият мерцедес на Ръсти не беше на паркинга, когато Ленор спря на едно празно място зад сградата. Чарли беше гледала на живо по телевизията как баща й напуска болницата. Беше се намирал на половин час от кантората, приблизително на същото разстояние като къщата на Уилсън, така че явно беше направил отклонение.
	— Ръсти е на път — обърна се Ленор към Ава. Лъжа, която изричаше пред множество клиенти много пъти на ден.
	Ава не даваше вид да се интересува от местонахождението на Ръсти. Челюстта й увисна, когато охранителната ролетка се плъзна зад тях. Затвореното пространство с набора му от охранителни светлини, метални решетки на прозорците и висока три и половина метра ограда по периферията с бодлива тел в горния й край изглеждаше като пропускателен пункт на строго охраняван затвор.
	През годините Ръсти беше продължил да получава смъртни заплахи, защото не спираше да представлява незачитащи закона рокери, наркобандити и убийци на деца. Като към списъка се добавеха профсъюзни организации, нелегални работници и клиники за аборти, в общи линии беше успял да вбеси, кажи-речи, всички в щата. Личната теория на Чарли беше, че повечето от смъртните заплахи произтичаха от клана Кълпепър. Само минимална част идваха от порядъчни благопристойни граждани, които вярваха, че Ръсти Куин служи като дясна ръка на Сатаната.
	Нямаше как да се предвиди какво биха предприели, като се разпространеше мълвата, че Ръсти представлява училищен стрелец.
	Ленор паркира маздата си до субаруто на Чарли. Обърна се и погледна към Ава Уилсън.
	— Ще ти покажа място, където да се освежиш.
	— Имате ли телевизор?
	— Може би е най-добре да не… — подхвана Чарли.
	— Искам да гледам.
	Чарли не можеше да откаже на възрастна жена правото да гледа телевизия. Слезе от колата и отвори вратата на Ава. В началото майката не помръдна. Взираше се в гърба на седалката пред нея с длани, отпуснати върху коленете.
	— Всичко това е истинско, нали? — отрони Ава.
	— Съжалявам — отвърна Чарли. — Съвсем истинско е.
	Жената се завъртя бавно. Краката й приличаха на две клечки под долнището на пижамата. Кожата й беше толкова бледа, че почти прозираше на безмилостната дневна светлина.
	Ленор затвори тихо вратата откъм мястото на шофьора, но изразът на лицето й даваше да се разбере, че има желание да я затръшне. Беше бясна на Чарли от мига, когато я зърна в предната спалня в дома на семейство Уилсън. Ако не бе присъствието на Ава Уилсън, би откъснала главата на Чарли и би я хвърлила навън през прозореца.
	— Това не е краят — промърмори Ленор.
	— Супер! — Чарли се усмихна ведро, в крайна сметка защо да не налееше още масло в огъня? Ленор нямаше какво да може да каже за нелепите действия на Чарли, което самата Чарли вече да не го беше отбелязала пред себе си. Ако съществуваше едно, в което да е ненадмината, то беше да играе ролята на свой собствен ожесточен критик.
	Подаде на Ава найлоновата торбичка с дрехите, за да потърси ключа си.
	— Моят ми е под ръка. — Ленор отключи стоманената предпазна решетка и я сгъна на хармоника. Масивната метална врата зад нея изискваше код и друг ключ, с който да бъде задействана гредата, минаваща напряко и заключена в двете страни на стоманената каса. На Ленор й се наложи да използва известна сила, за да завърти резето. Чу се силно прещракване, преди да успее да отвори вратата.
	— Пари ли държите тук вътре, или какво? — поинтересува се Ава.
	Въпросът накара Чарли да потрепери. Остави Ленор и Ава да влязат първи.
	Познатият мирис на цигари си проправи път през счупения нос на Чарли. Беше забранила на Ръсти да пуши в сградата, но нареждането беше дошло с трийсет години закъснение. Той носеше вонята със себе си също като Пиг-Пен от комиксите „Фъстъци“. Без значение колко пъти почистваше и боядисваше стените и дори след като смени мокета, мирисът пак си остана.
	— Насам. — Ленор отправи поредния убийствен поглед към Чарли, преди да придружи Ава до рецепцията, депресиращо тъмно помещение с метална ролетна щора, която блокираше гледката към улицата.
	Чарли се запъти към своя офис. Първият й приоритет беше да звънне на баща си и да го подкани да си довлече задника. Не беше редно Ава Уилсън да седи захвърлена върху дивана им на буци и да получава цялата информация за дъщеря си от новините по кабелната телевизия.
	Просто за всеки случай Чарли мина по дългия път до офиса на Ръсти, за да се увери, че не е паркирал отпред. Бялата боя на вратата му беше станала жълтеникава заради никотина. Гипсокартонът по стените и тавана беше осеян от петна. Дори по бравата имаше наслоен тънък филм. Тя дръпна надолу ръкава на блузата си, за да покрие дланта си, и се увери, че вратата е заключена.
	Нямаше го.
	Чарли изпусна дълга въздишка, докато крачеше към собствения си офис. Целенасочено беше предявила претенции към противоположната страна на сградата, която в предишния си живот беше помещавала администрацията на верига магазини за канцеларски материали. В безпорядъка си архитектурата на едноетажната постройка беше сходна с тази на фермерската къща. С баща й деляха обща рецепция, но нейната кантора беше напълно отделена от неговата. Други юристи идваха и си отиваха, наемаха пространството за по някой и друг месец. Университетът на Джорджия, щатската управа на Джорджия, Морхаус Колидж и университетът „Емъри“ спорадично изпращаха стажанти, които се нуждаеха от бюра и телефони. Детективът на Ръсти, Джими Джак Малкия, си беше устроил база в някогашно хранилище за материали. Доколкото хващаше Чарли, Джими Джак използваше мястото да съхранява папките си, вероятно с надеждата, че от полицията ще се замислят сериозно, преди да нахлуят в офис в сграда, пълна с адвокати.
	От страната на Чарли мокетът беше по-дебел и интериорът по-приятен. Ръсти беше окачил на вратата й табела „Дюи, Пледирам и Хау“*, шега, свързана с факта, че тя държеше повечето си клиенти настрана от съдебната зала. Чарли не възразяваше да води дела, но мнозинството от клиентите й бяха прекалено бедни да си го позволят, а и познаваха твърде добре съдиите на Пайквил, та да си губят времето да воюват със системата.
	[* По аналогия с „Дюи, Чийтам и Хау“, име на измислена адвокатска кантора, използвано в редица пародийни скечове. — Б.пр.]
	Ръсти от своя страна би оспорвал глоба за паркиране пред Върховния съд на САЩ, стига да го допуснеха толкова далече.
	Чарли зарови в чантата си за ключовете от кантората. Чантата се смъкна от рамото й. Тя зяпна. На корицата на годишника на Кели Уилсън имаше комиксово изображение на генерал Лий, защото бунтовникът беше талисманът на учебното заведение.
	Адвокат от защитата, който е в притежание на физически обект при обстоятелства, уличаващи клиент в извършено престъпление, трябва да разкрие местонахождението му или да го предаде на правоприлагащите органи.
	На Чарли не й убегна как беше наставлявала Хък на тема укриване на доказателства, при положение че тя стискаше под мишница годишника на Кели Уилсън.
	Макар че, от друга страна, Чарли беше попаднала в правен еквивалент на експеримента Котката на Шрьодингер. Не би й било известно дали в годишника се съдържаше доказателство, докато не го отвореше. Потърси отново ключовете си. Най-лесното би било да стовари албума на бюрото на Ръсти и да го остави да се оправя.
	— Да вървим. — Ленор се беше върнала и явно беше готова да си каже своето.
	Чарли посочи към тоалетната през коридора. Не можеше да се справи с това с пълен мехур.
	Ленор я последва вътре и хлопна вратата.
	— Част от мен се чуди дали изобщо си струва да те нападам, защото си прекалено застреляна, та да ти е ясно колко си глупава.
	— Моля те, вслушай се в тази си част.
	Ленор заби пръст в гърдите на Чарли.
	— Не ми хитрей.
	В главата на Чарли се изля рогът на изобилието по отношение на находчиви отговори, но тя се сдържа. Разкопча джинсите си и седна на тоалетната. Ленор беше къпала Чарли, когато тя беше прекалено съсипана от скръб, та да се грижи за себе си. Спокойно можеше да я гледа как пишка.
	— Никога не мислиш, Шарлот. Просто действаш. — Ленор кръстосваше из тясното помещение.
	— Права си — съгласи се Чарли. — И знам, че си права, също както знам, че няма как да ме накараш да се чувствам по-зле, отколкото вече се чувствам.
	— Няма да ти се размине така лесно.
	— Това на лесно ли ти прилича? — Чарли разтвори широко ръце, та да изтъкне щетите. — Тази сутрин се озовах във военна зона. Противодействах на ченге, за да се докарам до това положение. — Посочи към лицето си. — Унижих съпруга си. Отново. Чуках се с мъж, който може да е мъченик, педофил или психопат. Преживях срив пред теб. И дори не искаш да знаеш какво вършех, като влязоха спец частите. Имам предвид, сериозно не искаш да знаеш, защото се нуждаеш от правдоподобно опровержение.
	Ленор разшири ноздри.
	— Видях оръжията им насочени към гърдите ти, Шарлот. Шестима мъже, всички с вдигнати автомати, всичките ги делеше едно натискане на спусъка от това да те убият, докато аз стоях отвън и кършех ръце като безпомощна старица.
	Чарли осъзна, че Ленор не беше ядосана. Беше уплашена.
	— Какви си ги мислеше, за бога? — не мирясваше Ленор. — Защо би рискувала живота си по този начин? Кое беше толкова важно?
	— Нищо не беше толкова важно. — Срамът на Чарли се подсилваше допълнително от сълзите, търкалящи се по лицето на Ленор. — Съжалявам. Права си. Не биваше да постъпвам така. Изобщо не биваше. Аз съм идиотка и глупачка.
	— Няма спор, че си точно това. — Ленор сграбчи тоалетната хартия и разви достатъчно да си издуха носа.
	— Моля те, крещи ми — умоляваше я Чарли. — Не мога да понеса, като си разстроена.
	Ленор отклони очи и на Чарли й се прищя да изчезне в море от самоомраза. Колко пъти беше водила същата тази дискусия с Бен? Онзи път в супермаркета, когато бутна някакъв мъж, зашлевил жена си. Случая, при който едва не беше сгазена от кола, докато помагаше на закъсал шофьор. Опълчваше се на представители на клана Кълпепър всеки път, като ги срещнеше в града. Ходеше в „Холър“ посред нощ. Посвещаваше дните си да защитава отрепки, пристрастени към метамфетамини и безжалостни престъпници. Бен твърдеше, че паднат ли й точните обстоятелства, Чарли би се хвърлила с главата напред към циркуляр.
	— Не можем и двете да плачем — отбеляза Ленор.
	— Аз не плача — излъга Чарли.
	Ленор й подаде ролката тоалетна хартия.
	— Защо мислиш, че този човек е психопат?
	— Не мога да ти кажа. — Чарли закопча джинсите си, а после отиде до мивката да си измие ръцете.
	— Трябва ли да се тревожа, че се връщаш към преди?
	Чарли не желаеше да мисли за преди.
	— Охранителните камери имат сляпо петно.
	— Бен ли ти го каза?
	— Наясно си, че с Бен не обсъждаме случаи. — Чарли почисти мишниците си с мокра салфетка. — Телефонът ми е у психопата. Трябва да го изключа и да го заменя с нов. Днес пропуснах две изслушвания.
	— Съдът затвори врати в мига, когато се разпространи новината за стрелбата.
	Чарли си припомни, че това беше стандартна процедура. Преди веднъж беше имало фалшива тревога. И тя като Ава Уилсън срещаше трудности да приеме, че нещо от това е реално.
	— В пластмасовата кутия на бюрото ти има два сандвича. Ще отида до магазина за телефони, ако ги изядеш — заяви Ленор.
	— Договорихме се — съгласи се Чарли. — Чуй, съжалявам за днес. Ще се помъча да бъда по-добра.
	Ленор завъртя очи.
	— Да бе.
	Чарли изчака, докато вратата се затвори, преди да продължи с почистването си в стил работещо момиче. Докато го правеше, изучаваше лицето си в огледалото. С всеки час изглеждаше все по-зле. Под двете очи имаше синини, които я караха да изглежда като жертва на домашно насилие. Основата на носа й беше тъмночервена и обезформена от предишното счупване.
	— Ще престанеш да бъдеш идиотка — заяви на отражението си.
	Изражението й издаваше също такава подозрителност като това на Ленор.
	Чарли се върна пред кантората си. Пусна чантата на пода, за да изрови ключовете. После трябваше да намери начин да напъха всичко обратно вътре. Чак след това осъзна, че Ленор вече беше отключила, защото тя винаги беше две крачки напред. Чарли хвърли чантата си на канапето до вратата. Включи осветлението. Бюрото й. Компютърът й. Столът й. Усещането да е сред познати неща беше приятно. Офисът не беше нейният дом, но тя прекарваше повечето време тук, особено откакто Бен се изнесе, така че беше почти същото като дом.
	Излапа един от сандвичите с фъстъчено масло и желе, оставени й от Ленор на бюрото. Прегледа набързо съдържащото се във входящата й поща на компютъра и отговори на имейлите, питащи дали е добре. Беше редно да си прослуша гласовата поща, да звънне на клиентите си и да провери в съда за кога са отложени изслушванията й, но беше прекалено нервна, за да се концентрира.
	Хък едва ли не беше признал, че е взел от местопрестъплението оръжието на убийствата.
	Но защо?
	Всъщност по-уместният въпрос беше как?
	Револверът не беше нещо дребно и предвид, че беше оръжие на убийство, от полицията биха започнали да го издирват почти незабавно. Как го беше измъкнал от сградата Хък? В панталоните си? Дали го беше пъхнал в медицинската чанта на разсеян парамедик? Чарли предполагаше, че полицията на Пайквил беше проявила уважение към личното пространство на Хък. Не претърсваш невинен цивилен, когото си прострелял по грешка. Също така Хък беше изтрил клипа, заснет от Чарли, с което доказа, че е изцяло на тяхна страна — доколкото господин Хъкабий вярваше в заемане на страна.
	Но агенти Дилия Уофорд и Луис Ейвъри нямаха причина за подобна лоялност към господин Хъкабий. Нищо чудно, че го бяха въртели на шиш четири часа, докато огнестрелната рана в ръката му бавно е кървила. Вероятно са заподозрели, че той е задигнал оръжието, точно както са заключили, че местните ченгета трябва да са пълни идиоти, за да му разрешат да напусне сградата без претърсване.
	Да излъжеш агент на ФБР можеше да ти докара до пет години във федерален затвор и 250 хиляди долара глоба. Ако отгоре на това се добавеше унищожаване на доказателство, лъжа с цел възпрепятстване на разследването и вероятността Хък да бъде обвинен за съучастничество след извършването на двойно убийство, той вече никога нямаше да работи в училище или някъде изобщо.
	И всичко това усложняваше нещата за Чарли. Освен ако не желаеше да съсипе живота му, щеше да се наложи да открие начин да каже на баща си за оръжието, без да замесва Хък. Беше й известно как би подходил Ръсти, надушеше ли кръв. Хък беше от типа добросъвестен хубавец, отдаден на добри дела, точно какъвто съдебните заседатели биха схрускали на една хапка. Военното му досие и изборът му на благородна професия нямаше да имат тежест, ако свидетелстваше в оранжев затворнически гащеризон.
	Погледна към часовника над канапето. Беше 2,16 часа следобед.
	Този ден беше също като някаква безкрайна сфера.
	Чарли отвори на компютъра си нов документ в уърд. Щеше да запише всичко, което си спомняше, и да го предаде на Ръсти. Той най-вероятно вече беше чул версията на Кели Уилсън. Чарли можеше поне да го уведоми каквото бе казала на следователите.
	Ръцете й се поколебаха над клавиатурата, но не започна да набира. Наблюдаваше мигащия курсор. Не знаеше откъде да започне. Очевидно от самото начало, но именно то беше трудната част.
	Ежедневната рутина на Чарли обикновено беше непоклатима. Ставаше в пет. Хранеше различните видове животни. Излизаше за крос. Вземаше душ. Закусваше. Отиваше на работа. Прибираше се у дома. Сега, като Бен го нямаше, вечерите й бяха запълвани от изчитането на случаи, гледането на безсмислени телевизионни програми и следенето на часовника да стане приличен час за лягане.
	Днес не се беше случило така и щеше да се наложи Ръсти да научи причината за това.
	Най-малкото, което можеше да стори Чарли, беше да издири малкото име на Хък.
	Отвори браузъра на компютъра си. Потърси преподавателския състав на прогимназия Пайквил.
	Малкото пъстроцветно колелце започна да се върти. Най-накрая на екрана се изписа нещо: „Уебсайтът не реагира“.
	Опита се да пропусне началната страница, като изписваше различни катедри, имена на учители, дори училищния вестник. Всички показваха едно и също съобщение. Сървърите на образователния отдел на община Пайквил нямаха капацитета да се справят със стотиците и дори хилядите любопитни, опитващи се да получат достъп до уебсайта им.
	Отвори нова страница. Написа „Хъкабий Пайквил“.
	— Скапана работа — промърмори Чарли. Гугъл я питаше дали е имала предвид Хъкълбери.
	Първият сайт беше вписване в Уикипедия, което посочваше, че това е националният плод на щата Айдахо. След това имаше няколко статии за училищни настоятелства, които се опитваха да забранят „Хъкълбери Фин“. Най-отдолу на страницата Ърбън Дикшънъри уведомяваше, че „Аз съм твоят Хъкълбери“ е жаргон от деветнайсети век за „Аз съм твоят човек“.
	Чарли почука с пръст по мишката. Беше редно да погледне CNN или MSNBC, или дори „Фокс“, но не можеше да се накара да набере имената на новинарските сайтове. Беше минал цял час, без в главата й да беше изниквала поредица от образи. Нямаше желание да приканва обратно пороя от лоши спомени.
	И без друго случаят си беше на Ръсти. Чарли сигурно щеше да бъде призована като свидетел и да потвърди историята на Хък, но това би предоставило на съдебния състав малко парченце от пъзела.
	Ако някой знаеше повече, това беше госпожа Пинкман. Стаята й беше директно срещу мястото, където вероятно беше стояла Кели, когато е започнала стрелбата. Джудит Пинкман трябва да е била първата на сцената на местопрестъплението. Заварила е мъжа си мъртъв. Луси умираща.
	Моля ви, помогнете ни!
	Чарли още чуваше писъците на жената да кънтят в ушите й. Четирите изстрела вече бяха произведени. Хък беше завлякъл Чарли зад шкафа с папки. Той звънеше на полицията, когато тя чу още два изстрела.
	Чарли беше изумена от внезапната яркост на спомена.
	Шест изстрела. Шест патрона в револвера.
	В противен случай Джудит Пинкман би била гръмната в лицето, като е отворила вратата на класната си стая.
	Чарли вдигна очи към тавана. Мисълта беше пробудила стар образ, който не желаеше да вижда.
	Трябваше да се махне от това място.
	Взе пластмасовата кутия с втория сандвич с фъстъчено масло и желе и тръгна да потърси Ава Уилсън. Чарли беше сигурна, че Ленор вече е предложила храна на Ава — притежаваше този типично южняшки импулс да храни всеки, когото срещне, — точно както беше сигурна, че Ава е прекалено стресирана, за да се храни, но не искаше жената да е сама за прекалено дълго.
	В зоната на рецепцията Чарли завари твърде позната картинка: Ава Уилсън на дивана пред включен телевизор с прекалено усилен звук.
	— Искаш ли втория ми сандвич? — попита я.
	Ава не отговори. Чарли тъкмо се канеше да повтори въпроса, когато осъзна, че очите на Ава бяха затворени. През устните й се разнасяше леко свистене заради дупката на мястото на един липсващ зъб.
	Чарли не я събуди. Стресът си имаше начин да накара тялото ти да се изключи, когато не можеше да поеме повече. Ако този ден Ава Уилсън щеше да има миг покой, това щеше да е той.
	Дистанционното управление беше на масичката. Чарли така и не питаше защо то вечно лепнеше. Повечето бутони не работеха. Останалите заяждаха. Бутонът за включване и изключване изобщо не реагираше. Този за звука беше изчезнал — на мястото му беше останало празно правоъгълниче. Тя приближи към апарата, за да провери дали не съществува друг начин да го изключи.
	На екрана новините бяха в период на застой, нямаше реална информация за съобщаване, така че бяха събрали група анализатори и психиатри, които да бистрят какво е възможно да се е случило, какво евентуално си е мислела Кели, защо изобщо е сторила каквото е сторила.
	— И налице е прецедент — отбеляза една красива блондинка. — Ако си спомняте песента на „Бумтаун Ратс“ от…
	Чарли тъкмо се канеше да изтръгне кабела от стената, когато водещият прекъсна психиатърката.
	— Имаме горещи новини. Ще се прехвърлим на пресконференцията, течаща на живо в Пайквил, Джорджия.
	Картината се смени и този път пред погледа й беше подиум, устроен на познато на вид място. Кафетерията в полицейското управление. Бяха разчистили масите и бяха окачили на стената синьо знаме с логото на Пайквил.
	Зад подиума стоеше набит мъж, облечен в омачкани кафеникави панталони и риза. Погледна вляво и камерата се прехвърли на Кен Койн, който имаше раздразнен вид, като му махна да започва.
	Очевидно Койн беше искал да е пръв на сцената.
	Мъжът смъкна микрофона надолу, после го вдигна нагоре и накрая го свали обратно долу. Наведе се и устните му се озоваха прекалено близо.
	— Аз съм Рик Фейхи — заговори. — Луси Алегзандър беше… — Гласът му пресекна. — Аз съм чичото на Луси Алегзандър. — Обърса сълзите си с опакото на ръката. Лицето му беше червено. Устните му бяха прекалено розови. — Семейството ме помоли да… — Фейхи извади сгънато листче от тетрадка от задния си джоб. Ръцете му трепереха толкова силно, че листът запърха като от внезапен вятър. Най-накрая Фейхи успя да разпъне листа пред себе си и продължи: — Семейството ме помоли да прочета следното изявление.
	Чарли хвърли поглед към Ава. Тя все така спеше.
	— „Луси беше прекрасно дете — зачете Фейхи. — Беше креативна. Обичаше да пее и да играе с кучето си Шаги. Беше в класа по изучаване на Библията на госпожа Дилард в баптистката църква и обичаше да чете евангелието. Прекарваше летата си във фермата на баба си и дядо си в Елиджей, където им помагаше да берат ябълки…“ — Измъкна носна кърпа от задния си джоб и попи потта и сълзите от кръглото си лице. — „Семейството се уповава на Бог да ни помогне през този тежък момент на изпитание. Молим да присъстваме в мислите и молбите на цялата ни общност. Също така бихме желали да изразим надеждата си, че полицейското управление на Пайквил и окръжната прокуратура на Дикърсън в лицето на господин Кен Койн ще сторят всичко по силите си, за да има справедливо възмездие за… — Гласът му отново пресекна. — … убийцата на Луси.“ — Вдигна очи към репортерите. — Кели Уилсън е именно това. Хладнокръвна убийца.
	Фейхи се обърна към Кен Койн. Двамата размениха тържествени кимания във връзка с обещание, което вероятно беше дадено.
	— Междувременно семейството ни иска да помоли медиите и всички останали да уважат правото ни на уединение — продължи Фейхи. — Погребението не е организирано все още. — Фокусът му се прехвърли в далечина, отвъд множеството микрофони и камери. Дали си мислеше за погребението на Луси и как на родителите й щеше да им се наложи да изберат ковчег с детски размери, та да погребат дъщеря си?
	Тя беше толкова дребничка. Чарли си спомняше ясно колко крехка беше почувствала ръката на момиченцето в своята.
	— Господин Фейхи! — обади се един от репортерите. — Можете ли да ни кажете…
	— Благодаря. — Фейхи се отдръпна от подиума. Кен Койн го потупа по ръката, докато се разминаваха.
	Чарли наблюдаваше как шефът на мъжа й стисна здраво катедрата от двете страни, все едно на път да я содомизира.
	— Аз съм Кен Койн, окръжен прокурор — обяви пред тълпата. — Тук съм да отговоря на въпросите ви на тема разследването на това отвратително убийство. Не се заблуждавайте, дами и господа, ще настояваме на око за око в това ненадминато…
	Чарли изключи телевизора от контакта. Обърна се, за да се увери, че Ава не се е събудила. Жената беше все в същата поза, все така облечена в пижамата си. Торбичката с дрехи беше на пода до краката й. Чарли се мъчеше да си спомни дали имаха някъде одеяло, когато задната врата се отвори със замах и после се затръшна.
	След цялата тази дандания в сградата влезе само Ръсти.
	За късмет, шумовете не бяха събудили Ава. Тя само се размърда на дивана и обърна глава на една страна.
	Чарли остави сандвича на масичката и се запъти да открие баща си.
	— Шарлот? — прогърмя гласът му. Тя чу да се отваря вратата на офиса му. Бравата вече беше издълбала дупка в стената. Той никога не пропускаше възможността да вдигне шум. — Шарлот?
	— Тук съм, тате. — Спря на прага. Кабинетът му беше така претрупан, че вътре нямаше къде да се застане. — Ава Уилсън е в рецепцията.
	— Добро момиче. — Той не вдигна очи от книжата в ръцете си. Ръсти беше нервняк и човек на половинчатите неща, никога не се съсредоточаваше напълно върху едно. Дори сега потропваше с крак, четеше, тананикаше спонтанно и водеше нещо, наподобяващо разговор. — Как е тя?
	— Не е в цветущо състояние. Задряма преди малко. — Чарли говореше на върха на главата му. Той беше на седемдесет и четири и прошарената му коса още беше гъста, но отстрани я носеше прекалено дълга. — Трябва да действаш бавно с нея. Не съм сигурна доколко схваща.
	— Ясно. — Той си отбеляза нещо на листа. Кокалестите пръсти на Ръсти държаха химикалката по същия начин като цигара. Всеки, който разговаряше с него по телефона, очакваше, че ще изглежда като нещо средно между полковник Сандърс и наперения анимационен петел Фогхорн Легхорн. Не беше така. Ръсти Куин беше висок като върлина мъж, но не по същия начин като Бен, защото Чарли би се хвърлила от върха на планина, преди да се омъжи за някой като баща си.
	Като се изключеше високият им ръст и неспособността им да изхвърлят старо бельо, между двамата мъже в живота й нямаше други сходства. Бен беше надежден, но като спортен миниван. Ръсти беше булдозер с индустриални размери. Въпреки двата инфаркта и двойния байпас с готовност продължаваше да угажда на пороците си: бърбън, пържено пиле, цигари „Кемъл“ без филтър, шумни разправии, въвличането на Бен в дълбокомислени дискусии, бира и мандраджийски сирена.
	Всъщност Чарли осъзна, че налице беше ново сходство между тях: днес и на двамата им беше трудно да я погледнат.
	— Какво представлява тя? — поинтересува се Чарли.
	— Момичето ли? — Ръсти записа още нещо, като тананикаше все едно химикалката притежаваше някакъв вид ритъм. — Крехко дребосъче. Койн сигурно се е подмокрил. Съдебните заседатели ще се влюбят в нея.
	— Семейството на Луси Алегзандър може и да има да каже нещо по въпроса.
	— Оборудван съм за битка.
	Чарли заби палеца на крака си в мокета. Не съществуваше нещо, което той да не е способен да обърне в съревнование.
	— Би могъл да се пробваш да сключиш сделка с Кен, да отстраниш смъртната присъда от играта.
	— Да бе — отвърна той, защото и на двамата им беше ясно, че Кен не би приел сделка. — Струва ми се, че си имаме работа с еднорог.
	Чарли отметна рязко глава нагоре. Еднорог беше тяхната дума за невинен клиент; рядко митично създание, съзирано от малцина.
	— Няма как да си сериозен.
	— Разбира се, че съм сериозен. Защо да не съм?
	— Аз бях там, тате. — Идваше й да го разтърси здраво. — Озовах се насред всичко това.
	— Бен ми звънна да ме запознае набързо със случилото се. — Изкашля се в свивката на ръката си. — Както звучи, имала си трудно изживяване.
	— Това е грандиозно подценяване на ситуацията.
	— Прочут съм със способността си да завоалирам. — Чарли го наблюдаваше как прехвърля книжата в ръцете си. Тананикането се поднови. Тя преброи до трийсет, преди той най-накрая да я погледне над очилата си за четене. Остана блажено смълчан за още десет секунди, а после на устните му цъфна усмивка. — Синините ти си ги бива, кораво момиче. Изглеждаш като същински бандит.
	— Бях фрасната с лакът в лицето.
	— Вече поръчах на Койн да държи в готовност чековата си книжка.
	— Не подадох оплакване.
	Той не спираше да се усмихва.
	— Добра идея, миличка. Изчакай, докато нещата се уталожат. Никога не подритвай лайно в горещ ден.
	Чарли покри очите с длан. Беше прекалено уморена за цялата тази въртележка.
	— Татко, трябва да ти кажа нещо.
	Думите й останаха без отговор. Свали ръка.
	— Причината да бъдеш в училището днес сутринта ли? — попита Ръсти. Сега вече нямаше проблем да гледа към Чарли. Погледите им се сключиха за изключително кратък, но смущаващ миг, преди тя да отклони своя.
	— Е, сега знаеш, че аз знам.
	— Бен ли ти каза?
	Той поклати глава.
	— Удоволствието беше на Кени Койн.
	Чарли не възнамеряваше да се извинява пред баща си.
	— Ще запиша всичко от сутринта, което успея да си спомня, всичко, което казах на агента от Бюрото за разследвания на щата Джорджия, която сне показанията ми. Името й е Дилия Уофорд. Имам визитката й. Също така тя е разпитала и другия свидетел заедно с агент на име Ейвъри или Аткинс. Бен беше в стаята заедно с мен. Мисля, че през повечето време Койн беше отвъд огледалото в съседното помещение.
	Ръсти се увери, че е приключила, преди да каже:
	— Шарлот, приемам, че ако не си добре, би ме уведомила.
	— Ръсел, приемам, че си достатъчно умен да извлечеш тази информация от суровия материал.
	— Ало, познат импас. — Той остави книжата върху бюрото. — Последния път като се пробвах да отгатна настроението ти, пощенската марка първа класа струваше двайсет и девет цента и ти спря да ми говориш за шестнайсет дни и осемнайсет часа.
	Чарли отдавна беше изгубила воля да преговаря за съчувствието му.
	— Чух, че имало пропадък в записите от училищните охранителни камери.
	— Откъде се сдоби с това сведение?
	— От едно място.
	— Докато беше там, случайно да се добра и до нещо друго?
	— Притеснени са за оръжието на убийството. В смисъл че май не знаят къде се е озовало в крайна сметка.
	Веждите му подскочиха.
	— Това е нещо сериозно.
	— Само допускане е — отвърна Чарли, тъй като не желаеше да го насочва по следите на Хък. — Агентката ми зададе много въпроси за това къде е било, кога съм го видяла за последно, у кого е било, кога/какво/къде. Револвер. Не съм сто процента сигурна, но мисля, че беше с шест патрона.
	Ръсти присви очи.
	— Има и още нещо, нали? Ако ми е позволено да екстраполирам.
	Чарли се обърна с ясното съзнание, че той ще я последва. Беше прекосила половината сграда, когато дочу тежките му стъпки зад гърба си. Имаше широк и бърз разкрач, защото смяташе, че ходенето се брои за кардио. Дочу да барабани с пръсти по стената. Тананикаше нещо, което звучеше като „Честит рожден ден“. Единственият случай, в който Чарли виждаше баща си напълно неподвижен, беше в съдебната зала.
	Чарли откри чантата си на дивана в кабинета й. Измъкна от нея годишника.
	Ръсти застина, затаил дъх.
	— Какво е това?
	— Годишник. Понякога му казват албум на випуска.
	Той скръсти ръце върху гърдите си.
	— Нужно е да си малко по-конкретна със старото си татенце.
	— Купуваш го от училището в края на учебната година. Съдържа снимки на класовете и клубовете. Хората записват по страниците неща от сорта на „Никога няма да те забравя“ или „Благодаря, задето ми помогна по биология“. — Повдигна рамене. — Тъпа работа. Колкото повече подписи събереш, толкова по-популярен си.
	— Това обяснява защо така и не си носила такъв у дома.
	— Ха-ха.
	— Та популярно ли е било нашето момиче? — поинтересува се той. — Непопулярно?
	— Не съм го отваряла. — Чарли размаха албума пред лицето на Ръсти, за да му даде да разбере, че трябва той да го стори.
	Той задържа ръцете си скръстени, но тя забеляза, че у него се задейства нещо, същото, което се задействаше, като се намираше в съдебната зала.
	— Къде беше открито това? — попита я.
	— В дрешника на Кели Уилсън в дома й.
	— Преди влизането в сила на заповедта за обиск?
	— Да.
	— Някой от правоприлагащите органи съобщавал ли ти е, че ще има издадена заповед за обиск?
	— Не.
	— Майката…
	— Ава Уилсън.
	— Ава Уилсън ли ти го предаде?
	— Не.
	— Тя твоя клиентка ли е?
	— Не, и благодаря, задето се опита да допринесеш да си изгубя лиценза.
	— Би разполагала с най-добрия адвокат в страната, който да се увери, че ще го задържиш. — Ръсти кимна към годишника. — Отвори го вместо мен.
	— Вземи го или ще го пусна на пода.
	— Дявол го взел, караш майка ти да ми липсва истински. — Гласът на Ръсти потрепна странно. Рядко споменаваше Гама и ако се случеше, то беше само за да осъществи сравнение не задължително в полза на Чарли. Пое годишника от нея и й отдаде почит. — Хиляди благодарности.
	Тя проследи с поглед преувеличената му маршова стъпка.
	— Хей, гадино — провикна се Чарли.
	Ръсти се обърна и се ухили, докато изминаваше пътя си обратно до нея. Отвори годишника с претенциозен жест. Вътрешната страна на корицата беше запълнена с ръкописни бележки, някои с черно мастило, други със синьо и няколко с розово. Различни почерци. Различни подписи. Ръсти отгърна страницата. Още различни цветове химикалки. Още послания.
	Ако Кели Уилсън е била самотница, значи е била най-популярната самотница в училището.
	— Извини ме, госпожичке — обади се Ръсти. — Нали не потъпквам скрупулите ти, ако те помоля да ми прочетеш това-онова? — Почука слепоочието си. — Не си нося очилата.
	Чарли му направи знак да обърне албума. Прочете първото попаднало й изречение, ъгловат почерк, който създаваше усещането, че принадлежи на момче.
	— „Благодаря за свирката. Скапанячка.“ — Вдигна очи към баща си. — Иха.
	— Няма спор, иха. — Ръсти не се поддаваше на шок. Чарли се беше отказала да пробва преди години. — Продължавай.
	— „Ще те изнасиля, кучко.“ Няма подпис. — Очите й зашариха по страниците. — Друга закана за изнасилване. — „Ще приложа малко содомия на задника ти, кучко.“ Содомия е написано с „у“.
	— Първата или втората сричка?
	— Втората. — Потърси нещо записано с розово с надеждата момичетата да се окажеха по-малко зло. — „Ти си шибана курва. Мразя те и искам да умреш. Шест удивителни. О. М. С. Минди Зоуада.“
	— О. М. С.? — попита Ръсти.
	— Обаждай ми се.
	— Колко прочувствено.
	Чарли прегледа набързо останалите бележки, които бяха също толкова нецензурни като първите няколко.
	— Все такива са, татко. Наричат я уличница, коментират предишен секс, настояват за секс или заявяват, че ще я изнасилят.
	Той обърна на следващата страница, която беше оставена празна, та съучениците да могат да добавят още записки. Нямаше такива. По-голяма част от листа беше запълвана от гигантски пенис и тестиси. Най-отгоре имаше рисунка на момиче с гъста коса и ококорени очи. Устата й беше отворена. Към нея сочеше стрелка и беше изписано „Кели“.
	— Бавно започва да се оформя картинка — заключи Ръсти.
	— Продължавай.
	Той отгърна следващите страници. Още рисунки. Още нецензурни послания. Няколко закани за изнасилване. Снимката на класа също беше осквернена; този път пенисът, сочещ към устата й, еякулираше.
	— Явно са го предавали из училището — отбеляза Чарли. — Стотици деца са взели участие.
	— На колко мислиш, че е била, като се е случило това?
	— На дванайсет или тринайсет.
	— И го е пазила през цялото това време. — Провлече думата „цялото“, все едно за да провери как би звучала в съда. Чарли не можеше да критикува изпълнението му. Албумът в ръцете му беше пример за смекчаващ вината фактор.
	Кели Уилсън не просто беше тормозена в училище. Сексуалната агресивност в бележките от съучениците й сочеше за нещо дори по-зловещо.
	— Майката каза ли, дали момичето е било насилвано сексуално? — попита Ръсти.
	— Майката смята, че момичето е прекалено чувствително.
	— Добре — продължи Ръсти. — Значи, ако се е случило нещо, възможно е да фигурира в училищното й досие или има някой в окръжната прокуратура, когото би могла да попиташ…
	— Не — бързо го сряза Чарли. — Можеш да накараш Ава да изиска копие от училищното й досие, а също така можеш да отправиш запитване към съда за малолетни за евентуално дело.
	— Ще направя точно това.
	— Нужен ти е наистина добър компютърен специалист — добави Чарли. — Някой, който да може да осъществи разследване на профили в социалните мрежи. Ако в проекта годишник са били въвлечени достатъчно хлапета, възможно е дори да съществува отделна страница във Фейсбук.
	— Не ми трябва човек. Вече си имам CNN.
	Имаше право. Медиите сигурно вече имаха свои специалисти, които се ровеха в мрежата. Репортерите щяха да разговарят със съученици и учители на Кели, да издирват приятели или хора, които претендираха да са такива, и бяха склонни да застанат пред камерата, за да кажат нещо за Кели Уилсън, независимо дали истина, или лъжа.
	— Отвори ли ти се възможност да провериш как е госпожа Пинкман? — попита Чарли.
	— Направих опит да осъществя социална визита, но тя беше на тежки седативи. — Той изпусна дрезгаво въздух. — Достатъчно тежко е да изгубиш половинката си, но да се случи така, е самата дефиниция за мъчение.
	Чарли се зае да го изучава в опит да разтълкува тона му. Вече два пъти беше споменал Гама. Тя допускаше, че вината беше нейна, като се имаше предвид участието й в събитията от сутринта. Поредната стрела, която беше пратила по посока на баща си.
	— Къде ходи, след като приключи в болницата?
	— Направих малко отклонение до Кенесоу, за да осъществя сателитно интервю. Довечера ще имаш удоволствието да видиш по телевизията представителния лик на татенцето си.
	Ако зависеше от нея, Чарли не би припарила до телевизор.
	— Ще се наложи да си внимателен с Ава, тате. Тя не схваща кой знае колко. Не съм сигурна, че е само от шока. Не включва.
	— Дъщерята има същия проблем. Преценявам коефициента й на интелигентност някъде около седемдесет. — Потупа годишника. — Благодаря за помощта, скъпа моя. Бен свърза ли се с теб сутринта?
	Сърцето й се сви по същия начин, както когато чу, че Бен й е звънял.
	— Не, знаеш ли защо ми е звънял?
	— Да.
	Телефонът на бюрото й звънна и Ръсти понечи да излезе.
	— Татко?
	— Утре ще ти е нужен чадър. Сутринта шансовете за дъжд са шейсет и три процента. — Изтананика сносен вариант на „Честит рожден ден“ и й отдаде почест, докато отстъпваше заднешком с високо повдигане на коленете също като капелмайстор на маршируващ оркестър.
	— Ще си докараш нов инфаркт — отбеляза тя.
	— Ще ти се!
	Чарли завъртя очи. Този човек не пропускаше да си излезе без театрален апломб. Вдигна телефона.
	— Чарли Куин.
	— Не би трябвало да говоря с теб — заяви Тери, най-младата от по-големите сестри на Бен. — Но исках да се уверя, че си добре.
	— Добре съм. — Чарли дочуваше крясъците на близнаците й на фона. Бен ги наричаше „женския и мъжкия племенник“. — Бен каза, че ви е звънял днес сутринта — каза на Тери.
	— Беше доста разстроен.
	— Заради мен или от мен.
	— Това е траеща девет месеца мистерия.
	Всъщност не, но на Чарли й беше ясно, че каквото и да споделеше с Тери, то щеше да бъде предадено на Карла и Пеги, а те пък щяха да го изпеят пред майката на Бен, така че задържа устата си затворена.
	— Там ли си? — попита Тери.
	— Съжалявам, на работа съм.
	Тери не схвана намека.
	— Когато Бен се обади, замислих се колко странно говори за нещата. Налага се да ръчкаш ли, ръчкаш, още и още и тогава може би най-накрая той ще каже как през 1998 година съм му откраднала пържено картофче от чинията и това е наранило чувствата му.
	Тя продължи да говори, но Чарли се изключи за гласа й и вместо това слушаше как децата се опитват да се избият взаимно. Веднъж преди Чарли се беше заплитала в мрежите на злобните сестри на Бен, защото ги беше приела за чиста монета, вместо да се досети, че съществуваше причина Бен да ги вижда само в Деня на благодарността. Бяха властни безмозъчни жени, които се опитваха да командват Бен със стоманен юмрук. Вече бил постъпил в колежа, когато осъзнал, че на мъжете им е разрешено да уринират прави.
	— А после говорих с Карла за случващото се между вас двамата — продължаваше Тери. — Няма абсолютно никаква логика. Знаеш, че той те обича. Прихванало го е нещо обаче и не казва нито дума. — Спря за момент, за да кресне на децата си, и подхвана наново разговора, където го беше прекъснала. — Бени казвал ли ти е нещо до този момент? Посочи ли ти някакви причини?
	— Не — излъга Чарли и си помисли как ако изобщо познаваха Бен, биха се досетили, че не би си тръгнал, без да изложи причини.
	— Продължавай да го ръчкаш. Обзалагам се, че не е нищо кой знае какво.
	Случаят не беше такъв.
	— Бедата му е, че е прекалено чувствителен. Разказвал ли ти е за онзи път в „Дисниленд“, когато…
	— Всичко, което можем да сторим, е да се потрудим по въпроса.
	— Трябва да се трудите по-усилено — отсече тя. — Девет месеца са прекалено дълго време, Чарли. Онзи ден Пеги казваше как е износила цяло бебе за девет месеца и защо вие не можете да стигнете до… По дяволите.
	Чарли почувства как затяга хватка около слушалката.
	— По дяволите — повтори Тери. — Нали знаеш, че не мисля, преди да говоря. Такава съм си аз.
	— Всичко е наред, честна дума. Не се тревожи. Чуй, на другата линия ми звъни клиент. — Чарли говореше прекалено бързо, та другата жена да не успее да вметне и дума. — Много благодаря, че се обади. Моля те, предай поздравите ми на останалите и ще се чуем пак.
	Чарли тресна телефона.
	Отпусна глава в ръцете си. Най-лошото на това обаждане му беше, че тази вечер нямаше да може да се сгуши с Бен в леглото, да отпусне глава на гърдите му и да му разкаже като каква противна кучка се е проявила сестра му.
	Чарли се отпусна обратно на стола си. Установи, че Ленор беше спазила своята част от сделката. Към компютъра й беше включен на зареждане чисто нов айфон. Чарли натисна бутона, за да събуди екрана. Изпробва 1-2-3-4 за парола, но не беше приета. Въведе рождения си ден и телефонът се отключи.
	Първото, което отвори, беше списъкът й с гласова поща. Едно съобщение от Ръсти от сутринта. Няколко съобщения от приятели в часовете след стрелбата.
	Нищо от Бен.
	Из сградата кънтеше характерното боботене на Ръсти. Отвеждаше Ава Уилсън в кантората си. Чарли беше способна да отгатне точно какво казваше само по модулацията на гласа му. Произнасяше обичайната си реч. „Не е нужно да ми казваш цялата истина, но трябва да ми кажеш истината.“
	Чарли се зачуди дали Ава беше способна да долови разликата. Помоли се Ръсти да не й излиза с теорията си за еднорога. Ава и бездруго вече беше затънала в свой собствен модел фалшиви надежди. Нямаше нужда Ръсти да я тласка още по-дълбоко.
	Чарли щракна с мишката, за да събуди компютъра си. Браузърът още беше отворен на „Хъкълбери“. Въведе за търсене „Минди Зоуада Пайквил“.
	Момичето, нарекло Кели в годишника й шибана курва, имаше страница във Фейсбук. Настройките й бяха на режим поверително, но Чарли можеше да види заглавната й снимка, която беше посветена на Джъстин Бийбър. На профилната си снимка Минди позираше като лидерка на мажоретките. Изглеждаше точно както си я беше представяла Чарли: красива, гадна и самодоволна.
	Чарли прегледа списъка й с харесвани и нехаресвани неща, ядосана, задето беше прекалено стара, та да разбере половината от интересите на тийнейджърката.
	Отново натисна бутона на мишката.
	Чарли имаше два профила във Фейсбук: един със собственото й име и друг с фалшиво. Втория го създаде на шега. Или поне в началото си вярваше, че е шега. След като състави имейл адрес за профила и избра снимка на прасе с папийонка, най-накрая прие, че се канеше да го използва да шпионира момичетата Кълпепър, които я бяха малтретирали в гимназията. Фактът, че до една приеха поканата за сприятеляване с Айона Трейлър, доказваше като верни много от стереотипите на Чарли по отношение на интелигентността им. Странно, но също така с нея се сприятелиха далечни роднини на семейство Трейлър, които й честитяха измисления рожден ден и неизменно я призоваваха да се моли за болнави лели и далечни братовчеди.
	Чарли влезе в профила си с името Трейлър и прати покана на Минди Зоуада. Беше изстрел на сляпо, но искаше да узнае какво казваше за нея сега момичето, проявило такава жестокост към Кели Уилсън. Това, че Чарли беше разпростряла дебненето си от момичетата Кълпепър към мъчителите на друго момиче, беше невроза, която щеше да анализира на по-късен етап.
	Чарли минимизира браузъра. Празната страница в уърд още беше на екрана й. Нямаше какво друго да стори, та да продължи да отлага, така че се залови да пише показания за Ръсти. Представяше събитията възможно най-сухо, като си мислеше за сутринта по начина, по който би го правила със статия, прочетена във вестника. Случи се това, после това и това, а накрая това и това.
	Ужасиите бяха толкова по-лесно смилаеми, ако човек отстранеше емоционалния елемент.
	Епизодът в училището не се отклоняваше от казаното пред Дилия Уофорд. Файлът в уърд можеше да бъде изискан и според спомените на Чарли в него нямаше нищо различно от посоченото пред агента. Онова, което се беше променило, беше нейната убеденост. Четири изстрела, преди госпожа Пинкман да се разкрещи. Два след това.
	Чарли спря да пише. Остана взряна в екрана, докато думите не се размазаха. Дали госпожа Пинкман беше отворила вратата, когато е чула първоначалните четири изстрела? Дали се беше разкрещяла, като е зърнала мъжа си и детето на пода? Дали Кели Уилсън беше изпразнила останалите два куршума в опит да застреля и нея?
	Освен ако Кели не се разкриеше пред Ръсти, беше възможно да не си изяснят поредността със седмици, вероятно месеци, докато Ръсти не получеше в ръцете си съдебномедицинските доклади и свидетелските показания.
	Чарли примигна, за да проясни зрението си. Натисна бутона, за да започне нов параграф, пропусна разговора си с Бен в полицейското управление и премина директно на разпита, който бе приела да й проведе Дилия Уофорд. При всичките си тъпотии относно сферата Чарли беше права за едно: изтичането на времето изостряше перспективата. И отново, убедеността беше това, което се беше променило. Щеше да се наложи да уточни някои моменти от показанията си пред агента от Бюрото за разследвания на щата Джорджия, преди да ги подпише.
	Компютърът й изпиука за внимание.
	TraylerLvr483@gmail.com: Минди Зоуада прие поканата ви!
	Чарли увеличи страницата във Фейсбук на момичето. Заглавната снимка на Минди беше променена и на нея се виждаше запалена свещ, трепкаща на вятъра.
	— О, дявол го взел — промърмори Чарли и превъртя надолу към публикациите.
	Преди шест минути Минди Зоуада беше написала:
	Не знам какво да правя толкова съм тъжна заради станалото мислех Кели за добро момиче предполагам можем само да се молим.
	Интересно, като се имаше предвид мнението й за Кели отпреди пет години.
	Чарли прегледа отговорите. Първите трима се съгласяваха с изявлението на Минди и настояваха, че са шокирани — шокирани!, — задето момичето, тормозено от цялото училище, се е пречупило. Четвъртият отговор беше на гадината в групата, защото смисълът на Фейсбук беше неизменно да има един, който да оплюе всичко, от невинна снимка на коте до клипче от рождения ден на детето ти.
	Нейт Маркъс беше написал:
	„аз знам какво не й наред тя е шибана пачавра дето чука целия футболен отбор и сега има СПИН.“
	Чейс Лъвет беше отговорил:
	„ше я обесят тази кучка как ми облиза кура само ама туй щото съм толкова секси“
	Алиша Тод допълваше:
	„кучката ще гори в ада кели уилсън така съжалявам за теб“
	Чарли си записа всички имена, защото реши, че Ръсти сигурно щеше да иска да си поговори с тях. Ако са били в класа на Кели в прогимназията, поне част от коментиралите щяха да са над осемнайсет, което означаваше, че на Ръсти нямаше да му е нужно позволение от родителите им.
	— Ленор отведе Ава Уилсън да види мъжа си.
	Прозвучаването на гласа на Ръсти я накара да подскочи. Най-шумният човек на планетата беше успял да се промъкне до нея незабелязано.
	— Искат да са насаме за малко, да обсъдят всичко това. — Ръсти се отпусна на дивана срещу бюрото й. Плесна коленете си с ръце. — Не знам дали могат да си позволят хотел. Предполагам, ще спят в колата. Между другото, револверът не е в жабката.
	Чарли погледна часа, беше 18,38. Първо времето се беше влачило, а после беше профучало.
	— Нали не си говорил с нея за евентуална невинност? — попита.
	— Не. — Той се облегна на дивана с едната ръка отпусната върху възглавницата, а с другата все още потупваща по коляното. — Честно казано, не говорих с нея кой знае за какво. Записах й някои неща, които да покаже на мъжа си, какво да очакват в предстоящите седмици. Тя си въобразява, че момичето ще се прибере у дома.
	— Като добър малък еднорог?
	— Ами, Чарли, мечето ми, има невинни и невиновни, а помежду тях няма кой знае какво смислено. — Намигна й. — Защо не откараш старото си татенце у дома?
	Шарлот мразеше да шофира до фермерската къща дори само за да го остави. Не беше влизала в ММ от години.
	— Къде ти е колата?
	— Наложи се да я оставя за сервиз. — Зашляпа по-силно по коляното си. — Установи ли защо ти е звънял Бен днес сутринта?
	Чарли поклати глава.
	— Ти знаеш ли?
	Той отвори уста да отговори, но вместо това се ухили.
	— Точно в този момент не съм в състояние да понеса шибаните ти игрички, Ръсти. Просто ми кажи истината — настоя тя.
	Той изсумтя и се надигна от дивана.
	— Пълната истина рядко е присъща на някое човешко изказване изобщо.
	Напусна помещението, преди Чарли да е открила нещо, което да метне по него.
	Не бързаше да се срещне с него в колата си, защото независимо от разюзданото му щуране наоколо Ръсти винаги закъсняваше. Изпринтира екземпляр от показанията си. Прати го в имейл сама на себе си за в случай че пожелаеше да го прегледа у дома. Сграбчи купче папки, върху които трябваше да поработи. Провери страницата във Фейсбук за нови публикации. Най-накрая събра вещите си, заключи офиса и завари баща си да стърчи до задния вход и да пуши.
	— Такова начумерено изражение върху това красиво лице — отбеляза, угаси цигарата в подметката на обувката си и пусна фаса в джоба на сакото си. — Около устата ти ще се образуват същите бръчки, каквито имаше баба ти.
	Чарли метна чантата си на задната седалка на колата си и се качи. Изчака Ръсти да заключи сградата. Той донесе със себе си лъх на цигарен дим. По времето, когато излезе на пътя, се чувстваше, все едно се намираше във фабрика на „Кемъл“.
	Смъкна стъклото си, вече вбесена, че й се налага да пътува до фермерската къща.
	— Нямам намерение да правя коментари на тема колко е глупаво да пушиш след два инфаркта и сърдечна операция.
	— Това се нарича паралипсис или от гръцки апофазис — информира я Ръсти. — Риторичен похват, при който наблягаш на дадена тема, като заявяваш, че ще кажеш малко или нищо във връзка с нея. — Потропваше ликуващо с крак. — Също така са риторични роднини с иронията, която, вярвам, познаваш от училище.
	Чарли се протегна към чантата си на задната седалка и измъкна изпринтираните си показания.
	— Прочети това. Тишина в колата, докато не стигнем.
	— Слушам, мадам. — Ръсти извади от джоба си очилата за четене. Включи осветлението в купето. Кракът му потропваше, докато четеше първия параграф. А после престана.
	Заради топлината, обгърнала лицето й, разбираше, че той се взира в нея.
	— Добре. Признавам. Не му знам малкото име — обади се Чарли.
	Страниците прошумоляха, когато Ръсти спусна ръка в скута си.
	Тя го погледна. Беше свалил очилата си за четене. Нямаше потропване, шляпане или подскачане. Той се взираше през прозореца напълно застинал и фиксирал поглед в далечина.
	— Какво не е наред? — попита тя.
	— Главоболие.
	Баща й никога не се оплакваше от истински неразположения.
	— Заради онзи мъж ли е? — Ръсти не каза нищо, така че тя добави: — Ядосан си ми заради онзи мъж ли?
	— Разбира се, че не.
	Чарли почувства тревожност. При цялото й перчене не можеше да понесе да разочарова баща си.
	— Утре ще науча името му.
	— Не ти е работа. — Ръсти тикна очилата в джоба на ризата си. — Освен ако не планираш отново да се срещнеш с него?
	Чарли долови странно напрежение зад този въпрос.
	— Би ли имало значение?
	Ръсти не отговори. Отново беше устремил поглед навън.
	— Трябва да започнеш да тананикаш и да ръсиш глупави шеги или ще те закарам до болницата, за да се уверят, че на сърцето ти му няма нищо.
	— Не за моето сърце се тревожа. — Това изявление бе изречено простичко, без обичайната цветистост и апломб. — Какво се случи между вас с Бен? — попита.
	Стъпалото на Чарли едва не се отплесна от педала.
	В рамките на девет месеца Ръсти не й беше задал този въпрос. Беше изчакала пет дни, за да му съобщи, че Бен си е тръгнал. Изправи се на прага на офиса на баща си да го уведоми, че Бен я е напуснал и нищо повече. И стори именно това. Ръсти кимна рязко, все едно му напомняше да се подстриже. Последвалото му мълчание беше предизвикало словесна диария, каквато Чарли не беше преживявала от девети клас. Устата й не спираше да мели. Заяви на Ръсти как се надява Бен да си е у дома до уикенда. Че се надява той да отговори на обажданията, текстовите съобщения, записите на гласовата поща и бележката, която беше оставила под чистачката на предното му стъкло.
	Най-накрая, вероятно за да я накара да замълчи, Ръсти беше цитирал първата строфа от стих на Емили Дикинсън — „Надеждата е малка птица“.
	— Татко… — отрони Чарли, но не успя да измисли какво друго да каже. Фаровете на насрещен автомобил просветнаха в очите й. Шарлот хвърли поглед в огледалото за обратно виждане и видя как червените задни светлини се отдалечиха. Нямаше желание, но все пак каза на Ръсти: — Не се случи заради едно нещо. Бяха много.
	— Може би въпросът е как ще оправиш всичко това — заключи той.
	Сега вече й беше ясно, че да го обсъжда, е било грешка.
	— Защо приемаш, че аз съм единствената, която може да се заеме с това?
	— Защото Бен никога не би ти изневерил, нито би сторил нещо, с което умишлено да те нарани, така че трябва да е нещо, което си направила или не си направила ти.
	Чарли прехапа устната си прекалено силно.
	— Мъжът, с когото се виждаш…
	— Не опира до виждане — тросна се тя. — Случи се веднъж. Беше първият и последен случай и никак не ми допадна…
	— Заради спонтанния аборт ли е?
	Дъхът на Чарли пресекна.
	— Това беше преди три години. — И шест. И тринайсет. — И бездруго Бен никога не би проявил подобна жестокост.
	— Това е вярно, Бен не би проявил жестокост.
	Коментарът му я накара да се зачуди дали намекваше как Чарли е способна на жестокост.
	Ръсти въздъхна. Нави снопчето листа в ръката си. Кракът му потропа два пъти по пода.
	— Имах дълго време да размишлявам над това — заговори. — Струва ми се, онова, което обичах най-много у майка ти, беше, че тя беше трудна за обичане жена.
	Чарли почувства жегване заради намекваното сравнение.
	— Проблемът й, единственият й проблем, ако питаш мъжа, който я боготвореше, беше прекалената й интелигентност. — Потропа с крак на последните три думи, за да натърти. — Гама знаеше всичко и можеше да ти даде отговор, без да й е нужно да мисли и миг. Като корен квадратен от три. Просто така би ти казала… Ами, аз не знам отговора, но тя би казала…
	— Едно цяло и седемдесет и три.
	— Да, да — отрони той. — Или ако някой би поискал да узнае коя е най-разпространената птица на земята.
	Чарли въздъхна.
	— Кокошката.
	— Най-смъртоносното нещо на земята?
	— Комарът.
	— Най-големият износ на Австралия?
	— Ъъ… Желязна руда? — Тя смръщи чело. — Татко, накъде води това?
	— Нека те попитам следното: какъв беше моят принос в малкия диалог, който проведохме току-що?
	Чарли не схващаше накъде бие.
	— Татко, прекалено съм уморена за гатанки.
	— Визуална помощ… — Той се захвана да си играе с бутона за прозореца, спускаше го една идея надолу, после го качваше една идея нагоре, обратно надолу, и пак нагоре.
	— Добре, твоят принос е да ме вбесиш и да ми повредиш колата — отговори тя.
	— Шарлот, нека ти дам отговора.
	— Добре.
	— Не, драга, чуй ме какво ти казвам. Понякога, дори да знаеш отговора, нужно е да оставиш другия човек да се пробва. Ако постоянно е с усещането, че греши, никога няма да му се отвори възможност да се почувства прав.
	Тя отново задъвка устна.
	— Да се върнем на нашата визуална помощ. — Ръсти натисна бутона, но този път го задържа. Стъклото се смъкна чак до долу. После натисна в другата посока и то се вдигна до горе. — Гладко и лесно. Напред и назад. Все едно запращаш тенис топка на корта, само дето така не ми се налага да тичам по корта, за да ти го демонстрирам.
	Чарли го чу да потропва с крак в унисон с мигача, докато завиваше вдясно към фермерската къща.
	— Наистина е трябвало да станеш брачен консултант.
	— Пробвах, но по някаква причина никоя от жените не се съгласяваше да се качи с мен в колата.
	Сръчка я с лакът, докато тя не се усмихна неохотно.
	— Помня как веднъж майка ти ми каза: „Ръсти, преди да умра, трябва да реша дали искам да съм щастлива, или да съм права“.
	Чарли почувства странно бодване в сърцето, защото това беше прозвучало точно като типа заявление, каквото би направила Гама.
	— Тя беше ли щастлива?
	— Струва ми се, че се беше запътила натам. — Той изпусна въздух с хриптене. — Тя беше неразгадаема. Беше красива. Беше…
	— Тъпкач на козел? — Фаровете на субаруто осветиха широката странична част на фермерската къща. Някой беше написал със спрей „Тъпкач на козел“ върху бялата дъсчена облицовка на фасадата.
	— Смешна работа — отбеляза Ръсти. — „Козел“ е там от седмица или две. „Тъпкач“ се появи едва днес. — Шляпна се по коляното. — Много са ефективни тези момчета, не мислиш ли? Козелът вече е изтипосан. Няма нужда да се ровиш в Шекспир.
	— Трябва да се обадиш в полицията.
	— Ама и ти, миличка, сигурно точно от полицията са го направили.
	Чарли приближи колата до кухненската врата. Прожекторите се включиха. Светлината им беше толкова силна, че можеше да бъде различен всеки стрък бурен в обраслия двор.
	Нямаше желание, но все пак предложи:
	— Редно е да вляза с теб и да проверя дали вътре няма някой.
	— Не. — Отвори вратата със замах и изскочи навън. — Не забравяй утре да си вземеш чадър. Сигурен съм, че ще вали.
	Тя проследи с поглед наперената му походка, докато крачеше към вратата. Застана на верандата, където Чарли и Сам бяха оставили чорапите и маратонките си преди всички тези години. Ръсти отключи двете ключалки и отвори рязко вратата. Вместо да влезе вътре, обърна се и й отдаде чест, напълно наясно, че беше застанал точно между думите „тъпкач“ и „козел“.
	— „Стореното — сторено. Не можем го върна!“ — изкрещя той. — „А сега в леглото, в леглото…“*
	[* „Макбет“ от У. Шекспир, 5 действие, 1 сцена, превод Валери Петров. — Б.пр.]
	Чарли включи на задна.
	Наистина нямаше нужда да се вадят събраните съчинения на Шекспир.


>>	6

	Чарли седеше в гаража с ръце, стиснали здраво волана.
	Мразеше всичко, свързано с прибирането й в празната къща.
	Тяхната празна къща.
	Мразеше да окача ключовете си на куката до вратата, защото тази на Бен неизменно беше празна. Мразеше да седи на дивана, защото Бен не беше до нея с кокалестите пръсти на краката му, опрени в ръба на масичката. Не можеше да седне дори до барплота, защото празният стол на Бен я натъжаваше прекалено много. Повечето вечери в крайна сметка изяждаше купичка със зърнена закуска над мивката, докато се взираше в тъмнината навън.
	Като цяло, това не беше типичният начин, по който се чувства една жена след почти двайсет години брак, но в отсъствието на съпруга си Чарли беше разтърсвана от любовни мъки, каквито не беше изпитвала от гимназията.
	Не беше прала калъфката на възглавницата на Бен. Любимата му бира още заемаше място на вратата на хладилника. Беше оставила мръсните му чорапи да се валят до леглото, защото знаеше, че ако ги вдигне, той няма да се върне, та да остави друг чифт.
	През първата година от брака им един от най-сериозните им спорове беше свързан с навика на Бен всяка вечер да си събува чорапите и да ги оставя на пода в спалнята. Чарли започна да ги изритва под леглото, когато той не гледаше, и един ден Бен осъзна, че не са му останали никакви чорапи. Чарли му се смя, той й крещя, тя му крещя в отговор и тъй като бяха на двайсет и пет, в крайна сметка правиха секс на пода. Като по чудо яростта, която беше изпитвала някога при вида на чорапите, се беше свела до леко раздразнение, също както се проточва затихваща гъбична инфекция.
	След първия месец без Бен, когато до съзнанието на Чарли най-накрая достигна, че отсъствието му не беше мимолетно, че беше възможно никога да не се върне, тя седна на пода до чорапите и плака като бебе.
	Това беше единственият и последен път, когато си позволи да се даде на скръбта. След онази дълга нощ, удавена в сълзи, Чарли си наложи да престане да спи до късно, да си мие зъбите поне два пъти дневно, да се къпе и да върши всички нормални неща, които доказваха, че е функциониращо човешко същество. Знаеше едно отпреди: в мига, щом свалеше гарда, светът щеше да потъне в далечна, но позната бездна.
	Първите й четири години в колежа представляваха стремително потапяне във вакханалията, която беше зърнала само бегло в гимназията. При отсъствието на Ленор, която да налива по малко ум в главата й с шамаросване от време на време, Чарли му беше пуснала края. Прекалено много алкохол. Прекалено много момчета. Размиване на границите, придобиващо значение едва на следващата сутрин, когато не можеше да разпознае момчето в нейното легло или в чието легло се намираше, и не успяваше да си спомни дали беше казала да, или не, или беше изпаднала в несвяст заради изобилното количество бира, което беше изляла в гърлото си.
	По някакво чудо се беше стегнала достатъчно, та да се представи отлично на приемните изпити по право. Кандидатства единствено в университета „Дюк“. Чарли беше имала желание да започне на чисто. Ново учебно заведение. Нов град. След дълъг период на несгоди най-сетне й беше потръгнало. Запозна се с Бен в курса „Въвеждане в писането или елементи на правото“. На третата им среща и двамата се съгласиха как все някога ще се оженят, така че най-добре да го сторят веднага.
	Силен стържещ звук я изтръгна от мислите й. Съседът тътреше кофата си за боклук до бордюра. Някога Бен отговаряше за това домашно задължение. След като той си тръгна, Чарли събираше толкова малко отпадъци, че повечето седмици оставяше в края на алеята едно-единствено пликче с боклук.
	Погледна се в огледалото за обратно виждане. Синините под очите й сега имаха равен черен цвят като на футболните играчи. Чувстваше болка. Носът й пулсираше. Изпитваше потребност от супа, кракърси и горещ чай, но нямаше кой да й ги приготви.
	Поклати глава.
	— Направо си жалка — произнесе с надеждата, че вербалното унижение ще я накара да се вземе в ръце.
	Не се случи.
	Чарли се извлече навън от колата, преди да се е изкушила да затвори гаражната врата и да включи двигателя.
	Пренебрегна празното пространство, където не стоеше паркиран джипът на Бен. Също и стелажа, съдържащ спретнато надписани контейнери и спортни принадлежности, които Бен още не си беше прибрал. Откри пакет котешка храна в металния шкаф, който Бен беше монтирал предишното лято.
	Някога се присмиваха тайничко на хората, трупащи толкова много вещи в гаража си, че нямат къде да си паркират колите. Чувството за ред беше нещо присъщо и на двама им. Всяка събота почистваха къщата си заедно. Чарли переше. Бен сгъваше. Чарли оправяше кухнята. Бен чистеше с прахосмукачка и бършеше прах. Четяха една и съща книга, за да могат да я обсъждат. Правеха си телевизионни маратони с филми по „Нетлфликс“ и „Хулу“. Седяха сгушени един в друг на дивана и разговаряха за деня си в работата, семействата си и плановете за уикенда.
	Изчерви се, като си спомни колко самодоволни се бяха показвали по отношение на фантастичния си брак. Налице бяха толкова много неща, за които помежду им съществуваше съгласие: в коя посока да е поставено рулото тоалетна хартия, броя котки, които е редно да гледа човек, уместния брой години да скърбиш, ако половинката ти изчезне в открито море. Когато приятелите им се караха на висок глас пред хора или си отправяха остри забележки по време на вечеря, Чарли задължително поглеждаше Бен или Бен поглеждаше нея, и се усмихваха, задето връзката им беше така солидна.
	Тя го беше омаловажила.
	Затова я беше напуснал Бен.
	Превъплъщаването й от разбираща съпруга в развилняла се харпия не се случи плавно. Привидно от днес до утре изведнъж тя вече не беше способна на компромиси. Не й беше възможно да се примирява с нещата, каквито са. Всичко, вършено от Бен, я дразнеше. Не беше като с чорапите. Не съществуваше вероятност просто да го отминат. Чарли беше наясно за заядливото си поведение, но не можеше да го прекрати. Не искаше да го прекрати. Чувстваше се най-ядосана, когато със сарказъм се преструваше на заинтересувана за неща, които я бяха вълнували преди: политиката на работното място на Бен, приумиците на домашните им любимци или странната бучка, появила се на тила на един от колегите на Бен.
	Отиде на лекар. На хормоните й им нямаше нищо. Щитовидната й жлеза си беше съвсем в ред. Проблемът не беше медицински. Чарли просто се проявяваше като зла и деспотична съпруга.
	Сестрите на Бен бяха възторжени до крайност. Спомняше си ги как мигаха на онзи Ден на благодарността, когато Чарли за пръв се сдави с Бен, все едно току-що бяха излезли от гората.
	Сега тя е една от нас.
	Неизменно една или две от тях й се обаждаха всеки ден и Чарли изпускаше парата също като локомотив. Отпуснатата стойка. Походката. Дъвченето на върха на езика. Тананикането, докато си мие зъбите. Защо носеше у дома обезмаслено мляко вместо два процента? Защо оставяше боклука при задната врата, вместо да го отнесе до кофата, като знаеше, че миещите мечки ще го разхвърлят?
	После започна да споделя със сестрите лични неща. За онзи път, когато Бен се беше опитал да се свърже с отдавна отсъстващия си баща. Защо е спрял да говори на Пеги за шест месеца след постъпването й в колежа. Какво се е случило с момичето, харесвано от всички им — но не повече от Чарли, — с което той твърдеше, че е скъсал, но те подозираха, че е разбило сърцето му.
	Караше се с него на публични места. Срязваше го остро по време на вечерни събирания.
	Това не беше просто омаловажаване. След почти две пълни години на почти непрестанен тормоз напълно бе изпилила нервите на Бен. Негодуването в очите му, настойчивите молби да остави поне нещо — каквото и да е — без коментар, не срещаха отговор. При двата случая, в които успя да я завлече на семеен консултант, Чарли се държа толкова гадно с него, че жената предложи да ги вижда поотделно.
	Цяло чудо, че на Бен му бяха останали сили дори да си опакова вещите и да напусне къщата.
	— По дяволите — произнесе провлечено Чарли. Беше разсипала котешка храна на задната веранда. Бен имаше право за точния брой котки. Чарли беше започнала да храни бездомни, бездомните се бяха умножили и сега се бяха добавили катерици и, за неин ужас, опосум с размерите на малко куче, който се примъкваше всяка вечер и я наблюдаваше през стъклените врати, а червените му, подобни на мъниста очи проблясваха на светлината от телевизора.
	Чарли загреба с ръце разсипаната храна. Наруга Бен, задето тази седмица беше негов ред с кучето, защото Джафзила, техният лаком джак ръсел териер би излапал гранулите за секунди. При положение че сутринта беше пропуснала да изпълни задълженията си, тази вечер имаше повече за вършене. Добави храна и вода в съответните купички. Използва вила да разстеле сеното, което бяха положили за спане. Допълни хранилките за птици. Изми задната веранда. Използва външната метла, за да обере няколко паяжини. Стори всичко по силите си да отложи влизането вътре, докато най-накрая не стана прекалено тъмно и студено, та да не го направи.
	Празната кука на Бен я поздрави от вратата. Празният барстол. Празният диван. Празнотата я последва догоре в спалнята, под душа. По сапуна нямаше залепнали косми от Бен, четката му за зъби не беше до мивката, самобръсначката му не лежеше на полицата.
	Токсичното ниво на сълзливост на Чарли беше толкова подчертано, че по времето, когато се довлече долу, вече облякла пижама, дори сипването на зърнена закуска в купа й се струваше като прекалено тежка задача.
	Строполи се на дивана. Не й се четеше. Нямаше желание да се взира в тавана и да пъшка. Избра онова, което беше избягвала цял ден, и включи телевизора.
	Вече беше нагласен на CNN. Красива руса тийнейджърка стоеше пред прогимназията на Пайквил. Държеше свещ в ръката си, защото течеше някакво бдение. Надписът на екрана под нея я идентифицираше като „Кандис Белмонт от Северна Джорджия“.
	— В часовете госпожа Алегзандър постоянно ни говореше за дъщеря си — каза момичето. — Казваше й бебчето, защото беше сладка като малко бебе. Личеше, че много я обича.
	Чарли изключи звука. Медиите експлоатираха случилата се трагедия по начина, по който го правеше тя със самосъжалението си във връзка с Бен. Като човек, озовавал се насред също такава жестокост и търпял последиците, направо й призляваше, щом виждаше отразяването на подобни трагедии. Стряскащите картини. Натрапчивата мелодия. Монтажите със скърбящи хора. Каналите държаха зрителите да ги гледат и най-лесният начин да се постигне това беше да излъчват всичко чуто, а чак по-късно да уточняват кое е истина.
	Камерата се прехвърли от блондинката на бдението към представителен на вид репортер с навити до под лактите ръкави на ризата и свещи, тлеещи меко на фона. Чарли отбеляза пантомимната му скръб, докато прехвърляше топката в студиото. Водещият на новините зад бюрото имаше същото печално изражение на лицето, когато продължи да излага нещо, което нямаше общо с новини. Чарли прочете пълзящия надпис в долния край на екрана, цитат от представител на семейство Алегзандър. „Чичото: Кели Рене Уилсън е хладнокръвна убийца.“
	Сега вече Кели беше удостоявана с три имена. Чарли допусна, че някой продуцент в Ню Йорк е решил как три имена звучат по-застрашително.
	Пълзящият надпис се скри. Водещият изчезна. Бяха заменени от илюстрация, изобразяваща коридор с покрити с шкафчета стени. Скицата беше триизмерна, но по странен начин изглеждаше плоска. Чарли допусна, че целта беше да се внуши как не е истинска. Явно някой юрист не беше удовлетворен, че излъчва достатъчна суровост. Думата „възстановка“, изписана с червено, мигаше в горния десен ъгъл на екрана.
	Скицата се съживи. В коридора се появи нечия фигура, движеше се сковано и беше нарисувана в ъгловат маниер. Дългата коса и черното облекло сочеха към Кели Уилсън.
	Чарли включи звука.
	— … Приблизително в шест и петдесет и пет предполагаемият стрелец Кели Рене Уилсън е тръгнала по коридора. — Анимираната Кели спря насред екрана. В ръката й имаше оръжие, наподобяващо по-скоро деветмилиметров пистолет, отколкото револвер. — Твърди се, че Уилсън е стояла на това място, когато госпожа Пинкман е отворила вратата на класната си стая.
	Чарли се премести на ръба на дивана.
	Квадратното изображение на госпожа Пинкман отвори вратата. По някаква причина аниматорът беше изобразил бяло-русата й коса като сребристосива и прибрана в кок, вместо спусната покрай рамене й.
	— Уилсън е видяла Пинкман и е произвела два изстрела — продължи говорителят. От оръжието в ръцете на Кели изскочиха две облачета дим. Куршумите бяха изобразявани от прави линии и по-скоро наподобяваха стрели. — Двата изстрела са пропуснали целта си, но директорът Дъглас Пинкман, съпруг на Джудит Пинкман от двайсет и пет години, е изтичал навън от офиса си, като е чул стрелбата.
	Виртуалният господин Пинкман изплува от офиса си, а краката му не действаха със същото темпо като придвижването му напред.
	— Уилсън е видяла бившия си директор и е произвела още два изстрела. — Оръжието отново изпусна облачета. Куршумите стрели очертаха линии до гърдите му. — Дъглас Пинкман е бил убит на място.
	Чарли наблюдаваше как виртуалният господин Пинкман пада на една страна с ръка, притисната към гърдите. На синята му риза с къси ръкави се появиха две червени петна, наподобяващи калмари.
	Което също беше грешно, защото ризата на господин Пинкман имаше дълги ръкави и беше бяла. И косата му не беше остригана почти до кожа.
	Все едно че аниматорът беше заключил как директорът на прогимназия няма как да не изглежда като агент на тайната полиция от седемдесетте години, а учителката по английски задължително е стара досадница с кок на главата.
	— След това — продължи говорителят — Луси Алегзандър се е появила в коридора.
	Чарли стисна здраво очи.
	— Луси забравила да вземе пари за обяд от майка си — поясни говорителят. — Учителка по биология, която е била на учителски съвет през улицата при започването на стрелбата. — Последва миг тишина и Чарли зърна в главата си образа на Луси Алегзандър, не ъгловатата рисунка, която аниматорите със сигурност бяха изобразили погрешно, а истинското малко момиченце. Завила е зад ъгъла усмихната и размахала ръце. — Още два изстрела са били произведени срещу осемгодишното момиченце. Първият куршум я е улучил в торса. Вторият се е забил в прозореца на офиса зад нея.
	Прозвучаха три силни почуквания.
	Чарли отвори очи. Спря звука на телевизора.
	Още две почуквания.
	Обзе я паника. Винаги чувстваше лек страх, когато на вратата й потропаше непознат.
	Чарли се надигна от дивана. Помисли си за оръжието в чекмеджето на нощното й шкафче и надникна през прозореца.
	Усмихна се и отиде да отвори.
	Цял ден беше така заета да мисли как нещата можеха да се влошат, че не й хрумна да помисли как биха могли да се подобрят.
	— Здравей. — Бен стоеше на верандата с ръце в джобовете. — Съжалявам, че те тревожа толкова късно. Нужна ми е една папка от килера.
	— О. — Това беше единственото, което успя да изрече, защото беше прекалено завладяна от желанието да го има, та да каже нещо повече. Не че той беше положил някакви усилия. Бен се беше преоблякъл в долнище от анцуг и тениска, която тя не разпознаваше, а това я накара да се пита дали Кейлий Колинс, двайсет и шест годишната от офиса му, беше му купила тениската. Какво още беше успяло да промени онова момиче? На Чарли й се прищя да подуши косата му, за да провери дали още използва техния шампоан. Да погледне бельото му, за да разбере дали още е същата марка.
	— Може ли да вляза? — попита Бен.
	— Това още е и твоята къща. — Чарли осъзна, че щеше да се наложи да помръдне, та той да може да влезе. Отстъпи назад и задържа вратата отворена.
	Бен поспря пред телевизора. Анимацията беше свършила. Водещият беше обратно на екрана.
	— Някой издава подробности, но не са верните подробности — отбеляза Бен.
	— Знам — отговори Чарли.
	Грешаха не само за поредността на събитията, а и по отношение на външния вид на хората, позициите им, ходовете им. Който и да снасяше информация пред медиите, вероятно не беше вътрешен човек, но все пак се намираше достатъчно близо, та да получава заплащане за измамно привлекателната информация, предоставяна от него.
	— И така. — Бен се почеса по ръката. Сведе очи към пода. После погледна обратно към Чарли. — Тери ми звънна.
	Тя кимна, защото, разбира се, че сестра му се беше свързала с него. Какъв беше смисълът да каже нещо ужасно на Чарли, ако Бен нямаше да го научи?
	— Съжалявам, задето е повдигнала темата — промълви Бен.
	Тя повдигна едното си рамо.
	— Няма значение.
	Преди девет месеца той би настоял, че има значение, но сега просто повдигна рамене.
	— Ще се кача горе, ако нямаш нищо против.
	Чарли посочи към стълбите с жест като на салонен управител в ресторант.
	Заслуша се в тихите му стъпки, докато качваше на бегом стълбите, и се почуди как така беше забравила звученето им. Дланта му върху парапета издаде скърцащ звук, когато той зави по площадката. Полировката беше паднала от дървото, защото той го правеше всеки път.
	Как така тази подробност не беше попаднала в книгата й за самоокайване?
	Чарли стоеше, където я беше оставил. Взираше се невиждащо в плоския екран на телевизора. Беше огромен, по-голям от всеки в „Холър“. Бен се беше трудил цял ден да монтира всичките му компоненти. Около полунощ попита: „Искаш ли да гледаме новините?“.
	Когато Чарли се съгласи, той натисна няколко бутона на компютъра си и в следващия момент Чарли гледаше запис на стадо гнута.
	Чу горе да се отваря врата. Чарли скръсти ръце ниско пред корема си. Как беше удачно да постъпи съпругата, когато разделеният с нея съпруг, който не е стъпвал в къщата от девет месеца, изведнъж е в къщата?
	Завари Бен в стаята за гости, която беше по-скоро склад за излишни книги, шкафове с папки и рафтове, върху които се помещаваше колекцията на Бен от вещи, свързани със „Стар Трек“.
	Именно когато Чарли осъзна, че колекцията я нямаше, разбра колко е сериозен Бен.
	— Хей — обади се тя.
	Той беше в дрешника и ровеше из кашоните.
	— Имаш ли нужда от помощ? — попита го.
	— Не.
	Чарли удари крака си в леглото. Дали беше редно да си тръгне? Да, беше редно.
	— Споразумението ми от днес — обясни Бен и тя допусна, че търси бележки, свързани с този случай. — Човекът излъга за съучастника си.
	— Съжалявам. — Чарли седна на леглото. — Няма да е зле да вземеш пищящата играчка на Джафзила. — Намерих я до…
	— Купих му нова.
	Чарли заби очи в пода. Помъчи се да не мисли за Бен в магазина за домашни любимци как избира играчка за кучето им без нея. Или заедно с някой друг.
	— Чудя се дали човекът, снесъл сбърканата хронология на събитията пред медиите, го е направил заради внимание, или за да ги подведе.
	— От окръг Дикърсън преглеждат записите от охранителните камери в болницата.
	Чарли не можеше да схване връзката.
	— Супер.
	— Който и да е срязал гумите на баща ти, вероятно е някой идиот, но те гледат на това сериозно.
	— Гадина — промърмори Чарли, защото Ръсти я беше излъгал за причината да се нуждае да го закара.
	Бен подаде глава от дрешника.
	— Какво?
	— Нещо — отвърна тя. — Също така някой е надраскал надписи по къщата му. „Тъпкач на козел“. Или по-скоро само „тъпкач“, защото „козел“ вече е било там.
	— Миналия уикенд видях „козел“.
	— Какво си правил там миналия уикенд?
	Той се показа от дрешника с кашон в ръце.
	— Виждам се с баща ти в последната неделя на всеки месец. Наясно си с това.
	Ръсти и Бен открай време поддържаха някаква странна форма на приятелство. Отнасяха се един към друг като връстници, независимо от разликата във възрастта.
	— Не бях осъзнала, че още го правите.
	— Ами… да. — Той остави кашона на леглото. Матракът хлътна от тежестта. — Ще уведомя Кийт за „тъпкач“. — Имаше предвид Кийт Койн, шеф на полицията и по-голям брат на Кен Койн. — Обеща да прати някого заради козела, но след случилото се днес… — Гласът му заглъхна, като свали капака на кашона.
	— Бен. — Чарли го наблюдаваше, докато той преглеждаше папките. — Имаш ли чувството, че никога не те оставям да отговориш на въпрос?
	— Не ме ли оставяш да отговоря в момента?
	Тя се усмихна.
	— Имам предвид, че татко даде този заплетен пример с прозореца на колата и… Тази част е без значение. В общи линии заяви, че е нужно да избираш между това да си прав и да си щастлив. Обясни ми как, преди да умре, Гама му заявила, че трябва да реши дали иска да е права, или щастлива.
	Той вдигна очи от кашона.
	— Не мога да разбера защо не и двете.
	— Предполагам, ако си прав прекалено много пъти, в смисъл че знаеш прекалено много, или си прекалено умен и го изтъкваш пред хората… — Не беше сигурна как да се изрази. — Гама знаеше отговорите на много неща. Всъщност на всичко.
	— Значи, според баща ти тя би била по-щастлива, ако се е преструвала на по-малко умна?
	Чарли инстинктивно защити баща си.
	— Гама го е казала, не той.
	— Това ми звучи като проблем, засягащ техния брак, не нашия. — Той отпусна ръка върху кашона. — Чарли, ако се тревожиш, че си като майка ти, това не е нещо лошо. Според всичко, което съм чувал, тя е била изключителен човек.
	Той беше толкова свестен, че чак й спираше дъхът.
	— Ти си изключителен човек.
	Той се изсмя рязко и със сарказъм. Тя беше пробвала това и преди, да се престарава да коригира поведението си на кучка, да се отнася към него като към малко дете, което се нуждае от награда за участие.
	— Сериозна съм, Бен — настоя. — Ти си умен и забавен, и… — Изненаданото му изражение пресече суперлативите й. — Какво?
	— Плачеш ли?
	— Мамка му. — Чарли се стараеше да не плаче пред никой друг, освен пред Ленор. — Съжалявам. Правя така, откакто се събудих.
	Той беше напълно застинал.
	— Имаш предвид от случилото се в училището ли?
	Чарли стисна устни.
	— Отпреди това.
	— Знаеш ли изобщо кой е този мъж?
	Беше й дошло до гуша от този въпрос.
	— Смисълът в това да си с непознат е, че той наистина е непознат и в идеалния свят повече не ти се налага да го виждаш.
	— Добре е да го знам. — Измъкна една папка и започна да я разлиства.
	Чарли се избута на колене, за да може да го погледне в очите.
	— Преди никога не се е случвало. Нито веднъж. Дори не нещо близо до това.
	Бен поклати глава.
	— Докато бях с теб, никога не съм поглеждала друг мъж.
	Той върна папката обратно в кашона и измъкна друга.
	— Стигна ли докрай с него?
	— Не — отговори тя, но беше лъжа. — Да, но ми се наложи да използвам ръката си и не беше нищо. Като кихане.
	— Като кихане — повтори той. — Страхотно, сега всеки път щом кихна, ще си мисля как стигаш докрай с шибания Батман.
	— Бях самотна.
	— Самотна — повтори като ехо той.
	— Какво искаш да кажа, Бен? Искам ти да ме довеждаш докрай. Искам да бъда с теб. — Помъчи се да докосне ръката му, но той я отдръпна. — Готова съм на всичко да оправя нещата. Само ми кажи какво.
	— Знаеш какво искам.
	Пак с брачния консултант.
	— Не ни е притрябвала старомодна лицензирана социална работничка с лоша подстрижка, която да ни уведоми, че аз съм проблемът. Наясно съм, че аз съм проблемът. Опитвам се да го коригирам.
	— Попита какво искам и аз ти отговорих.
	— Какъв е смисълът да се ровя в нещо, случило се преди трийсет години? — Чарли въздъхна вбесено. — Знам, че съм гневна заради това, Бен. Направо съм бясна. Не се опитвам да го крия. Не се преструвам, че не се е случило. Ако бях обсебена и не млъквах на темата, тя пак би изтъкнала как нещо не е наред.
	— Известно ти е, че не това каза тя.
	— Боже, Бен, какъв е смисълът? Желаеш ли ме изобщо?
	— Разбира се, че да. — Придоби смутен вид, все едно искаше да си вземе обратно отговора. — Защо не можеш да схванеш, че тази част е без значение?
	— Не е без значение. — Тя се приближи към него. — Липсваш ми, скъпи. Аз не ти ли липсвам?
	Той отново поклати глава.
	— Чарли, това няма да оправи нещата.
	— Може пък да ги оправи поне мъничко. — Тя отметна назад косата му. — Желая те, Бен.
	Той продължаваше да клати глава, но не я отблъсна.
	— Ще направя каквото пожелаеш. — Чарли приближи още. Да му се хвърли беше единственото, което не беше изпробвала. — Само кажи и ще го изпълня.
	— Престани — отсече той, но не я спря.
	— Желая те. — Целуна го по шията. Начинът, по който реагира кожата му на целувката й, я накара да й се приплаче. Започна да реди целувки по брадичката му и достигна ухото. — Искам да те почувствам вътре в мен?
	Бен изстена леко, когато ръцете й се придвижиха надолу по гърдите му.
	Тя продължи да го целува, да плъзга език по кожата му.
	— Нека сляза надолу.
	Той пое насечена глътка въздух.
	— Може да имаш каквото пожелаеш, скъпи. Устата ми. Ръцете ми. Дупето.
	— Чък. — Гласът му беше дрезгав. — Не можем…
	Тя го целуна по устните и продължи, докато най-накрая той не отвърна. Устата му беше като коприна. Вкусването на езика му прати тръпки между бедрата й. Всеки нерв в тялото й пламтеше. Ръката му се насочи към гърдата й. Втвърдяваше се, но Чарли се зае да го втвърди още повече.
	Бен покри дланта й със своята. В началото тя реши, че й помага, но после осъзна, че я спираше.
	— О, боже. — Тя бързо се отдръпна, скочи от леглото и застана с гръб към стената, засрамена, унижена, обезумяла. — Съжалявам. Толкова съжалявам.
	— Чарли…
	— Не! — Тя вдигна ръце също като някой регулировчик. — Ако кажеш нещо сега, това ще е краят, а не може да е краят, Бен. Няма как да се случи. Ще е прекалено много след…
	Чарли се пресече, но собствените й думи кънтяха в главата й като предупреждение.
	Бен се втренчи в нея. Гърлото му се размърда, когато преглътна.
	— След кое?
	Чарли се заслуша в кръвта, бучаща в ушите й. Почувства се нервна, все едно стоеше на ръба на бездънна пропаст.
	От телефона на Бен зазвучаха началните мотиви на мелодията от поредицата „Ченгета“, рингтонът избран от него за полицейското управление на Пайквил.
	Лоши момчета, лоши момчета, какво ще правите сега…
	— По работа е. Трябва да отговориш — заговори тя.
	— Не, не трябва. — Той вирна брадичка в очакване.
	Лоши момчета, лоши момчета…
	— Кажи ми какво се случи днес — настоя.
	— Присъстваше, като дадох показания.
	— Затичала си по посока на изстрелите. Защо? Къде ти беше умът?
	— Не затичах към изстрелите. Затичах към виковете за помощ на госпожа Пинкман.
	— Имаш предвид Хелър?
	— Това са точно тъпотиите в стил Опра, които би изрекъл някой терапевт. — Наложи й се да крещи, та да надвика тъпия му телефон. — Че съм се подложила на опасност, защото, когато преди трийсет години някой се е нуждаел от мен, аз съм побягнала.
	— И виж какво стана! — Внезапният изблик на гняв от страна на Бен отекна в тишината.
	Телефонът му беше замълчал.
	Тътенът на тишината беше като от мълния.
	— Какво означава това, мамка му?
	Бен беше стиснал така здраво челюстта си, че тя на практика го чуваше как скърца със зъби. Той сграбчи кашона от леглото и го метна обратно в дрешника.
	— За какво говориш, Бен? — Чарли се почувства немощна. Все едно че се беше случило нещо непоправимо. — Имаш предвид какво се случи тогава или какво се случи днес?
	Той разместваше кашони по рафтовете.
	Тя се изправи на вратата на дрешника и го блокира вътре.
	— Нямаш право да пускаш бомби и после да ми обръщаш гръб.
	Той не каза нищо.
	Чарли дочу далечното звънене на нейния телефон, заровен дълбоко в чантата й някъде долу. Изброи петте дълги позвънявания, като сдържаше дъх в паузите и най-накрая гласовата поща се включи.
	Бен продължаваше да размества кашони.
	Тишината започна да става отровна. Тя беше на път отново да заплаче, защото днес само това го умееше.
	— Бен? — предаде се най-накрая. — Моля те, кажи ми какво имаше предвид.
	Той свали капака на един кашон. Плъзна пръст по надписаните папки. Тя реши, че ще продължи да я пренебрегва, но той отрони:
	— Днес е трети.
	Чарли отклони поглед. Затова Бен й беше звънял днес сутринта. По тази причина Ръсти тананикаше „Честит рожден ден“, докато тя стърчеше пред него като някоя малоумница и питаше отново и отново какво му е известно.
	— Миналата седмица проверих на календара кой ден се пада, но…
	Телефонът на Бен зазвъня отново. Този път не беше полицията, а нормално обаждане. Един път. Два пъти. Той отговори на третия път. Тя чуваше резките му отговори.
	— Кога? — После: — Колко е зле? — Гласът му зазвуча по-плътно. — Лекарят каза ли…
	Чарли опря рамо в рамката на вратата. Беше чувала вариации на това обаждане многократно преди. Някой в „Холър“ беше фраснал жена си по-силно или беше сграбчил нож, за да прекрати сбиване, а сега заместник-окръжният прокурор трябваше да отиде в управлението и да предложи сделка на първия проговорил.
	— Той ще оцелее ли? — попита Бен. Отново закима. — Да. Аз ще се погрижа. Благодаря.
	Чарли го наблюдаваше как прекъсна обаждането и пъхна телефона в джоба си.
	— Нека позная. Някой от Кълпепър е бил арестуван — заговори тя.
	Той не се обърна. Стисна ръба на рафта, все едно се нуждаеше от нещо за опора.
	— Бен? — произнесе тя. — Какво има?
	Бен подсмръкна. Не беше абсолютен стоик, но Чарли можеше да преброи на пръстите на едната си ръка случаите, когато беше виждала мъжа си да плаче. Само че сега не просто плачеше. Раменете му се тресяха. Изглеждаше опустошен от скръб.
	Чарли също заплака. Сестрите му? Майка му? Себичният му баща, който беше избягал, когато Бен е бил на шест?
	Тя отпусна ръка на рамото му. Той все така трепереше.
	— Скъпи, какво има? Плашиш ме.
	Той обърса нос. Обърна се. От очите му се стичаха сълзи.
	— Съжалявам.
	— Какво? — Гласът й се беше свел почти до шепот. — Бен, какво има?
	— Баща ти. — Той преглътна с усилие. — Наложило се е да го транспортират по въздух до болницата. Той…
	Коленете на Чарли омекнаха. Бен я улови, преди да се е строполила на пода.
	Ще оцелее ли?
	— Съседът ви го е открил — добави Бен. — Бил е в края на алеята.
	Чарли си представи Ръсти да отива до пощенската кутия — тананикащ, маршируващ, щракащ с пръсти, — а после да се хваща за сърцето и да се сгромолясва на земята.
	Каза:
	— Той е толкова… — Глупав. Своенравен. Самоунищожителен. — Днес бяхме в офиса му и аз му казах, че ще си докара нов инфаркт, а сега…
	— Не е било сърцето му.
	— Но…
	— Баща ти не е получил инфаркт. Някой го е намушкал.
	Устните на Чарли се размърдаха беззвучно, преди да успее да произнесе думата:
	— Намушкал? — Наложи се да я повтори, защото в нея нямаше никаква логика. — Намушкал?
	— Чък, налага се да звъннеш на сестра ти.


>	Какво се случи с Шарлот

	Шарлот се обърна към сестра си и изкрещя:
	— Имам последната дума!
	Затича към фермерската къща, преди Саманта да е успяла да измисли отговор. Стъпалата й разпръскваха червена глина, която се наслояваше по потните й крака. Тя изкачи стъпалата към верандата, изрита обувките си, събу чорапите и бутна вратата точно навреме да чуе Гама да произнася:
	— Фък.
	Майка й се беше превила в кръста с една ръка опряна в плота и другата пред устата й, все едно тъкмо е кашляла.
	— Мамо, това е лоша дума — избъбри Шарлот.
	Гама се изправи. Използва салфетка от джоба си, за да обърше уста.
	— Казах „фъдж“, Чарли. Ти какво си мислиш, че казах?
	— Каза… — Шарлот съзря капана. — Ако изрека лошата дума, тогава ще разбереш, че знам лоша дума.
	— Не издавай начините си на мислене, миличка. — Тикна салфетката обратно в джоба си и се запъти към коридора. — Като се върна, да си сложила масата.
	— Къде отиваш?
	— Не съм решила.
	— Откъде да знам колко бързо да сложа масата, като не знам колко бързо ще се върнеш? — Зачака отговора.
	До ушите й долетя острата кашлица на Гама.
	Шарлот сграбчи хартиените чинии. Пусна пакета пластмасови вилици на масата. Гама беше купила истински прибори и чинии от магазина втора ръка, но никой не успяваше да открие кашона. Шарлот знаеше, че е в кабинета на Ръсти. Беше планирано да разопаковат съдържащото се там на следващия ден, което означаваше, че утре вечер на някого щеше да му се наложи да мие съдовете.
	Саманта затръшна вратата на кухнята с такава сила, че стената се разтресе.
	Шарлот не се върза. Нахвърля картонените чинии по масата.
	Изведнъж и без никакво предупреждение Саманта запрати пластмасова виличка в лицето й.
	Шарлот тъкмо отвори уста да викне Гама, когато почувства зъбците на вилицата да бодват долната й устна. Инстинктивно затвори уста.
	Вилицата се задържа, потрепваща стрела право в целта.
	— Мили боже, това беше невероятно! — отрони Шарлот.
	Саманта повдигна рамене, все едно трудната част не беше да уловиш между устните си въртяща се вилица.
	— Ще измия чиниите, ако можеш да го изпълниш два пъти поред.
	— Ти я метни в устата ми веднъж и аз ще мия чиниите цяла седмица.
	— Дадено. — Шарлот се прицели, като премерваше шансовете си: умишлено да перне Саманта в лицето или наистина да се опита да нацели устата й.
	Гама се беше върнала.
	— Чарли, не хвърляй прибори по сестра си. Сам, помогни ми да потърся тигана, който купих онзи ден.
	Масата вече беше сложена, но Шарлот нямаше желание да бъде включена в издирването. Кашоните воняха на нафталин и спарени кучешки крака. Намести чиниите. Изравни повторно вилиците. Тази вечер щяха да ядат спагети, така че щяха да са им нужни ножове, защото Гама никога не ги доваряваше и те се слепваха в едно като нишки на сухожилия.
	— Сам. — Гама отново се беше закашляла. Посочи към климатика. — Включи това нещо, та да се пораздвижи въздухът.
	Саманта погледна към гигантската кутия на прозореца, сякаш никога преди не беше виждала климатик. Откакто беше изгоряла червената тухлена къща, тя се държеше крайно унило. Също и Шарлот, но само вътрешно, защото Ръсти вече се чувстваше достатъчно зле и без те да му натякват.
	Шарлот взе допълнителна картонена чиния и се опита да я сгъне на самолетче, та да го даде на Ръсти.
	— Кога трябва да вземем татко от работа? — поинтересува се Саманта.
	— Някой от съда ще го докара — отвърна Гама.
	Шарлот се надяваше да го докара Ленор. Секретарката на Ръсти й беше заела книга, озаглавена „Лейс“, която разказваше за четири приятелки. Една от тях беше изнасилена от шейх, само че не се знаеше коя. Забременяла, но никой не разказал за случилото се на дъщерята, докато тя вече не била пораснала и много богата. Тогава ги попитала: „Коя от вас, кучки, е моята майка?“.
	— О, по дяволите. — Гама се изправи. — Момичета, надявам се, че не възразявате тази вечер да сме вегетарианци.
	— Мамо. — Шарлот се тръсна на стола. Отпусна глава в ръцете си и се престори, че й е лошо с надеждата вместо това да си изпроси консерва супа. — Боли ме коремът.
	— Нямаш ли домашно? — поиска да узнае Гама.
	— По химия. — Шарлот вдигна поглед. — Можеш ли да ми помогнеш?
	— Не е атомна физика.
	— Имаш предвид, че не е атомна физика и ще успея да се справя и сама, или не е атомна физика, в смисъл че това е единствената наука, с която си на ти, и затова не можеш да ми помогнеш? — попита Шарлот.
	— Това изречение съдържа прекалено много съюзи. — отбеляза Гама. — Върви да си измиеш ръцете.
	— Според мен си беше съвсем свързано изречение.
	— Веднага.
	Шарлот изтича в коридора. Беше толкова дълъг, че човек можеше да застане в кухнята и да го използва вместо алея за боулинг. Или поне така беше заключила Гама и именно това щеше да стори Шарлот, веднъж щом се сдобиеше с топка.
	Отвори една от петте врати и се натъкна на стълбището към гнусното мазе. Пробва друга и откри преддверието към плашещата спалня на фермера стар ерген.
	— Фъдж! — кресна Шарлот, но само заради Гама.
	Отвори друга врата. Дрешникът. Шарлот се ухили, защото гласеше шега на Саманта, или може би не точно шега — каквото там се наричаше, ако искаш да стреснеш някого до смърт.
	Мъчеше се да убеди сестра си, че фермерската къща е обитавана от духове.
	Предишния ден Шарлот беше открила странна черно-бяла фотография в един от кашоните от вехтошарския магазин. В началото се залови да я оцветява, но беше стигнала само до пожълтяването на зъбите, когато й хрумна идеята да залепи снимката в най-долното чекмедже на скрина, та Саманта да я открие.
	Сестра й се стресна подобаващо, вероятно защото предишната вечер Шарлот беше накарала дъските на пода пред стаята й да скърцат, та Саманта да я последва долу в страховитата спалня, където беше умрял фермерът ерген. Като стигнаха там, втълпи й идеята, че дядката е напуснал къщата телом, но не и духом.
	Шарлот пробва друга врата.
	— Намерих я!
	Дръпна шнура, за да включи осветлението. Смъкна шортите си, но замръзна на място, като забеляза капката кръв върху дъската на тоалетната.
	Не беше като онази кръв, която оставяше понякога Саманта, като беше в цикъл. Беше пръска, каквато изскачаше от устата ти, ако кашляш прекалено силно.
	Гама кашляше прекалено силно и много.
	Шарлот вдигна шортите си. Завъртя кранчето и подложи шепи под струята. Плисна вода върху дъската, за да отмие кръвта. После забеляза, че по пода имаше още червени точки. Плисна малко вода и върху тях, а след това и върху огледалото, защото там също личаха няколко. Беше опръскан дори плесенясалият ръб на ъгловата душкабина.
	Телефонът в кухнята звънна. Шарлот го изчака да звънне още два пъти, като се почуди дали се канеха да вдигнат. Понякога Гама не им разрешаваше, защото можеше да е Ръсти. Още беше разстроена заради пожара, но не униваше като Саманта. Предимно крещеше. Също така плачеше, но това беше известно само на Шарлот.
	Дръжката на чукчето беше подгизнала, когато Шарлот почука по крана. Дупето й се намокри, като седна на дъската на тоалетната. На Шарлот не й убягваше, че е сътворила бъркотия. Част от водата беше порозовяла. Вдигна шортите си. Попи водата с парче тоалетна хартия. Хартията започна да се разпада, така че използва още едно парче. И после още едно. Предполагаше се, хартията ще попие водата, но всичко постигнато беше да оформи гигантска топка, която щеше да запуши тоалетната, ако се опиташе да я промие.
	Шарлот се изправи. Озърна се из банята. Розовото беше изчезнало, но все още имаше много вода. Помещението и без друго беше доста влажно. Плесента по душ-кабината беше като нещо от филм с лагуна, от която изпълзява блатно чудовище.
	В коридора се чу дрънчене от съдържанието на кашон. Сам изпъшка сподавено, все едно че беше ударила пръстите на крака си.
	— Фъдж — промърмори отново Шарлот, като този път вложи истинско чувство. Парчето тоалетна хартия беше порозовяло от кръвта. Тикна го в джоба на шортите си. Нямаше време за пишкане. Затвори вратата на банята след себе си. Саманта беше на три метра разстояние. Шарлот перна сестра си по ръката, за да отвлече вниманието й от влажната буца в джоба. После премина в галоп останалата дължина от коридора, защото конете бяха по-бързи.
	— Вечерята! — викна Гама. Стоеше до печката, когато Шарлот доприпка в кухнята.
	— Аз съм тук — обяви Шарлот.
	— Сестра ти не е.
	Шарлот зърна дебелите нудли, които Гама дълбаеше с щипка за сервиране от тенджерата.
	— Мамо, моля те, не ни карай да го ядем това.
	— Няма да ви оставя да гладувате.
	— Искаш ли експлозивна диария?
	Шарлот се разболяваше от всичко, съдържащо мляко, но до голяма степен беше убедена, че жилавите спагети биха имали сходен ефект.
	— Мамо, какво ще се случи, ако изям две купи сладолед? Наистина големи купи.
	— Червата ти ще се спукат и ще умреш.
	Шарлот се зае да изучава внимателно гърба на майка си. Понякога не успяваше да реши дали Гама е сериозна, или не.
	Телефонът звънна пискливо. Шарлот сграбчи слушалката, преди Гама да й нареди да не го прави.
	— Ало? — отговори.
	— Здравей, Чарли, мечето ми — произнесе през смях Ръсти, все едно същите думи не бяха излизали от устата му милион пъти. — Надявах се да разговарям с моята скъпа Гама.
	Гама чуваше ясно молбата на Ръсти от другия край на помещението, защото той винаги говореше много силно по телефона. Поклати глава към Шарлот и оформи с устни „не“, та да е по-ясно.
	— Мие си зъбите — обясни Шарлот. — Или може би досега вече ги почиства с конец. Чух цвърчене. Реших, че е мишка, само че…
	Гама сграбчи слушалката.
	— „Надеждата е малка птица, гнездо в душата свила. Тя пее песничка без думи и пърха лекокрила.“*
	[* „Надеждата е малка птица“, Емили Дикинсън, превод Леда Милева. — Б.пр.]
	После окачи слушалката на мястото й.
	— Знаеш ли, че кокошката е най-разпространената птица на земята? — обърна се към Чарли.
	Шарлот поклати глава. Това не го знаеше.
	— След вечерята ще ти помогна по химия. И няма да бъде сладолед.
	— Химията ли няма да е сладолед, или вечерята?
	— Умно момиче. — Задържа лицето на Шарлот в една ръка. — Някой ден ще намериш мъж, на когото така ще му завъртиш главата с този твой ум, че ще хвръкне.
	Шарлот си представи мъж с въртяща се глава да се носи из въздуха като виличката преди малко.
	— Ами ако си счупи шията през това време?
	Гама целуна Шарлот по върха на главата, преди да излезе от кухнята.
	Шарлот седна на стола. Наклони се назад и видя, че майка й се беше запътила към килера. Или към стълбите към мазето. Или към дрешника. Или към спалнята. Или към банята.
	Остави краката на стола да стъпят обратно на пода. Опря лакти в масата.
	Шарлот не беше сигурна дали иска някой мъж да се влюби в нея. Едно момче от училище беше влюбено в Саманта. Питър Алегзандър. Свиреше на джаз китара и искаше да се премести в Атланта, щом завърши училище, и да се присъедини към някоя група. Или поне това пишеше в дългите и отегчителни писма, които Саманта някога пазеше скрити между матрака и рамката на леглото.
	Саманта беше най-унила заради загубата на Питър. Шарлот я беше виждала да му позволява да я докосва под тениската, а това означаваше, че наистина го харесва, защото иначе как би допускала подобно нещо. Той имаше страхотно кожено яке, което й зае, и то също изгоря в пожара. Навлече си големи неприятности с родителите си, задето го беше изгубил. Вече не говореше със Саманта.
	Шарлот имаше много приятели, които бяха спрели да й говорят, но Ръсти обясни как причината е, че родителите им са малоумници, които не намират за лошо чернокож да бъде екзекутиран, въпреки че е невинен.
	Подсвирна между зъби и прегъна картонената чинийка в нов опит да я превърне в самолет. Също така Ръсти беше заявил, че пожарът е поразместил малко нещата за известно време. Гама и Саманта, които обикновено бяха логичните в семейството, бяха разменили места с Ръсти и Шарлот, които си падаха емоционалните. Беше като във филма „Шантав петък“, само дето те не можеха да си вземат басет, защото Саманта беше алергична.
	Шарлот облиза сгъвките на самолета с надеждата, че слюнката й ще му помогне да запази форма. Не беше уведомила Ръсти, че логичната й страна всъщност не се беше задействала. Преструваше се, че всичко е наред, а всъщност не беше. Шарлот също беше изгубила разни неща, като например цялата поредица романи за Нанси Дрю, златната рибка — която всъщност беше истинско живо същество — значките от скаутската организация и шест мъртви насекоми, които пазеше за следващата година, защото знаеше, че за първия проект по биология трябваше да подредят насекоми на дъската и да ги идентифицират пред учителя.
	При няколко случая Шарлот беше правила опити да разговаря за тъгата си със Саманта, но единствената реакция на сестра й беше да започне да изрежда какво е изгубила тя, все едно ставаше дума за някакъв вид съревнование. Така че Шарлот се прехвърляше на други теми като училището, телевизионни програми и книгата, която беше взела от библиотеката, но Саманта просто се взираше в нея, докато Шарлот не схванеше посланието и не я оставеше на мира.
	Единствените моменти, когато сестра й се отнасяше към нея като към нормално човешко същество, бяха вечер, докато перяха тениските, шортите и спортните сутиени в мивката в банята. Екипите им за бягане и маратонките бяха единственото, останало им след пожара, но Саманта не говореше за тях. Бавно и търпеливо превеждаше Шарлот през предаването на щафетата на сляпо, все едно това беше единственото в живота им, запазило смисъл. Прегъни предния крак, протегни ръка право зад теб, наведи се напред по посока на трасето, но не потегляй, преди аз да съм на позиция. Като почувстваш щафетата, дръпни я и тръгни.
	— Не поглеждай назад — все казваше Саманта. — Трябва да ми се довериш, че ще бъда там. Просто дръж главата приведена и тичай.
	Саманта винаги беше обичала бягането. Искаше да си извоюва стипендия за лекоатлетка, та да пробяга целия път до колежа и никога да не се върне в Пайквил, което означаваше, че беше възможно да е отпътувала до година, защото Гама щеше да я остави да пропусне още един клас, ако си спечелеше идеалния резултат от 1600 точки на стандартизирания тест за прием в колежите.
	Шарлот се предаде и се отказа от самолета. Чинията не запазваше новата си форма. Искаше да си остане чиния. Щеше да откъсне лист от тетрадка и да го направи както трябва. Шарлот имаше желание да пусне самолета от старата метеорологична кула. Ръсти беше обещал да я заведе там, защото подготвяше изненада за Гама. Фермерът ерген беше изпълнявал ролята на граждански сътрудник към Националната метеорологична кооперативна програма за наблюдение. Ръсти беше открил в хамбара кашони, пълни с дневници с метеорологични данни, в които фермерът беше записвал температурата, барометричното налягане, валежите, вятъра и влажността почти всеки ден от 1948 година нататък.
	Из цялата страна имаше хиляди доброволци точно като него, които пращаха отчетите си в Националната агенция за океански и атмосферни изследвания, за да помогнат на учените да предвидят формирането на бури и торнадо. В общи линии, налагаха се доста изчисления, а ако съществуваше едно нещо, което да може да направи Гама щастлива, то беше всеки ден да се занимава с изчисления.
	Метеорологичната кула щеше да бъде най-голямата изненада в живота й.
	Шарлот чу автомобил на алеята. Сграбчи неуспешния самолет и го накъса на парченца, та Ръсти да не се досети какво се е мъчила да постигне, защото вече й беше заявил как не й е разрешено да се покачи на върха на металната кула и да пусне самолета от там. Застанала пред кофата за боклук, тя бръкна в джоба на шортите си и измъкна противните късове мокра тоалетна хартия. Обърса ръце в тениската си. Изтича до вратата да посрещне баща си.
	— Мамо! — кресна Шарлот, но не обяви, че Ръсти се е прибрал.
	Усмихната отвори рязко вратата и в следващия миг усмивката й угасна, защото на предната веранда имаше двама мъже.
	Единият отстъпи назад по стълбите. Шарлот забеляза как очите му се разшириха, все едно не беше очаквал вратата да бъде отворена, а после видя, че носи черна скиорска маска, черна фланелка и кожени ръкавици. След това отчете дулото на пушката, тикнато в лицето й.
	— Мамо! — писна Шарлот.
	— Млъквай! — просъска онзи с черната фланелка и избута Шарлот обратно в кухнята. Тежките му обувки внесоха червена глина от двора. Беше редно Шарлот да е напълно ужасена и да крещи, но успяваше да мисли единствено за това колко ядосана щеше да е Гама, задето щеше да й се наложи отново да чисти пода.
	— Чарли Куин — обади се Гама от банята. — Недей да ми пищиш като улично гаменче.
	— Къде е татенцето ти? — попита Черна фланелка.
	— Моля ви — започна да заеква Шарлот. Говореше на втория мъж. Той също носеше маска и ръкавици, но беше облечен в бяла тениска с „Бон Джоуви“, което го правеше не така заплашителен, макар и той да държеше оръжие. — Моля ви, не ни наранявайте.
	Бон Джоуви отправи поглед покрай Шарлот към дъното на коридора. Тя успяваше да чуе бавните стъпки на майка си. Гама трябва да го беше видяла, след като беше излязла от банята. Беше й ясно, че нещо не е наред, че Шарлот не е сама в кухнята.
	— Хей. — Черна фланелка щракна с пръсти, та да привлече вниманието на Шарлот. — Къде е татенцето ти?
	Шарлот поклати глава. Защо им е притрябвал Ръсти?
	— Кой друг е в къщата? — попита Черна фланелка.
	— Сестра ми е в… — подхвана.
	В следващия миг Гама обви ръка около устата на Шарлот. Пръстите на майка й се впиха в рамото й.
	— В чантата ми има петдесет долара и още двеста в буркан в хамбара — обяви Гама.
	— Забрави я тази работа — отсече Черна фланелка. — Повикай и другата си дъщеря тук. И без тъпотии.
	— Не. — Бон Джоуви изглеждаше нервен. — Предполагаше се, че ще бъдат на тренировка по бягане. Нека просто…
	Шарлот беше свирепо изтръгната от ръцете на Гама. Черна фланелка я стисна за шията, пръстите му бяха също като клещи. Тилът й беше притиснат към гърдите му. Почувства как стиска хранопровода й и го завърта като дръжка.
	— Повикай я, кучко — кресна към Гама.
	— Са… — Гама беше така уплашена, че дори не успяваше да повиши глас. — Саманта?
	Заслушаха се. Чакаха.
	— Забрави го това, човече — обади се Бон Джоуви. — Да постъпим, както предложи тя. Да приберем парите и да си вървим.
	— Къде са ти топките, шибан женчо? — Черна фланелка затегна хватката си върху гърлото на Шарлот. Болката я изгаряше като огън. Не можеше да диша. Надигна се на пръсти. Обгърна с пръсти ръката му, но той беше прекалено силен.
	— Докарай я тук, преди да съм… — обърна се той към Гама.
	— Саманта! — Тонът на Гама беше остър. — Моля те, увери се, че кранчето е добре затегнато и бързо ела в кухнята.
	Бон Джоуви отстъпи от отвора на вратата, та Саманта да не може да го види.
	— Хайде. Тя изпълни, каквото й нареди. Пусни момичето — настоя пред Черна фланелка.
	Черна фланелка бавно разхлаби хватката си около гърлото на Шарлот. Тя се задави заради придошлия въздух. Опита се да отиде до майка си, но той опря длан в гърдите й. Притисна силно Шарлот към себе си.
	— Не е нужно да го правите — обади се Гама. Говореше на Бон Джоуви. — Не знаем кои сте. Не знаем имената ви. Можете да си тръгнете и няма да кажем на никого.
	— Млъквай, мамка му. — Черна фланелка не спираше да шава. — Не съм чак толкова глупав, та да се вържа и на една твоя дума.
	— Не можете… — Гама закашля в ръката си. — Моля ви, оставете дъщерите ми да си тръгнат и аз ще… — Отново закашля. — Можете да ме закарате до банката. Задръжте колата. Ще ви дам всяко пени, което притежаваме.
	— Лично ще си взема каквото пожелая. — Ръката на Черна фланелка се плъзна надолу по гърдите на Шарлот. Той притисна силно гръдната й кост. Срамните му части я ръчкаха. Изведнъж й прилоша. Изпита силна нужда да изпразни мехура си. Лицето й пламна.
	— Прекрати това. — Бон Джоуви стисна ръката на Шарлот. Дръпна я, а после по-силно и накрая успя да я изтръгне от лапите му.
	— Миличка. — Гама пое Шарлот в обятията си, обви ръце около раменете й, целуна я по главата, а после по ухото. Прошепна: — Побегни, ако…
	Гама я пусна без никакво предупреждение, почти избута Шарлот от себе си. Отстъпи две крачки назад и се опря в кухненския плот. Ръцете й бяха във въздуха.
	Черна фланелка беше насочил пушката в гърдите й.
	— Моля те. — Устните на Гама трепереха. — Моля те. Умолявам те. — Гласът й беше тих, все едно бяха сами с Черна фланелка. — Прави с мен каквото искаш, но не наранявай момиченцето ми.
	— Не се тревожи. — Черна фланелка също шепнеше. — Боли само първите няколко десетки пъти.
	Шарлот се разтресе цялата.
	Знаеше какво има предвид той. Безжалостният израз в очите му. Езикът му, който се стрелкаше навън между влажните устни. Начинът, по който нещото му се притискаше в гърба й.
	Коленете престанаха да й служат.
	Залитна назад към стола. Лицето й беше покрито с пот. По гърба й също се стичаше пот. Сведе очи към ръцете си, но те не бяха като нормалните й ръце. Костите вибрираха, все едно към гърдите й беше прикрепен камертон.
	— Всичко е наред — обади се Гама.
	— Не, не е — сряза я Черна фланелка.
	Вече не говореха един на друг. Саманта стоеше на прага, застинала на място като стреснат заек.
	— Кой друг е в къщата? — попита Черна фланелка.
	Гама поклати глава.
	— Никой.
	Слухът на Шарлот се беше притъпил. Чу името на баща си и съзря гневния израз в очите на майка си.
	Ръсти. Търсеха Ръсти.
	Шарлот започна да се поклаща, беше неспособна да спре движението напред и назад, с което инстинктивно се мъчеше да се утеши. Това тук не беше филм. Вътре в къщата им имаше двама мъже. Носеха оръжия. Не искаха пари. Бяха дошли за Ръсти, но сега като знаеха, че него го няма, Черна фланелка беше решил, че иска нещо друго. На Шарлот й беше ясно какво е това друго нещо. Беше чела за него в книгата на Ленор. И Гама беше тук само защото Шарлот я повика. Саманта беше тук единствено по причина, че Шарлот осведоми мъжете за присъствието на сестра й в къщата.
	— Съжалявам — прошепна Шарлот. Повече не можеше да сдържа мехура си. Почувства топлата течност да гъделичка краката й. Затвори очи. Продължи да се поклаща напред и назад. — Съжалявам. Съжалявам. Съжалявам.
	Саманта стисна ръката на Шарлот с такава сила, че тя почувства как костите й се разместват.
	Шарлот беше на път да повърне. Стомахът й не спираше да се свива, преобръщаше се, сякаш се бе озовала на лодка насред бурно море. Стисна очи. Представи си се как тича. Подметките й шляпаха върху земята. Стъпалата й горяха. Гърдите й копнееха за въздух. Саманта беше до нея, конската й опашка подскачаше върху гърба. Тя се усмихваше и насочваше Шарлот какво да прави.
	Преодолей го с дишане. Бавно и равномерно. Изчакай болката да отмине.
	— Казах да мълчиш! — кресна Черна фланелка.
	Шарлот вдигна глава, но все едно се движеше в гъста мазнина.
	Прозвуча експлозия, залп от гореща течност оплиска лицето и шията й с такава сила, че тя политна към Саманта.
	Шарлот се разпищя още преди да й е ясно защо.
	Кръвта беше навсякъде, сякаш бе пуснат маркуч. Беше топла и лепкава и покриваше лицето й, ръцете й, цялото й тяло.
	— Млъквай! — Черна фланелка зашлеви Шарлот през лицето.
	Саманта я прегърна силно. Тя хлипаше, трепереше, крещеше.
	— Гама — прошепна Саманта.
	Чарли се вкопчи в сестра си. Завъртя глава. Наложи си да погледне към майка си, защото искаше да се увери, че никога няма да забрави извършеното от тези гадини.
	Яркобяла кост. Части от сърце и бели дробове. От зейналите й рани се изсипваха късове сухожилия, артерии и вени.
	— Боже мили, Зак! — викна Бон Джоуви.
	Чарли се задържа спокойна и безразлична. Вече никога нямаше да допусне да се издаде.
	Закарая Кълпепър.
	Беше чела папките с делата му. Ръсти го беше защитавал в съда поне четири пъти. Само снощи Гама беше изтъкнала как ако Зак Кълпепър си плати сметките, на семейството не би му се налагало да живее във фермерската къща.
	— Мамка му! — Зак се взираше в Саманта. Тя също беше чела папките. — Мамка му!
	— Мамо… — отрони Чарли в опит да ги разсее, да убеди Зак, че не знаеше нищо. — Мамо, мамо, мамо…
	— Всичко е наред — опита се да я утеши Саманта.
	— Не е наред. — Зак запрати маската и ръкавиците си на пода. Кръвта на Гама беше накарала очите му да наподобяват тези на миеща мечка. Изглеждаше като на снимката от досието си, само че още по-грозен. — Дявол го взел! Защо трябваше да използваш името ми, момче?
	— Аз не… — започна да заеква Бон Джоуви. — Съжалявам.
	— Няма да кажем. — Саманта беше забила очи в пода, все едно още не беше прекалено късно. — Нищо няма да кажем. Обещавам.
	— Момиче, току-що гръмнах майка ти. Наистина ли си мислиш, че ще излезете живи оттук?
	— Не — намеси се Бон Джоуви. — Не за това дойдохме.
	— Аз дойдох да залича някои сметки, момче — отсече Зак. — Сега си мисля, че аз съм този, на когото има да плаща Ръсти Куин.
	— Не — повтори Бон Джоуви. — Казах ти…
	Зак го накара да замълчи, като тикна пушката в лицето му.
	— Не схващаш общата картина. Ще се наложи да се махнем от града, а това ще изисква ужасно много пари. Всеки знае, че Ръсти Куин държи пари в брой в къщата.
	— Къщата изгоря — изтъкна Саманта. — Всичко изгоря.
	— По дяволите! — кресна Зак. — По дяволите! — Изтика Бон Джоуви в коридора. Държеше пушката насочена към главата на Саманта с пръст върху спусъка.
	— Не! — Чарли дръпна сестра си на пода, настрани от дулото на пушката. Усети в коленете й да се забива нещо. Натрошени кости осейваха целия под. Пое восъчнобялата ръка на майка си. Топлината вече беше напуснала тялото й.
	— Недей да си мъртва, мамо. Моля те. Обичам те. Толкова те обичам — прошепна.
	— Защо се държите, сякаш не знаете как ще приключи това? — чу да пита Зак.
	Сам дръпна Чарли за ръката.
	— Чарли, изправи се.
	— Няма да напуснем това място, без вие също да окървавите ръце — заяви Зак.
	— Чарли, изправи се — повтори Сам.
	— Не мога. — Мъчеше се да чуе какво казваше Бон Джоуви. — Не мога да я оставя…
	Саманта на практика я повдигна от пода и я настани обратно на стола.
	— Побегни, когато можеш — прошепна към Чарли по същия начин, както се беше опитала да направи Гама. — Не поглеждай назад. Просто тичай.
	— Какво каза? — Зак приближи до масата. Подметките му хрущяха по пода. Опря пушката в челото на Сам. Чарли успяваше да види частици от Гама, полепнали по дулото. — Какво й поръча да направи? Да избяга ли? Да се опита да се измъкне?
	Чарли издаде гърлен звук в опит да отклони вниманието му.
	Зак задържа пушката срещу Сам, но се усмихна на Чарли и разкри ред нащърбени потъмнели зъби.
	— Какво ти поръча да направиш, кукличке?
	Чарли се помъчи да не обръща внимание как тонът му се променяше, щом заговореше на нея.
	— Хайде, миличка. — Зак се беше втренчил в гърдите й. Отново облиза устни. — Няма ли да бъдем приятели?
	— Престани — заекна Сам. Дулото беше така силно притиснато към челото й, че се процеди струйка кръв. — Остави я на мира.
	— Да съм говорил на теб, кучко? — Зак се отпусна срещу пушката. Главата на Сам се килна назад заради напрежението. — А?
	Челюстта на Сам се напрегна. Стисна дланите си в юмруци. Беше все едно да гледаш съдържащото се в тенджера най-накрая да кипва, само дето у нея напираше гняв.
	— Остави ни на мира, Закарая Кълпепър! — изкрещя.
	Зак отпусна тежестта обратно върху петите си, стъписан от дързостта й.
	— Отлично знам кой си, долен перверзнико — процеди Сам.
	Стисна здраво пушката и изви злобно устна.
	— Ще отстраня клепачите ти, та да можеш да гледаш как изрязвам черешката на сестра ти с ножа ми.
	Взираха се ядно един в друг. Сам нямаше да отстъпи. Чарли я беше виждала така и преди, познаваше този израз в очите й, когато не беше склонна да се вслуша в никого. Само дето това тук не беше Ръсти, нито злобните момичета от училище. Пред тях стоеше мъж с пушка, при това избухлив, мъж, за малко не умъртвил човек от бой миналата година.
	Чарли беше виждала снимките в архива на Ръсти. Беше чела полицейския доклад. Закарая беше причинил фрактура на черепа на другия мъж с голи ръце.
	От устата на Чарли се откъсна стон.
	— Зак — обади се Бон Джоуви. — Хайде, човече.
	Чарли чакаше Сам да отклони очи, но тя не го правеше. Не би го направила. Не беше в състояние.
	— Имахме договорка, нали така? — продължи Бон Джоуви.
	Зак не помръдна. Никой не помръдна.
	— Имахме договорка — повтори Бон Джоуви.
	— Разбира се. — Зак метна пушката към Бон Джоуви. — Един мъж струва, колкото струва думата му.
	Даде вид, че се кани да си тръгне, но ръката му се стрелна със скоростта на нападаща гърмяща змия. Сграбчи лицето на Сам и я блъсна с такава сила назад към мивката, че главата й издрънча в чугуна.
	— Не! — писна Чарли.
	— Сега за перверзник ли ме смяташ? — Зак беше толкова близо до Сам, че по лицето й пръскаше слюнка. — Да имаш да добавиш още нещо по въпроса?
	Сам отвори уста, но не успя да изкрещи. Сграбчи ръката му и започна да го дращи, но ноктите на Зак се бяха забили в очните й ябълки. По бузите й се стече кръв също като струйки сълзи. Сам риташе с всички сили. Бореше се за въздух.
	— Престани! — Чарли се хвърли върху гърба на Зак и задумка с юмруци. — Престани!
	Той я запрати през помещението. Главата на Чарли се блъсна в стената също като дрънчаща камбана. Зрението й стана двойно, но после се изостри върху Сам. Зак я беше зарязал на пода. По бузите й се стичаше кръв и се събираше върху яката на блузата й.
	— Сами! — проплака Чарли. Помъчи се да погледне към очите на Сам, за да провери какви щети е нанесъл. — Сам? Погледни ме. Можеш ли да виждаш? Моля те, погледни ме!
	Сам се опита да повдигне предпазливо клепачи. Бяха разкъсани като парчета мокра хартия.
	— Какво е това, по дяволите? — обади се Зак.
	Чукчето от банята. Той го вдигна от пода. Намигна на Чарли.
	— Чудиш се какво бих могъл да направя с това ли?
	— Достатъчно! — Бон Джоуви сграбчи чукчето и го метна по коридора.
	Зак повдигна рамене.
	— Просто се забавлявам, братко.
	— Вие двете, станете — нареди Бон Джоуви. — Да приключваме с това.
	Чарли не помръдна. Сам примигна, за да прогони кръвта.
	— Помогни й — нареди Бон Джоуви на Зак. — Ти обеща, човече. Не прави нещата по-лоши, отколкото е нужно да бъдат.
	Зак дръпна Сам за ръката с такава сила, че почти я извади от рамото. Тя се блъсна в масата. Зак я бутна към вратата. Сам се блъсна в един стол. Чарли сграбчи ръката й, за да не позволи да падне.
	Бон Джоуви отвори вратата.
	— Вървете.
	Чарли тръгна първа, като се движеше странично, за да помогне на Сам по стълбите. Сам беше протегнала другата си ръка пред себе си като слепец. Чарли зърна обувките и чорапите им. Ако имаше как да ги обуят, биха могли да побегнат. Но стига Сам да виждаше накъде да се движи.
	— Виждаш ли? — попита я Чарли. — Сам, виждаш ли?
	— Да — отговори Сам, но трябва да беше излъгала. Дори не можеше да повдигне клепачите си докрай.
	— Насам — подкани Бон Джоуви и посочи към полето зад фермерската къща. Пръстта беше прясно засадена. Не биваше да я тъпчат, но Чарли тръгна, накъдето й беше поръчано, като водеше Сам зад себе си, помагаше й да премине през дълбоките бразди.
	— Къде отиваме? — обърна се Чарли към Бон Джоуви.
	Зак сръчка с пушката гърба на Сам.
	— Продължавайте да вървите.
	— Не разбирам — заяви Чарли на Бон Джоуви. — Защо правите това?
	Той поклати глава.
	— Какво сме ви направили, господине? — поиска да научи Чарли. — Ние сме само деца. Не заслужаваме това.
	— Млъквай — предупреди Зак. — И двете да мълчите, мамка ви.
	Сам стисна ръката на Чарли още по-силно. Беше вирнала глава, все едно беше куче, което се мъчеше да долови мирис. Чарли долавяше инстинктивно какво правеше сестра й. Два дни по-рано Гама им беше показала топографска карта на района. Сам се опитваше да си припомни ориентири, да сглоби маршрут.
	Чарли също се опита.
	Съседският терен потъваше отвъд хоризонта, но в тяхна посока беше съвсем равен. Дори Чарли да успяваше да криволичи, докато тича, Сам щеше да се препъне и да падне. Далечната дясна страна на имота граничеше с дървета. Ако успееше да поведе Сам в тази посока, можеше и да намерят скривалище. От другата страна на гората имаше поток, който се вливаше под метеорологичната кула. Следваше асфалтиран път, но хората рядко го използваха. На осемстотин метра на север имаше изоставена плевня. На километър и половина източно беше разположена друга ферма. Това беше най-добрият им шанс. Ако успееше да отведе Сам до другата ферма, щяха да се обадят на Ръсти и той щеше да ги спаси.
	— Какво е това? — попита Зак.
	Чарли погледна назад към фермерската къща. Зърна фарове, две реещи се точки в далечина. Не беше ванът на Ленор.
	— Кола — обяви Чарли.
	— По дяволите, ще разпознаят пикапа ми за две секунди. — Зак сръчка Сам с пушката, като я използваше вместо остен за добитък, за да я насочва.
	— Продължавайте да се движите или ще ви гръмна още тук.
	Още тук.
	Чарли се напрегна при тези му думи. Помоли се Сам да не ги е чула, да не е схванала смисъла им.
	— Има друг изход от всичко това. — Главата на Сам беше обърната към Бон Джоуви, макар да не можеше да го види.
	Зак изсумтя.
	— Ще направя каквото поискате — продължи Сам. Прочисти гърло. — Всичко.
	— Мамка му — процеди Зак. — Нима си мислиш, че и бездруго няма да си взема своето, тъпа кучко?
	Чарли преглътна вкуса на жлъчка. Зърна просека пред тях. Можеше да изтича дотам заедно със Сам и да се прикрият някъде.
	— Няма да им кажем, че сте били вие — добави Сам. — Ще заявим, че през цялото време сте носили маски и…
	— С пикапа ми на алеята и с майка ви мъртва в къщата? — изпръхтя Зак. — Вие, Куин, се смятате за толкова умни, та вярвате, че можете с приказки да се измъкнете от всичко.
	На Чарли не й беше известно място в гората, където да се укрият. Откакто се бяха нанесли, бяха ангажирани да разопаковат кашони и нямаше време за разузнаване. Най-добрият залог на Сам и Чарли беше да изтичат обратно до фермерската къща, където се намираше полицаят. Чарли можеше да води Сам през полето. На сестра й щеше да й се наложи да се довери на нея по същия начин, както все повтаряше, че Чарли трябва да й се довери за щафетата. Сам беше бърза бегачка, по-бърза от Чарли. Стига да не се препънеше…
	— Чуйте ме — заумолява Сам. — И бездруго ще трябва да напуснете града. Няма причина да убивате и нас. — Завъртя глава към Бон Джоуви. — Моля те, само си помисли върху това. Нужно е просто да ни завържете. Да ни оставите някой да ни открие. При всички случаи ще се наложи да напуснете града. Не ви трябва още кръв по ръцете.
	Бон Джоуви вече клатеше глава.
	— Съжалявам.
	Чарли почувства по гърба й да се плъзва пръст. Потрепери, а Зак се разсмя.
	— Пуснете сестра ми да си върви — продължаваше Сам. — Тя е на тринайсет. Още дете.
	— На мен не ми изглежда като дете. — Зак изпълни стискащо движение с пръстите си по посока на гърдите й. — Има чудни щръкнали цицки.
	— Млъквай — предупреди го Бон Джоуви. — Сериозно говоря.
	— Тя няма да каже на никого — пробва се Сам. — Ще обясни, че са били непознати. Нали, Чарли?
	— Черен тип ли? — поинтересува се Зак. — Също като онзи, дето баща ви го отърва за убийство?
	Чарли усети пръстите му да се отъркват в гърдите й. Обърна се към него и кресна:
	— Имаш предвид, както отърва теб, като си беше показвал наденичката на група малки момичета ли?
	— Чарли? — произнесе умолително Сам. — Моля те, не говори.
	— Остави я да си го каже — настоя Зак. — Харесва ми, като показват малко борбеност.
	Чарли го изгледа гневно. Крачеше през гората, като теглеше Сам зад себе си. Стараеше се да не върви прекалено бързо, но все пак внимаваше да е достатъчно бързо, та Зак да не се движи редом с нея.
	— Не — прошепна Чарли. Защо бързаше? Трябваше да се тътри бавно. Колкото повече се отдалечаваха от фермерската съща, толкова по-опасно ставаше да се измъкнат и да побегнат назад. Чарли спря. Обърна се. Вече едва успяваше да зърне светлината в кухнята.
	Зак отново заби дулото в гърба на Сам.
	— Мърдай.
	В босите стъпала на Чарли се забиваха борови иглички с навлизането им по-надълбоко в гората. Въздухът ставаше по-хладен. Шортите й се бяха втвърдили от засъхналата урина. Усещаше, че вътрешната страна на бедрата й започва да се протрива. С всяка крачка сякаш сваляше нов пласт от кожата си.
	Хвърли поглед назад към Сам. Очите й бяха затворени и беше протегнала ръка пред себе си. Под стъпалата им шумоляха листа. Чарли спря да помогне на Сам да прескочи повалено дърво. Прекосиха потока и водата беше като лед срещу кожата им. Облаците се движеха и пропускаха една идея повече лунна светлина. Чарли успяваше да различи в далечина силуета на метеорологичната кула, ръждясалата стоманена структура, наподобяваща скелет на фона на тъмното небе.
	Чарли усети у нея да се пробужда усещане за посока. Ако кулата беше вляво, значи вървяха на изток. Другата ферма беше на около две мили на север, нейно дясно.
	Две мили.
	Рекордът на Чарли за миля беше 7,01. Сам можеше да го вземе за 5,52 на равен терен. Теренът в гората не беше равен. Лунната светлина беше непредвидима. Сам не можеше да вижда. Може би щяха да успеят да вземат една миля за около осем минути, стига Чарли да се съсредоточеше, стига да гледаше право напред, вместо назад.
	Огледа пред себе си в издирване на най-добрата пътека, на най-чистия маршрут.
	Беше прекалено късно.
	— Сам. — Чарли се закова на място. По крака й пак плъзна струйка урина. Хвана сестра си през кръста. — Има лопата. Лопата.
	Сам започна да опипва лицето си с пръсти, опита се да избута нагоре клепачите си. Пое рязко въздух, щом видя намиращото се пред тях.
	На около два метра разстояние, подобно на рана в земята, се разкриваше тъмна мокра пръст.
	Зъбите на Чарли пак тракаха. Чуваше почукването им. Зак и Бон Джоуви бяха изкопали гроб за Ръсти и сега щяха да го използват за Сам и Чарли.
	Налагаше се да затичат.
	Сега вече това беше съвсем ясно за Чарли, чувстваше го с цялото си същество. Зрението на Сам беше достатъчно, колкото да види гроба. А това означаваше, че е възможно да вижда достатъчно, та да тича. Нямаха избор. Не можеха да стоят тук и възпитано да чакат собственото си убийство.
	И каквото друго имаше наум Закарая Кълпепър.
	Чарли стисна ръката на Сам. Сам стисна нейната в отговор, че е готова. Всичко, което трябваше да сторят, беше да издебнат точния момент.
	— Добре, здравеняко. Време е да свършиш своята част. — Зак опря приклада на пушката в бедрото си. С другата ръка отвори сгъваем нож. — С пушката ще е прекалено шумно. Вземи това. Напряко през гърлото, както правиш с прасе.
	Бон Джоуви стоеше неподвижно.
	— Хайде, точно както се договорихме. Ти оправи нея. Аз ще се погрижа за малката — подкани Зак.
	Бон Джоуви все така не помръдваше.
	— Тя е права — обади се Бон Джоуви. — Не е нужно да го правим. Планът изобщо не включваше да нараняваме жените. Дори не трябваше да са там.
	— Какви ги говориш?
	Сам стисна ръката на Чарли още по-силно. Двете наблюдаваха и чакаха.
	— Стореното сторено — отсече Бон Джоуви. — Не е нужно да влошаваме нещата, като убиваме още хора. Невинни хора.
	— Мили боже. — Зак затвори ножа и го върна обратно в джоба си. — Това вече го обсъдихме в кухнята, човече. Не е като да имаме избор.
	— Можем да се предадем.
	— Пълни тъпотии!
	Сам се наклони към Чарли и я побутна няколко стъпки надясно, подготвяше я да тръгне.
	— Аз ще се предам. Ще поема вината за всичко — заяви Бон Джоуви.
	— Друг път ще я поемеш. — Зак задумка по гърдите на Бон Джоуви. — Нима си мислиш, че ще лежа за убийство, защото се е обадила съвестта ти?
	Сам пусна ръката на сестра си.
	Чарли усети сърцето й да се свива.
	— Чарли, бягай — прошепна й.
	— Няма да те издам — настояваше Бон Джоуви. — Ще кажа, че съм бил аз.
	Чарли се опита отново да хване ръката на Сам. Трябваше да се придържат близо една до друга, та да може да показва пътя на Сам.
	— С моя шибан пикап?
	Сам махна и прошепна:
	— Върви.
	Чарли поклати глава. Какво имаше предвид Сам? Тя не можеше да тръгне без нея. Нямаше как да остави сестра си тук.
	— Шибаняк. — Зак вдигна пушката и я насочи към гърдите на Бон Джоуви. — Ето какво ще се случи, синко. Ще вземеш този нож и ще прережеш гърлото на кучката или ще отворя дупка в гърдите ти с размерите на Тексас. — Тропна с крак. — На мига.
	Бон Джоуви насочи рязко оръжието си към главата на Зак.
	— Ще се предадем.
	— Разкарай оръжието от лицето ми, безгръбначна отрепко!
	Сам побутна Чарли и я подкани да се размърда:
	— Върви.
	Чарли не помръдваше. Нямаше да остави сестра си.
	— По-скоро ще убия теб, отколкото тях — заяви Бон Джоуви.
	— Нямаш смелостта да дръпнеш спусъка.
	— Ще го направя.
	Чарли чу, че зъбите й пак тракат. Дали беше редно да тръгне? Дали Сам би я последвала? Това ли имаше предвид?
	— Тичай — умоляваше Сам. — Трябва да избягаш.
	Не поглеждай назад. Трябва да ми се довериш, че ще съм там.
	— Никаквец. — Свободната ръка на Зак се стрелна напред.
	Бон Джоуви блъсна пушката с опакото на дланта си.
	— Тичай! — Сам я блъсна силно. — Чарли, върви!
	Чарли залитна назад и падна по дупе на земята. Зърна яркото зарево от произведен изстрел, чу внезапната експлозия, прозвучала, когато куршумът беше напуснал цевта и в следващия миг от главата на Сам се вдигаше пушек.
	Сам политна във въздуха, почти се превъртя също като вилицата по-рано, и потъна в зейналата паст на гроба.
	Туп.
	Чарли се втренчи в разкопаната земя, чакаше, надяваше се, молеше се Сам да се надигне до седнало положение и да се озърне, да каже нещо, каквото и да е, което да покаже, че е жива.
	— По дяволите — отрони Бон Джоуви. — Боже. Мили боже. — Пусна оръжието, все едно беше отровно.
	Чарли зърна проблясването на метала, когато той се удари в земята. Шока, изписал се на лицето на Бон Джоуви. Внезапно лъсналите зъби на Зак, когато се ухили.
	Към Чарли.
	Тя заотстъпва назад, подобно на рак, на длани и пети.
	Зак се спусна към нея, но Бон Джоуви го сграбчи за фланелката.
	— Какво ще правим, мамка му?
	Чарли опря гръб в дърво. Избута се до изправена позиция. Коленете й трепереха. Ръцете й трепереха. Цялото й тяло трепереше. Погледна към гроба. Сестра й лежеше в гроб. Сам беше простреляна в главата. Чарли не успяваше да я види, не знаеше дали е жива, или умряла, дали се нуждае от помощ…
	— Всичко е наред, сладурче — заяви Зак на Чарли. — Стой, където си.
	— Аз… — започна да заеква Бон Джоуви. — Аз току-що… убих… Аз…
	Убих.
	Нямаше как да е убил Сам. Куршумът от револвера беше малък, не като този от пушката. Може би всъщност не я е засегнал. Може би Сам беше добре и се криеше в гроба, готова да изскочи от него и да побегне.
	Тя обаче не изскачаше. Не помръдваше, не говореше, не крещеше, нито командваше всички наред.
	Чарли имаше нужда сестра й да каже нещо, да я насочи как да постъпи. Какво би казала Сам в този миг? Какво би поръчала на Чарли да стори?
	— Ти зарий тази кучка — нареди Зак. — Остави ме с малката за няколко минути.
	Боже.
	Сам не би говорила, щеше да крещи, бясна, задето Чарли стърчи на място, задето пропилява шансовете си, задето не изпълнява онова, на което я беше обучила Сам.
	Не поглеждай назад… Довери се, че аз ще съм там… Дръж главата ниско и…
	Чарли побягна.
	Вършееше с ръце, не стъпваше стабилно. Клоните на дърветата я шибаха през лицето. Не можеше да диша. Чувстваше дробовете си, сякаш в гърдите й бяха забивани игли.
	Преодолей го с дишане. Бавно и равномерно. Изчакай болката да отмине.
	Някога бяха най-добри приятелки. Вършеха всичко заедно. И после Сам постъпи в гимназията, а Чарли беше по-назад. Единственият начин да си спечели вниманието на сестра си беше да я помоли да я обучи да тича.
	Не задържай напрежението. Вдишвай на две крачки. Издишвай на една.
	Чарли мразеше всичко, свързано с бягането, защото беше тъпо, от него болеше и краката ти се набиваха, но беше искала да прекарва време със Сам, да се занимава с нещо, с което се занимаваше сестра й, може би някой ден да е по-добра в това от Сам. Така че Чарли ходеше на пистата със сестра си, присъедини се към училищния отбор и всеки ден си мереше времето, защото с всеки ден ставаше по-бърза.
	— Върни се тук! — ревна Зак.
	Три километра до втората фермерска къща. Дванайсет, може би тринайсет минути. Чарли не умееше да тича по-бързо от момче, но пък можеше да тича за по-продължително време. Притежаваше издръжливост, беше тренирана. Знаеше как да пренебрегне болката в тялото си. Да диша въпреки шока в дробовете, когато въздухът режеше като бръснач.
	Онова, за което не беше тренирала никога обаче, беше паниката от това да чува тежките стъпки зад гърба си, начина, по който тъпият звук кънтеше вътре в гръдния й кош.
	Закарая Кълпепър беше зад нея.
	Чарли затича по-бързо. Прибра ръце отстрани на тялото си. Прогони напрежението от раменете си. Представи си, че краката й са бутала във високоскоростна машина. Изключи се за шишарките и острите камъни, които дълбаеха рани в босите й стъпала. Замисли се за мускулите, които спомагаха за движението…
	Прасци, четириглави бедрени мускули, подколенни сухожилия, стягат тялото ти, предпазват гърба.
	Закарая доближаваше. Чуваше го да пухти също като парен локомотив.
	Чарли се прехвърли над паднало дърво. Огледа се наляво, а после надясно с ясното съзнание, че не биваше да тича по права линия. Нужно й беше да определи мястото на метеорологичната кула, да се увери, че се движи във вярната посока, но й беше ясно, че погледне ли назад, ще види Закарая Кълпепър, а видът му само би усилил паниката й. Случеше ли се това, щеше да се спъне, а спънеше ли се, щеше да падне.
	И после той щеше да я изнасили.
	Чарли се насочи надясно и пръстите на краката й задълбаха в пръстта при промяната на посоката. В последния миг съзря друго паднало дърво. Хвърли се над него и се приземи тромаво. Стъпалото й се извъртя. Почувства глезенът й да докосва пръстта. Кракът й беше пронизан от болка.
	Тя продължаваше напред.
	И продължаваше.
	И продължаваше.
	Стъпалата й лепнеха заради кръвта. Тялото й беше плувнало в пот. Дробовете пламтяха в гърдите й, но не колкото би парило, ако Закарая отново ощипеше зърното й. Стомахът й се сви, но това не беше нищо в сравнение с това, което би почувствала, ако Закарая пъхнеше нещото си в нея.
	Очите на Чарли обходиха терена напред за светлина, някакъв признак за цивилизация.
	Колко време беше изтекло?
	Още колко щеше да може да тича?
	Извикай в главата си финалната права. Трябва да се стремиш към нея по-силно, отколкото го прави човекът зад теб.
	Закарая искаше нещо. Чарли искаше нещо друго повече — да се спаси, да потърси помощ за сестра си, да открие Ръсти, та той да намери начин да оправи нещата.
	Изведнъж главата на Чарли беше отметната назад тъй свирепо рязко, че едва не се отдели от тялото.
	Стъпалата й отхвърчаха във въздуха пред нея.
	Гърбът й се блъсна в земята.
	Зърна дъха си да изскача от устата й, все едно беше нещо материално.
	Закарая беше върху нея. Ръцете му бяха навсякъде. Сграбчи гърдите й. Задърпа шортите й. Зъбите му се сблъскаха със затворената й уста. Тя се опита да издере очите му. Пробва да забие коляно в чатала му, но не успя да прегъне крак.
	Закарая я възседна.
	Чарли не спираше да го удря. Напразно се мъчеше да изтика непосилната тежест на тялото му.
	Той прекара колана през токата.
	Тя отвори уста. Не й беше останал дъх да изкрещи. Беше замаяна. Повръщано изгаряше гърлото й. Затвори очи и зърна Сам да се извива във въздуха. Успяваше да чуе тупването на тялото на сестра й в гроба, все едно се случваше отново. И после видя Гама. На кухненския под. Просната до шкафа.
	Яркобяла кост. Части от сърце и дробове. От зейналите й рани се изсипваха късове сухожилия, артерии и вени.
	— Не! — изкрещя Чарли и дланите й се стегнаха в юмруци. Задумка по гърдите на Закарая, замахна така силно към челюстта му, че главата му се отметна. От устата му бликна кръв на големи капки, не миниатюрни точици като от Гама.
	— Шибана кучка. — Той отдръпна ръка назад, за да я фрасне.
	Чарли зърна неясно петно с ъгълчето на окото си.
	— Разкарай се от нея!
	Бон Джоуви се изстреля във въздуха и повали Закарая на земята. Размахваше юмруци нагоре и надолу. Възседна Закарая по същия начин, както Закарая беше възседнал Чарли. Ръцете на Бон Джоуви вършееха, докато пребиваше проснатия на земята мъж.
	— Гадина проклета! — крещеше. — Ще те убия!
	Чарли се запримъква заднешком от мъжете. Дланите й потънаха дълбоко в пръстта, като се напъна да се изправи. Олюля се. Обърса очите си. Потта беше обърнала засъхналата кръв по лицето и шията й обратно в течност. Въртеше се в кръг също така сляпа като Сам. Не успяваше да се ориентира. Не знаеше накъде да затича, но й беше ясно, че трябва да се размърда.
	Когато затича обратно към гората, глезенът й закрещя от болка. Не търсеше метеорологичната кула. Не се ослушваше за потока, нито се мъчеше да открие Сам. Не се стремеше към фермерската къща. Продължи да тича, после да върви и накрая беше така изтощена, че й се прииска да пълзи.
	Най-накрая се даде, строполи се на длани и колене.
	Помъчи се да долови нечии стъпки зад себе си, но успяваше да чуе единствено собственото си пухтене.
	Повърна. Жлъчката се разплиска по земята и опръска лицето й. Искаше да се излегне, да затвори очи, да заспи и да се събуди една седмица след като всичко това е свършило.
	Сам.
	В гроба.
	Куршум в главата й.
	Гама.
	В кухнята.
	Яркобяла кост.
	Части от сърце и дробове.
	Късове сухожилия, артерии и вени, заради Закарая Кълпепър животът й беше завършил с един оръжеен изстрел.
	Чарли знаеше името му. Бяха й известни конструкцията и гласът на Бон Джоуви. Беше станала свидетел как стоя безмълвно отстрани, когато Гама беше убита, също и на начина, по който ръката му се изопна във въздуха, когато гръмна Сам в главата. Не й убегна, че Закарая го нарече братко.
	Братко.
	Щеше да види и двама им покойници. Щеше да наблюдава как палачът ги завързва на дървените столове, поставя метални шапки на главите им с подложки под тях, та да не се подпалят. Щеше да се втренчи между краката на Закарая Кълпепър, та да види как ще потече урина, щом той осъзнае, че ще бъде умъртвен с електричество.
	Чарли се надигна.
	Запрепъва се, после започна да прави крачки, след това хукна и накрая най-сетне съзря светлината на верандата на втората фермерска къща.

>
>>	7

	Сам Куин редуваше ръцете си, лява, после дясна, после отново лява, докато цепеше хладната вода в басейна. На всяко трето загребване обръщаше глава и поемаше голяма глътка въздух. Стъпалата й подритваха. Очакваше следващото вдишване.
	Ляво-дясно-ляво-вдишване.
	Открай време й допадаше спокойствието и простотата на плуването свободен стил; това, че се налагаше да се концентрира в него достатъчно, та всички странични мисли да напуснат ума й. Под водата не звъняха телефони. Нямаше лаптопи, които да напомнят за спешни срещи. В басейна не можеше да чете имейли.
	Видя линията, бележеща два метра, означението, че коридорът свършва, и се отпусна, докато пръстите й докоснаха стената.
	Коленичи на пода на басейна като дишаше тежко и погледна плувния си часовник: 2 километра и 400 метра при 150 секунди на 100 метра, значи 37,5 секунди за дължина от 25 метра.
	Почувства бегло разочарование, като видя цифрите, които се различаваха със секунди от вчерашните, защото състезателният й дух беше в пълна противоположност с физическите й възможности. Сам хвърли поглед към другия край на басейна и се почуди дали имаше в запас още малко сили.
	Не.
	Днес беше рожденият й ден. Нямаше да се изморява толкова, че да й се налага да използва бастуна, за да се добере до офиса.
	Избута се на ръба на басейна. Бързо отми под душа солената вода. Усети върховете на пръстите си набраздени и груби при допира до кърпата от египетски памук. От дълбините на съзнанието й гласът на майка й обясни как е естествена реакцията на тялото при потапяне за толкова дълго възглавничките на пръстите на краката и ръцете да се сбръчкат, за да се подобри сцеплението.
	Гама беше на четиресет и четири, когато умря, на същата възраст, на която беше Сам сега.
	Или поне щеше да бъде след още три часа и половина.
	Сам продължи да носи плувните си очила с диоптри, докато се изкачваше с асансьора до апартамента си. Върху хромираните му врати виждаше вълнообразното си отражение. Слаба фигура. Черен цял бански. Сам прекара пръсти през косата си, за да й помогне да изсъхне. Двайсет и осем години по-рано беше влязла в гората зад фермерската къща с гарвановочерна коса. Почти месец по-късно се събуди в болницата, за да открие с шок, че по обръснатата й глава беше набола бяла коса.
	Сам беше привикнала на закъснелите реакции на околните, на изненаданите им погледи, когато осъзнаеха, че белокосата дама, която седеше в задната част на лекционната зала, или купуваше вино в супермаркета, или се разхождаше в парка, всъщност е млада жена.
	Макар че трябваше да признае как напоследък това вече не се случваше така често. Мъжът на Сам я беше предупредил, че в крайна сметка лицето й ще догони косата.
	Вратите на асансьора се отвориха с плъзгане.
	Слънцето намигаше през високите от пода до тавана прозорци, опасващи апартамента й. Далече долу Финансовият район беше съвсем буден, през тройния стъклопакет проникваха приглушени звуци от клаксони, кранове и обичайната врява.
	Сам отиде в кухнята, като по път светна лампите. Смени плувните си очила с нормалните. Извади храна за котарака. Напълни чайника. Приготви съда за запарване на чай, чаша и лъжичка, но преди да включи водата да заври, отиде до постелката си за йога в дневната. Махна очилата. Изпълни поредица от разтягания, с които поддържаше мускулите си гъвкави. Накрая седна на постелката с кръстосани крака. Опря опакото на дланите си в коленете. Докосна средните си пръсти с палците, като осъществи лек натиск. Затвори очи, вдиша дълбоко и помисли за мозъка си.
	Няколко години след като беше простреляна, един психиатър показа на Сам хомункулус на двигателните зони в мозъка й. Човекът искаше тя да види пътищата, изминати от куршума, та Сам да съумее да схване кои структури са били увредени. Искаше от нея да мисли за тях поне веднъж дневно, да отделя време, колкото й беше възможно, за да размишлява върху всички гънки и вдлъбнатини, да си представя как мозъкът и тялото й действат като идеален тандем, също както преди.
	В началото Сам се дърпаше. Упражнението й се виждаше донякъде пожелателно мислене и в голямата си част вуду.
	Сега това беше единственото, което й позволяваше да държи главоболията си под контрол и равновесието си на нужното ниво.
	Впоследствие Сам беше осъществила по-задълбочени проучвания на мозъка, беше разглеждала изображения от магнитнорезонансна томография и беше изчела множество дебели томове на тема неврология, но никога не замести тази първа схема като ръководещ принцип в медитацията си. В съзнанието й напречният профил на моторния и сетивния кортекс задължително беше оцветен в яркожълто и зелено. Всяка зона беше означена със съответстващата част от анатомията, на която влияеше. Пръсти на крака. Глезен. Коляно. Бедро. Торс. Ръка. Китка. Пръсти на ръката.
	Сам усети аналогично гъделичкане в различните части от тялото си, докато безмълвно проучваше елементите, съставящи цялото.
	Куршумът беше влязъл в черепа й отляво, точно над ухото. Лявата част на мозъка контролира дясната страна, а дясната контролира лявата. От медицинска гледна точка беше приемано, че травмата е нанесена в повърхностна зона на мозъка. Сам винаги беше смятала думата повърхностна за подвеждаща. Вярно, че куршумът не беше преминал през средния мозък, нито се беше вклинил в лимбичната система, но зоната на Брока, или речевият център, областта на Вернике, където беше тълкувана речта, както и други зони, контролиращи движението, бяха непоправимо променени.
	Повърхностен — отнасящ се до повърхността, лековат, фриволен, по-скоро привиден, отколкото реален.
	В черепа й имаше метална плочка. Белегът над ухото й беше с дължината и широчината на показалец.
	Спомените на Сам от онзи ден си оставаха откъслечни. Беше сигурна едва в броени неща. Спомняше си бъркотията, оставена от Чарли в банята. Помнеше братята Кълпепър, миризмата им, почти осезаемия вкус на тяхната угроза. Не помнеше да е била свидетел на гибелта на Гама. Нямаше спомен какво бе предприела, та да се измъкне от гроба. Знаеше, че беше крещяла на Закарая Кълпепър. Помнеше ясно огромната потребност да види как Чарли бяга, да се увери, че тя е в безопасност, да е сигурна, че ще живее, без значение от цената, платена от Сам.
	Физиотерапия. Трудова терапия. Говорна терапия. Когнитивна терапия. Комуникационна терапия. Аква терапия. На Сам й се беше наложило отново да се учи да говори. Да мисли. Да прави логически връзки. Да води разговор. Да пише. Да чете. Да схваща нещата. Да се облича. Да приема какво й се е случило. Да има наум, че ситуацията й вече е различна. Да се научи как да усвоява знания. Да се върне на училище. Отново да изразява гласно мисловния си процес. Да схваща понятия като риторика, логика и подбуда, функция и форма.
	Сам често сравняваше първата година от възстановяването си с плоча, пусната на стар грамофон. Събуди се в болницата и всичко вървеше на погрешна скорост. Думите й бяха завалени. Мисълта й работеше, все едно потопена в смес за сладкиш. Изглеждаше невъзможно някога да се върне към нормално състояние. Никой не вярваше, че е способна да го постигне. Всички обаче намираха, че е възможно възрастта й да се яви магическият компонент. Както й беше обяснил един от хирурзите, ако ще те гърмят в главата, най-добре да се случи, като си на петнайсет.
	Сам почувства побутване по ръката. Граф Фоско, котаракът, беше приключил със закуската и настояваше за внимание. Тя го почеса зад ушите, заслуша се в утешителното му мъркане и се почуди дали не беше по-добре да изостави медитацията и да осинови още котки.
	Сложи си очилата. Върна се в кухнята и включи чайника. Слънцето се беше спуснало към ниската част на Манхатън. Затвори очи и остави топлината му да я окъпе. Като погледна, установи, че Фоско правеше същото. Видимо му допадаше топлината, излъчвана от кухненския под. Сам не успяваше да привикне към внезапното загряване на босите й стъпала, щом се събудеше сутрин. Новият апартамент разполагаше с модерни приспособления, каквито отсъстваха в стария.
	Което беше и причината за новото й жилище — нищо тук не й напомняше за старото.
	Чайникът писна. Тя напълни чашата. Нагласи таймера за варене на яйца на три минути и половина, за да запари листата. Извади кисело мляко от хладилника и сипа в него мюсли с лъжица, взета от чекмеджето. Свали постоянните си очила и сложи тези за четене; очите й така и не бяха привикнали към мултифокалните лещи.
	Сам включи телефона си.
	Имаше няколко служебни имейла и двама-трима приятели й честитяха рождения ден, но Сам продължи надолу, докато не откри очакваното дежурно послание от Бен Бърнард, мъжа на сестра й. Бяха се срещали веднъж, преди много дълго време. Сигурно не биха се разпознали един друг на улицата, но Бен притежаваше трогателно чувство за отговорност по отношение на Чарли и беше готов да свърши вместо нея онова, което тя не беше в състояние да стори.
	Сам се усмихна на съобщението на Бен, снимка на господин Спок, който отдаваше почит по вулкански, придружавана от думите: Логиката повелява да ти пожелая честит рожден ден.
	Сам беше отговорила само веднъж на имейл от Бен, на единайсети септември, за да го уведоми, че е в безопасност.
	Таймерът зажужа. Тя наля мляко в горещия си чай и седна до барплота.
	Сам измъкна бележник и химикалка от куфарчето си. Залови се със служебните имейли, отговори на някои, други пренасочи и нахвърля няколко бележки, докато чаят не беше изстинал, а киселото мляко с мюсли погълнато.
	Фоско скочи на плота да провери купата.
	Сам погледна часа. Трябваше да си вземе душ и да отиде в офиса.
	Сведе очи към телефона си и забарабани с пръсти по плота.
	Плъзна пръст по екрана, за да провери гласовата си поща.
	Друго очаквано послание по случай рождения й ден.
	Сам не се беше виждала с баща си лице в лице вече повече от двайсет години. Спряха да говорят един с друг, когато Сам постъпи да учи право. Не беше имало разправия или официално прекратяване на отношенията, просто един ден Сам беше добра дъщеря и звънеше на баща си веднъж или два пъти месечно, а на следващия ден вече не беше.
	Първоначално Ръсти беше правил опити за контакт, а когато Сам не отвръщаше, започна да звъни, докато тя беше на лекции, и оставяше съобщения в общежитието. Не се показваше изключително натрапчив. Ако се случеше Сам да си е в стаята, не настояваше да разговаря с нея. Никога не молеше да му се обади по-късно. Препредаваните съобщения гласяха, че е на линия, ако тя се нуждае от него, че мисли за нея, че му се е приискало да провери как е тя. През следващите години звънеше безотказно всеки втори петък от месеца, а също и на рождения й ден.
	Когато Сам се премести в Портланд, за да започне работа в окръжната прокуратура, той оставяше съобщения на служебния й телефон всеки втори петък от месеца и на рождения й ден.
	Щом тя се прехвърли в Ню Йорк, за да стартира кариерата си в патентното право, той все така оставяше съобщения в офиса й всеки втори петък от месеца и на рождения й ден.
	После изведнъж се появиха неща като мобилните телефони и всеки втори петък от месеца и на рождения й ден Ръсти записваше съобщения на гласовата поща на сгъваемия мобилен телефон на Сам, после на този марка „Рейзър“, после „Нокия“, „Блекбъри“, а сега айфонът й я уведомяваше, че баща й е звънял в 5,32 сутринта на рождения й ден.
	Тя беше в състояние да предвиди модела на обаждането му, ако не точното съдържание. С годините Ръсти беше сглобил специфична формула. Започваше с обичайния пламенен поздрав, удостояваше я с доклад за климатичните условия, защото по някаква причина намираше, че времето в Пайквил е от значение, после добавяше някоя странна подробност за повода на това конкретно обаждане — деня на раждането й или въпросния втори петък, в който звънеше — и накрая вместо сбогуване следваше някой нелогичен завършек.
	Имаше времена, когато Сам се мръщеше срещу името на Ръсти върху розово листче за известия, изтриваше съобщенията му, без да му мисли, или отлагаше прослушването толкова дълго, че те бяха изтиквани от системата.
	Сега пусна записа.
	— Добро утро, Сами-Сам! — ревна баща й. — Обажда се Ръсел Т. Куин. В момента е шест градуса, вятърът е от югозапад и скоростта му е три километра в час. Влажността е трийсет и девет процента. Барометричното налягане се държи на трийсет. — Сам поклати глава изумено. — Звъня ти днес, на съвсем същия ден, когато през 1536 година Ан Болейн е била арестувана и затворена в Кулата на Лондон, за да ти напомня, моя скъпа Саманта, да не губиш главата си на четиресет и четвъртия си рожден ден. — Засмя се, защото той задължително се смееше на собствените си остроумия. Сам го зачака да обяви финала на номера си. — Край, преследван съм от мечка.
	Сам се усмихна. Тъкмо се канеше да изтрие съобщението, когато изключително нетипично Ръсти добави нещо ново:
	— Сестра ти те поздравява с обич.
	Сам почувства как сбърчва чело. Превъртя съобщението, за да чуе още веднъж последната му част.
	… мечка — произнесе Ръсти, а после след кратка пауза добави: — Сестра ти те поздравява с обич.
	Сам изпитваше много сериозни съмнения, че Чарли му е поръчала да каже нещо подобно.
	Последния път, като говори с Чарли — последния път, когато се беше озовала в едно и също помещение с нея, — се беше стигнало до категорично и незабавно прекратяване на отношенията им, до единодушие, че никоя от двете им не изпитваше нито потребност, нито желание да разговаря с другата някога отново.
	Чарли беше последен курс в „Дюк“. Беше долетяла до Ню Йорк да посети сестра си и да се яви на интервюта в няколко престижни фирми. Още тогава осъзна, че Чарли не толкова беше дошла да я види, колкото използваше апартамента й като безплатно място за отсядане в един от най-скъпите градове на планетата, но тъй като беше изтекло почти десетилетие от последната й среща с малката й сестра, Сам се надяваше двете да се опознаят наново като възрастни.
	Първият шок от гостуването не дойде от факта, че Чарли водеше със себе си непознат мъж, а че въпросният непознат мъж й беше съпруг. Чарли се беше срещала с Бен Бърнард по-малко от месец, преди да се обвърже пред закона с него, без изобщо да го познава. Решението й беше безотговорно и опасно и ако не беше фактът, че Бен беше едно от най-милите и свестни човешки същества — без да се споменава, че очевидно беше лудо влюбен в Чарли, — Сам би се вбесила на сестра си заради подобна глупава и прибързана постъпка.
	Вторият шок дойде, когато се оказа, че Чарли е отменила всичките си интервюта. Беше приела парите, пратени й от Сам за подобаващо бизнес облекло, и вместо това ги беше използвала да купи билети за концерт на Принс в Мадисън Скуеър Гардън.
	Това доведе до третия и най-фатален шок.
	Чарли възнамеряваше да работи с Ръсти.
	Настояваше, че единствено ще се намира в същата сграда като баща си и няма да има нищо общо с дейността на Ръсти, но за Сам това уточнение не внасяше никаква разлика.
	Ръсти поемаше рискове в работата си, които го следваха у дома. Хората, посещаващи офиса, който скоро Чарли щеше да дели с него, бяха от сорта, дето са готови да подпалят къщата ти, да дойдат да те търсят у дома и като не те заварят, да убият майка ти, да прострелят сестра ти и да те подгонят с пушка през гората, защото искат да те изнасилят.
	Финалната конфронтация между Сам и Чарли не се случи мигом. Бяха спорили на приливи и отливи в продължение на три дълги дни от планираното петдневно посещение на Чарли.
	А на четвъртия ден Сам най-сетне експлодира.
	Избухливостта й винаги беше назрявала бавно. Именно тя я беше накарала да се опълчи на Закарая Кълпепър в кухнята, когато майка й лежеше мъртва само на метри, сестра й беше попикана, а в лицето й от упор бе насочено дулото на пушка с размазана по него кръв.
	Вследствие на мозъчното й увреждане избухливостта на Сам беше станала почти неконтролируема. Съществуваха безброй проучвания, които даваха да се разбере, че определени типове травми на фронталния и темпоралните дялове можеха да доведат до импулсивен, дори агресивен гняв, но неудържимата ярост на Сам надхвърляше всички научни обяснения.
	Никога не беше удряла никого, което беше все някаква утеха. Хвърляше обаче разни неща, беше безжалостна дори към любими предмети, все едно беше подвластна на пълно безумие. Физическите актове на опустошаване бледнееха в сравнение с щетите, нанасяни от острия й език. Бесът я сграбчваше в лапите си, Сам отваряше уста и негодуванието се изливаше оттам подобно на киселина.
	Сега медитирането й помагаше да ограничава емоциите си.
	Многократните дължини в басейна й помагаха да обърне безпокойството в нещо позитивно.
	По онова време обаче нищо не беше в състояние да укроти злъчната ярост на Сам.
	Чарли беше разглезена. Беше себична. Беше дете. Беше уличница. Прекалено много искаше да угоди на баща им. Никога не беше обичала Гама. Никога не беше обичала Сам. Тя беше причината всички да се озоват в кухнята. Тя беше причината Гама да бъде убита. Беше оставила Сам да умре. Тогава беше побягнала точно както щеше да побегне сега.
	Събитията доказаха поне верността на тази последна част.
	Чарли и Бен се бяха върнали в Дърам посред нощ. Не се спряха дори за да си приберат малкото лични вещи.
	Сам се беше извинила. Разбира се, че се беше извинила. По онова време студентите не разполагаха с гласова поща или имейли, така че Сам прати писмо с обратна разписка до общежитието на Чарли в университетския комплекс, както и пакет с грижливо опакованите им лични принадлежности, изоставени от тях в Ню Йорк.
	Написването на писмото безспорно беше най-трудното нещо, което се беше налагало на Сам да върши през целия й живот. Заяви на сестра си, че я обича, че винаги я е обичала, че тя означава много за нея, че връзката им е изключително важна. Увери я, че Гама я е обожавала, че тя й е била изключително скъпа. Изтъкна как разбира, че Ръсти се нуждае от Чарли. Че Чарли изпитва потребност баща им да се нуждае от нея. Че Чарли заслужава да бъде щастлива, да се радва на брака си и да има деца — много деца. Че е достатъчно възрастна да взема решения. Че всички се гордеят с нея и са щастливи заради нея. Увери я, че е готова на всичко, само Чарли да й прости.
	„Моля те — беше написала Сам в края на писмото. — Трябва да ми повярваш. Единственото, което ме крепеше през месеците на агония, през годините на възстановяване и хроничните болки, които ще търпя до живот, е фактът, че моята саможертва, и дори саможертвата на Гама, ти дадоха възможността да избягаш и да се спасиш.“
	Изминаха шест седмици, преди Сам да получи обратно писмо.
	Отговорът на Чарли се изчерпваше в едно-единствено, пропито от искреност комплексно изречение. „Обичам те и знам, че ти също ме обичаш, но всеки път, като се срещнем, виждаме случилото се, и никоя от нас няма да продължи напред, ако все поглеждаме назад.“
	Малката й сестра беше много по-умна, отколкото Сам някога беше отчитала.
	Сам свали очилата си. Потърка леко очи. Белезите по клепачите й бяха като Брайлово писмо под върховете на пръстите й. При цялото й негодуване срещу повърхности тя се трудеше много усилено да маскира белезите си. Не защото се срамуваше, а защото хората бяха любопитни. Не съществуваше по-ефикасен метод да утрепеш разговор от думите „Бях простреляна в главата“.
	Грим покриваше розовите ивици на местата, където бяха разкъсани клепачите й. Прическа за триста долара криеше белега отстрани на главата й. Имаше склонността да облича черни свободни панталони и блузи, които да й помагат да приглуши евентуална колебливост на походката. Като говореше, произнасяше думите ясно, а когато изтощението заплашваше да отслаби контрола й върху езика, заключваше уста. Имаше дни, когато на Сам й се налагаше да си служи с бастун, за да ходи, но с годините се беше научила, че единствената награда за тежък физически труд е още физически труд. Ако се забавеше в офиса и искаше да измине с кола шестте пресечки до дома, вземаше колата.
	Днес измина шестте пресечки до работното си място с относителна лекота. В чест на рождения си ден беше сложила пъстро шалче, което да освежи обичайното черно облекло. Като завиваше наляво по Уолстрийт, от Ист Ривър придойде остър порив на вятъра. Шалът се развя зад нея също като пелерина. Сам се засмя, докато се бореше с копринената тъкан. Нави го около шията си и задържа хлабаво краищата му, докато крачеше през новия си квартал.
	Сам не беше отдавнашен обитател на района, но открай време обичаше историята му, факта, че Уолстрийт в действителност е представлявала източна стена, предназначена да пази северната граница на Ню Амстердам; че Пърл Стрийт, Бийвър Стрийт и Стоун Стрийт бяха кръстени на изделията, продавани от холандските търговци край калните пътища, отклоняващи се от местата, където са били закотвени високите им дървени плавателни съдове.
	Седемнайсет години по-рано, когато Сам се премести в Ню Йорк, тя беше разполагала с избор между правни фирми. В света на патентното право магистърската й степен по инженерни науки от Станфорд натежаваше значително повече от дипломата по право от Северозападния университет. Сам беше издържала изпита на щата Ню Йорк и изпита по патент от първия път. Беше жена в сфера, доминирана от мъже, която отчаяно се нуждаеше от разнообразие. Фирмите на практика й отправяха предложенията, паднали на колене.
	Тя постъпи в първата, чийто бонус при подписване на договора стигаше да покрие аванса за апартамент в сграда с асансьор и отопляем басейн.
	Сградата се намираше в Челси, прекрасна постройка със средна етажност от предвоенни времена, с високи тавани и басейн в сутерена, който изглеждаше като от викторианската епоха. Въпреки бързото подобряване на финансовото състояние на Сам през годините тя на драго сърце продължи да живее в неудобното двустайно жилище, докато не умря мъжът й.
	— Честит рожден ден. — Елдрин, нейният асистент, я чакаше пред асансьора, когато се отвориха вратите. Установеният ред на Сам беше така фиксиран, че той беше в състояние да предвиди действията й до секунда.
	— Благодаря. — Позволи му да поеме куфарчето й, но не и дамската чанта.
	Той тръгна редом с нея през офисите, за да обсъдят графика й, както правеха винаги.
	— Дискусията във връзка с „UXH“ е в десет и половина в конферентна зала шест. В три имаш телефонен разговор с Атланта, но заявих на Лорънс, че трябва да приключиш до пет, защото ти предстои изключително важна среща.
	Сам се усмихна. Имаше среща с приятелка за питие по случай рождения й ден.
	— Има нещо спешно, свързано със срещата на партньорите следващата седмица — добави той. — Трябва да изразиш категорично мнение по един пункт. Оставих пакета на бюрото ти.
	— Благодаря. — Сам се отби в кухненския бокс. Не очакваше Елдрин да й носи чая сутрин, но заради схемата им на работа му се налагаше да я гледа как го приготвя.
	— Днес сутринта получих имейл от Къртис — обяви тя. Извади пакетче чай от металната кутия на плота. — Следващата седмица искам да бъда в Атланта за снемане на показанията от „Кока-кола“. — Редом с другите клонове „Стехлик, Елтън, Малори и Сандърс“ имаха сателитен офис и в Атланта. Сам пътуваше ежемесечно дотам, отсядаше в „Четири сезона“ и изминаваше двете пресечки до офиса на Пийчтрий Стрийт, игнорирайки факта, че Пайквил беше на два часа път в рамките на същия щат.
	— Ще известя отдела по пътувания. — Елдрин извади кутия мляко от хладилника. — Също така мога да попитам Грейнджър дали… О, не. — Гледаше към телевизора със спрян звук в ъгъла. По екрана злокобно се движеше надпис „Стрелба в училище“.
	Като жертва на огнестрелно оръжие Сам винаги беше изпитвала особено силен ужас, щом чуеше за масова стрелба, но като повечето американци един вид беше привикнала към вече почти ежемесечното явление.
	На екрана се показа снимката на малко момиче, очевидно извадена от училищния годишник. Името отдолу беше Луси Алегзандър.
	Сам добави мляко в чая си.
	— Като ученичка се срещах с момче на име Питър Алегзандър.
	Елдрин повдигна вежди и я последва навън от кухнята. Обикновено не споделяше с лека ръка подробности от личния си живот.
	Сам се насочи към офиса си. Елдрин продължи с прегледа на дневния график, но тя го слушаше само с половин ухо. Не се беше сещала за Питър Алегзандър от много дълго време. Той беше меланхолично момче, склонен към безкрайни и отегчителни речи за изтезанията, свързани с това да бъдеш творец. Сам му беше позволила да докосне гърдите й, но само защото искаше да узнае какво е усещането.
	Изживяването беше придружено с отделянето на много пот, чисто и просто защото Питър не знаеше какво прави.
	Сам пусна ръчната си чанта до бюрото, грамада от стъкло и стомана, която обитаваше окъпания й от слънчева светлина ъглов офис. Гледката й — като повечето във Финансовия район — беше директно към сградата от отсрещната страна на улицата. Когато бяха издигани гигантите по Уолстрийт, явно не бяха спазвани правила, засягащи отстъпването на постройките от уличната линия. Шестметров тротоар беше онова, което отделяше повечето сгради от улицата.
	Елдрин завърши речитатива си, а тя остави чашата чай на подложка пред компютъра.
	Сам го изчака да излезе. Седна на стола си. Изрови очилата си за четене от куфарчето. Залови се да прегледа бележките си за срещата в десет и половина.
	Когато се спря на патентното право като своя кариера, на Сам й беше ясно, че в общи линии целта на заниманието е да се опитва да насочва трансферите на големи суми пари: една изключително заможна корпорация съди друга изключително заможна корпорация задето е използвала сходни райета на маратонките си или е заимствала даден цвят от тяхната марка, после много високоплатени адвокати трябваше да спорят пред много отегчени съдии за процента на циан в дадена цветова гама.
	Отдавна бяха отминали дните, когато Нютон и Лайбниц бяха воювали за правото да бъдат припознати като създатели на математическия анализ. Сам прекарваше повечето си време да се рови сред подробностите на проектни схеми и да съотнася заявки за патент, понякога стигащи назад чак до зората на индустриалната революция.
	Обожаваше всеки миг.
	Допадаше й примесването на наука с право, беше възторжена, задето някак си беше успяла да извлече единствено най-доброто от майка си и баща си и да го прекрои в носещ удовлетворение живот.
	Елдрин почука на стъклената й врата.
	— Исках да ти дам допълнителна информация. Както изглежда, стрелбата е била в Северна Джорджия.
	Сам кимна. „Северна Джорджия“ се явяваше като мъгляво обобщение за всички територии извън Атланта.
	— Знаят ли колко са жертвите?
	— Само две.
	— Благодаря. — Сам се помъчи да не се хваща за думата „само“, защото Елдрин имаше право, че две се смята за нисък брой загинали. Историята вероятно щеше да изпадне от новините до утре.
	Обърна се към компютъра си. Отвори груб начален вариант на адвокатско досие, с което искаше да е запозната за срещата в десет и половина. Служител с двегодишен стаж се беше пробвал да напише отговор на междинно отсъждане по делото на „Сани Лейди“, подразделение на „UXH“, заведено срещу „Лейди Мейт“, подразделение на „Нипон“.
	След шест години разтакаване, две провалили се споразумения и надвикване, протекло предимно на японски, случаят отиваше в съда.
	Обект на спора беше дизайнът на панта, контролираща движението на самозатварящ се капак на монтирано на стената в обществена тоалетна кошче за дамски превръзки и тампони. Корпорация „Лейди Мейт“ беше произвела копия на няколко артикула на вездесъщия контейнер — „Феми Джени“, оригиналния „Лейди Мейт“ и странно назования „Мъжага“.
	Сам беше единствената ангажирана със случая, която действително беше използвала едно от въпросните кошчета. Ако се бяха консултирали с нея по време на проектирането, тя би прибегнала до принципа за истинност в рекламата и всичките до едно би ги кръстила „Гадник“, защото обикновено това първо изникваше в главата на жена, на която й се наложеше да ги използва.
	Също така Сам би избрала дизайн на пантата, включващ два компонента срещу допълнителните 0,03 цента производствени разходи, вместо да поема риска с вградената панта, предизвикала дело за патентно посегателство, което щеше да възлезе на милиони долари в съдебни такси, без да се споменават обезщетенията, ако „Нипон“ изгубеше.
	Ако зависеше от адвокатското досие пред нея, „UXH“ нямаше да види и помен от обезщетения. Патентното право не беше най-бароковата сфера на съдебни спорове, но съставилият документа младши служител беше подходил с финеса на парче шкурка.
	Именно заради това Сам се беше подложила на тригодишното си пребиваване в окръжната прокуратура на Портланд. Беше имала желание да усвои езика на съдебната зала.
	Сам прегледа текста, внесе корекции, пренаписа един дълъг пасаж в някакво подобие на простичък английски и оформи помпозен край, защото знаеше, че това би смутило противниковия адвокат, мъж, който при първата си среща със Сам й поръча да му донесе кафе с две лъжички захар и да предаде на шефа си как никак не обичал да чака.
	Гама беше имала право за толкова много неща. Сам Куин получаваше респект, на какъвто Саманта Куин изобщо не би могла да се надява.
	Точно в десет и трийсет и четири минути Сам беше последният човек, влязъл в конферентната зала. Малкото закъснение беше преднамерено. Не намираше удоволствие в това да мъмри други закъснели.
	Зае мястото си начело на масата. Устреми поглед към морето от млади бели мъже, чиито дипломи от Мичиганския университет, Харвард или Масачузетския технологичен институт им напомпваха самочувствието. Или може би тази самомнителност беше предопределена. Седяха в лъскавите си остъклени офиси в една от най-проспериращите патентни фирми в света. Ако се смятаха за водещи в бизнеса, то беше, защото вероятно скоро щеше да е точно така.
	Но засега щеше да им се наложи да се докажат пред Сам. Изслуша докладите им, коментира предложените от тях стратегии и като цяло ги остави да премятат идеи, докато не започнаха да си гонят опашките. Сам беше прословута с това, че провеждаше стегнати заседания. Поръча да се проучи закон, свързан със случая, окончателният вариант на адвокатското досие да бъде завършен за следващия ден и инкорпорирането на определена заявка за патент от шейсетте години да се интегрира по-дълбоко в работния продукт.
	Стана от стола си и всички сториха същото. След дискретно напомняне как очаква резултати от тях напусна конферентната зала.
	Те я последваха, като спазваха дистанция, защото всички работеха от една и съща страна на сградата. Сам често имаше чувството при дългата разходка обратно до офиса си, че я следва ято гъски. Неизменно някой се тикаше напред с надеждата името му да бъде запомнено или за да докаже на останалите, че не се бои от нея. Неколцина се отделиха на път към други срещи, като преди това я поздравиха за рождения ден. Някой се поинтересува дали й е допаднало скорошното й пътуване до Европа. Друг млад мъж, твърде напорист, след като се беше разнесла мълвата, че скоро Сам ще стане съдружник, назован в името на фирмата, я последва чак до офиса й, като разказваше дълга история, завършваща с факта, че баба му била родена в Дания.
	Мъжът на Сам беше роден в Дания.
	Антон Микелсен беше с двайсет и една години по-възрастен от Сам, преподавател в Станфорд, при когото беше посещавала курс по Технологиите в обществото, озаглавен „Инженерен дизайн в Римската империя“. Увлечението на Антон по темата беше успяло да заплени Сам. Открай време я привличаха хора, възторжени от света, такива, които гледаха навън вместо навътре.
	Докато Сам беше студентка, Антон се държеше абсолютно настрана, дори малко резервирано, и тя беше убедена, че е сторила нещо нередно. Чак след като завърши и вече беше втора година в Северозападния университет, Антон се свърза с нея.
	В Станфорд Сам беше една от шепата жени, които изучаваха специалност, доминирана от мъже. В редки случаи беше получавала имейли от някои от преподавателите. Темата на имейлите обикновено загатваше за комбинация от отчаяние и прекалено свободно схващане за препинателния знак многоточие. „Не мога да те прогоня от мислите си…“ или „…. Трябва да… ми помогнеш…“ Все едно бяха влудявани от желание и единствено Сам беше в състояние да облекчи болката. Тази тяхна колективна комплексираност беше една от причините Сам да кандидатства право, вместо да продължи с докторантура. Мисълта някой от тези жалки женкари на средна възраст да ръководи дисертацията й беше абсолютно неприемлива.
	Антон познаваше добре репутацията на колегите си, когато за пръв път прати имейл на Сам.
	„Извинявам се, ако сметнеш този контакт за нежелан — беше написал. — Изчаках три години, за да се уверя, че професионалните ми пълномощия не се припокриват, нито влияят на избраната от теб сфера.“
	Беше се пенсионирал рано от Станфорд. Поел бе поста на консултант в чуждестранна инженерингова фирма. Установи се в Ню Йорк, за да е по-близо до нея. Ожениха се четири години, след като Сам беше назначена за сътрудник във фирмата.
	Антон беше разгърнал живота й по начин, какъвто Сам никога не си беше представяла.
	Първото им пътуване в чужбина беше вълшебно. Като се изключеше недомислената екскурзия до Тихуана в първи курс, Сам никога преди не беше напускала Съединените щати. Антон я заведе в Ирландия, където като момче беше прекарвал летата с майка си. В Дания, където се беше научил да обича дизайна. В Рим, за да й покаже руините, във Флоренция, за да й покаже Пиаца дел Дуомо, във Венеция, за да й покаже любовта.
	В рамките на брака си бяха пътували безкрайно много. Антон поемаше задачи, а Сам посещаваше конференции, само и само да се озоват на ново място. Дубай. Австралия. Бразилия. Сингапур. Бора Бора. С всяка нова държава, с всеки нов чуждестранен град, в който стъпваше кракът на Сам, тя си мислеше за Гама, за начина, по който я беше подканяла майка й да си тръгне, да види света, да заживее навсякъде другаде, но не и в Пайквил.
	Това, че Сам го осъществи с мъж, когото обожаваше, направи всяко пътуване още по-удовлетворяващо.
	Телефонът в офиса на Сам звънна.
	Тя се облегна на стола си. Погледна часа. Обаждането от Атланта в три часа. Отново се беше потопила в работа, пропусна обяда, безжалостно погълната от патента за дизайн на шарнирна панта с тесни пластини.
	Лорънс ван Лун беше живеещ в Атланта холандец и техен фирмен специалист по международно патентно право. Обаждаше се във връзка с делото на „UXH“, но също като Сам и той беше ентусиазиран пътешественик. Преди да заговорят по работа, пожела да узнае всичко за пътуването й отпреди няколко седмици, десетдневна обиколка на Италия и Ирландия.
	Беше имало време в живота на Сам, когато описваше чуждестранните градове с културата, архитектурата, хората в тях, но парите и годините я бяха направили склонна да описва хотелите.
	Разказа на Лорънс за престоя си в „Мерион“ в Дъблин и как градинският апартамент не гледаше към градина, а към задна уличка. Увери го, че хотел „Аман“ на Канале Гранде е абсолютно зашеметяващ, че обслужването е било безупречно, а малкият вътрешен двор, в който е пиела чая си всяка сутрин, е едно от най-необезпокояваните местенца в града. Във Флоренция беше отседнала в „Уестин Екселсиор“, който предлагаше великолепна гледка към Арно, но шумът от покривния бар от време на време кънтеше в нейния апартамент. Уведоми Лорънс, че в Рим е избрала „Кавалиери“ заради баните и прекрасните му басейни.
	Последната част беше лъжа.
	Сам беше наела стая в „Рафаело“, защото този нискобюджетен хотел беше единственото място, което можеха да си позволят с Антон при онова първо вълшебно пътуване до Рим.
	Заради Лорънс продължи да говори уклончиво, препоръчваше ресторанти и музеи, известни й от предишни пътувания. Не сподели с него, че в Дълбин беше стърчала в Дългата зала на Старата библиотека в Тринити Колидж, загледана в красивия сводест таван с очи, пълни със сълзи. Нито пък му разкри, че във Флоренция седя на една от многобройните пейки в Галерия дел Академия, където беше изложен „Давид“ на Микеланджело, и рида безутешно.
	Рим беше изпълнен с равни части носталгия и скръб. Фонтан ди Треви, Испанската стълба, Пантеона, Колизеума, Пиаца Навона, където Антон й направи предложение, докато пиеха вино под лунната светлина.
	Сам беше видяла за пръв път всички тези прекрасни места заедно с Антон, а сега, когато Антон беше покойник, вече никога нямаше да ги гледа със същата наслада.
	— Пътуването ти звучи невероятно — отбеляза Лорънс. — Ирландия и Италия. Ами, това са то държавите с „И“, макар формално погледнато да би могла да включиш и Индия.
	— Исландия, Индонезия, Израел… — Сам се усмихна, когато той се изсмя. — Струва ми се, че е време да престанем да обсъждаме хотели и да се прехвърлим във вълнуващия свят на кошчетата за санитарни материали.
	— Да, разбира се — отвърна Лорънс. — Но може ли да те попитам? Надявам се да не е нахално…
	Сам се подготви за въпрос, свързан с Антон, защото дори година по-късно, хората още питаха.
	— Тази стрелба в училището — уточни Лорънс.
	Сам се почувства засрамена, задето беше забравила напълно за случилото се.
	— Неподходящ момент ли е да говорим?
	— Не, не. Разбира се, че е нещо ужасно. Само че видях по телевизията един човек. Ръсел Куин, защитникът на заподозряната.
	Сам стисна слушалката толкова силно, че в палеца й се появи тремор. Не беше свързала точките, но това, че Ръсти се беше писал доброволец да защитава някой, застрелял двама души в училище, не биваше да я изненадва.
	— Знам, че си от Джорджия, та се почудих дали имате връзка — вметна Лорънс. — Както изглежда, този човек е ревностен застъпник на либералната кауза.
	Сам не намираше думи да му отвърне.
	— Често срещано име е.
	— Така ли? — Лорънс винаги беше жаден да научи повече за града, който беше приел за свой.
	— Да. Още отпреди Гражданската война. — Сам поклати глава, защото можеше да излезе с някоя по-читава лъжа. Всичко, което можеше да стори сега, бе да се прехвърли на друга тема. — Та, чух от информирани хора в „UXH“, че „Никон“ им кроят обстойна проверка.
	Лорънс се поколеба за миг, преди да мине на служебната тема. Сам го изслуша, докато споделяше научените слухове, но вниманието й се отклони към компютъра.
	Отвори уебсайта на „Ню Йорк Таймс“. Луси Алегзандър. Стрелбата се беше случила в прогимназията на Пайквил.
	Средното училище на Сам.
	Огледа лицето на детето в издирване на позната форма на очите, извивка на устните, които биха могли да й напомнят за Питър Алегзандър, но не откри нищо. Независимо от това Пайквил беше съвсем малък град. Налице бяха сериозни шансове момиченцето да имаше роднински връзки с бившия кавалер на Сам.
	Плъзна очи надолу по статията за още подробности около стрелбата. Осемнайсетгодишно момиче беше внесло оръжие в училището. Започнала да стреля точно преди първия звънец. Оръжието й било отнето от учител, чието име не се споменаваше, бивш морски пехотинец с много отличия, който сега преподаваше история на тийнейджърите.
	Сам слезе надолу до друга снимка, тази на втората жертва.
	Дъглас Пинкман.
	Телефонът се изплъзна от ръката на Сам. Наложи й се да го вдигне от пода.
	— Съжалявам — каза на Лорънс, а гласът й беше леко разтреперан. — Може ли да продължим с това утре?
	Сам едва регистрира отговора му. Успяваше единствено да се взира в снимката.
	По време на престоя й в училище Дъглас Пинкман беше тренирал както отбора по футбол, така и този по бягане. Той беше най-ранният й покровител, човек, който вярваше, че ако Сам тренира усърдно, ще успее да си спечели стипендия за колеж по неин избор. На Сам й беше ясно, че интелектът й би могъл да й предостави това, че и отгоре, но беше заинтригувана от перспективата тялото й да действа със същата ефективност като ума. Бягането беше нещо, което й доставяше истинско удоволствие. Откритото пространство. Потта. Освобождаването на ендорфини. Усамотението.
	И ето че сега в лошите й дни на Сам й се налагаше да използва бастун, а господин Пинкман беше убит пред кабинета си в училище.
	Тя продължи надолу по страницата в издирване на още подробности. Прострелян два пъти в гърдите с куршуми с кух връх. Според анонимни източници смъртта на Пинкман бе настъпила мигновено.
	Сам щракна, за да отвори „Хъфингтън Поуст“ с ясното съзнание, че те щяха да предоставят повече внимание на историята, отколкото „Таймс“. Цялата първа страница беше посветена на стрелбата. Основното заглавие беше „Трагедия в Северна Джорджия“. Редом бяха публикувани снимки на Луси Алегзандър и Дъглас Пинкман.
	Сам прегледа набързо хиперлинковете:
	„Героят морски пехотинец предпочита да остане анонимен“
	„Адвокатът на заподозряната дава изявление“
	„Какво се е случило и кога: хронология на стрелбата“
	„Съпругата на Пинкман е станала свидетел на гибелта на мъжа си“
	Сам нямаше желание да зърва адвоката на заподозряната. Кликна на последния линк.
	Разтвори изненадано устни.
	Господин Пинкман се беше оженил за Джудит Хелър.
	Какъв странен свят.
	Сам никога не се беше срещала лично с госпожица Хелър, но разбира се, името на жената й беше известно. След като Даниъл Кълпепър простреля Сам, а Закарая се беше опитал да изнасили Чарли, Чарли беше дотичала във фермата на семейство Хелър за помощ. Докато госпожица Хелър я обгрижвала, застаряващият й баща седял на предната веранда въоръжен до зъби, в случай че някой от братята Кълпепър цъфне преди пристигането на полицията.
	По очевидни причини Сам беше научила тези подробности значително по-късно. Дори след първия месец от началото на възстановяването й тя още не можеше да проследи поредността на събитията. Имаше бегли спомени как Чарли седи на болничното й легло и повтаря отново и отново историята на тяхното избавление, защото краткосрочната памет на Сам беше като сито. Очите й още бяха превързани. Беше сляпа и безпомощна. Посягаше към ръката на Чарли, бавно започна да различава гласа и задаваше все същите въпроси.
	Къде съм? Какво стана? Защо я няма Гама?
	И десетки пъти, може би повече от сто, Чарли отговаряше все същото:
	В болница си. Беше простреляна в главата. Гама беше убита.
	След това Сам заспиваше или пък изтичаха определен брой минути и тя отново се обръщаше към Чарли със същите въпроси.
	Къде съм? Какво стана? Защо я няма Гама?
	Гама е мъртва. Ти си жива. Всичко ще бъде наред.
	В продължение на много години Сам не беше вземала предвид емоционалните последствия от това на тринайсетгодишната й сестра да се налага да преразказва тяхната история. Не й беше известно, че след известно време сълзите на Чарли бяха пресъхнали. Емоциите бяха затихнали или поне се бяха потулили. Макар Чарли да не проявяваше съпротива да говори за събитията, препредаваше ги някак от разстояние. Не точно все едно всичко това се беше случило на друг, а по-скоро сякаш искаше да даде ясно да се разбере, че трагедията вече не я владее в хватката си.
	Въздействието пролича най-ясно в протоколите от делото. В различни моменти от живота си Сам беше препрочитала хиляда двеста петдесет и осемте страници като един вид упражнение за паметта. Случи ми се това, случи ми се онова, после ето как успях да продължа да живея.
	Показанията на Чарли по време на разпитите на прокурора бяха сухи, по-скоро все едно репортер описваше някаква случка. С Гама се случи това. Със Сам се случи еди-какво си. Закарая Кълпепър се опита да ми причини това. Когато отвори вратата, госпожица Хелър каза това и това.
	За късмет показанията на Джудит Хелър бяха послужили да внесат малко цвят сред резките щрихи на Чарли. Изправена пред залата, жената беше описала шока си, като заварила покритото с кръв и ужасено малко момиче да стои на верандата им. Чарли треперела толкова силно, че в началото не била способна да говори. Най-накрая, като вече била вътре, все пак успяла да оформи думи с устните си и съвсем неочаквано помолила за купа сладолед.
	Госпожица Хелър не знаела как иначе да постъпи, освен да й угоди, докато баща й се обадел в полицията. Не й било известно обаче, че сладоледът ще разболее Чарли. Била сервирала вече две купички, преди Чарли да изтича в тоалетната. Чак през затворената врата на банята Чарли съобщила на госпожица Хелър, че според нея майка й и сестра й са мъртви.
	Силен пищящ звук откъсна Сам от мислите й.
	Лорънс беше затворил преди минути, но Сам още държеше телефона. Остави слушалката на мястото й. Ръката й се задържа над апарата за кратко.
	Страницата на „Хъфингтън Поуст“ се презареди автоматично. Семейство Алегзандър даваше пресконференция на живо.
	Сам включи тихо звука и се загледа в клипа. Мъж на име Рик Фейхи говореше от името на семейството. Изслуша апела му за зачитане на правото им на уединение с ясното съзнание, че ще остане нечут. Може би един плюс на това да си в кома, след като са те простреляли, беше, че не ти се налагаше да слушаш безкрайните спекулации по новините.
	Фейхи се обърна директно към камерата.
	— Кели Уилсън е именно това. Хладнокръвна убийца — произнесе.
	Фейхи завъртя глава. Размени погледи с мъж, който нямаше да е кой друг, освен Кен Койн. Вместо зле скроената полицейска униформа сега Койн носеше тъмносин костюм. Сам беше наясно, че той е настоящият окръжен прокурор за Пайквил, но не беше сигурна как се е сдобила с тази информация.
	Така или иначе, погледите, които си размениха двамата мъже, потвърждаваха очевидното: щеше да е дело, целящо смъртна присъда. Това обясняваше намесата на Ръсти. Още от много отдавна беше неприкрит противник на смъртното наказание. Като адвокат на защитата, като човек, способствал за реабилитирането на осъдени, той вярваше, че вероятността за грешка е прекалено голяма.
	Сам знаеше от протоколите по делото на Кълпепър, че баща й беше говорил пред съда почти цял час, беше отправил затрогваща и изпълнена със страст молба Закарая Кълпепър да бъде пожален на основание, че щатът няма моралното право да отнема живота му.
	Чарли се беше борила също толкова непреклонно за смърт.
	Сам беше някъде по средата. На онзи етап не беше способна да изрази ясно мислите си на глас. В писмото си до съда настояваше Закарая Кълпепър да остане завинаги в затвора. Това не беше демонстрация на жалост. В онзи момент Сам беше пациент на центъра за третиране на увреждания на гръбначния стълб „Шепърд“ в Атланта. Хората, които й съдействаха през тежките месеци на възстановяване, проявяваха състрадание и професионализъм, но Сам се чувстваше като заек в капан.
	Не можеше да легне или да стане от леглото без помощ.
	Не можеше да излезе от стаята без помощ.
	Не можеше да се храни, когато й се дояде, или да хапва каквото й се иска.
	Тъй като пръстите й не бяха в състояние да се справят с цип или копче, не беше възможно да облича дрехите, които желаеше да носи.
	По причина, че не можеше да завърже връзките на маратонките си, беше принудена да носи грозни ортопедични обувки със залепващи ленти.
	Да се изкъпе, да си измие зъбите, да си среши косата, да излезе на слънцето или под дъжда навън, всичко това се случваше по благоволението на друг.
	Цитирайки моралните си принципи, Ръсти беше поискал от съдията да даде на Закарая Кълпепър доживотна присъда. Изгаряна от желание за мъст, Чарли настояваше за смърт. Сам беше поискала Закарая Кълпепър да бъде осъден на дълго и окаяно съществуване, лишен от всякакво чувство за свобода на волята, защото тя беше научила от първа ръка какво е усещането да си затворник.
	Може би всички си бяха получили своето. Заради жалби, временни отлагания и правни маневри към този момент Закарая Кълпепър беше един от най-дълго лежалите затворници в Джорджия, очакващи изпълнение на смъртна присъда.
	Продължаваше да настоява, че е невинен пред всеки, готов да слуша. Все така твърдеше, че Чарли и Сам са заговорничили да натопят него и брат му, защото е дължал на Ръсти няколко хиляди долара за правни услуги.
	В ретроспекция Сам разбираше, че е трябвало да държи на смъртното наказание.
	Затвори браузъра на компютъра си.
	Отвори празен имейл и изпрати извинения на приятелката си с молба да отменят пийването тази вечер по случай рождения й ден. Поръча на Елдрин да приема обажданията й. Сложи си очилата за четене.
	Насочи вниманието си обратно към шарнирната панта с тесни пластини.
	Когато Сам отклони очи от компютъра, прозорците бяха черни от спусналия се мрак. Елдрин си беше тръгнал. Офисът беше притихнал. Не за пръв път тя се оказваше сама на етажа.
	Също така беше седяла прекалено дълго, без да помръдва. Изпълни няколко разтягания от седнало положение. Тялото й беше сковано, но в крайна сметка успя да се надигне с решителност. Отвори сгъваемия бастун, който държеше в най-долното чекмедже. Уви шала на шията си. Почуди се дали да не извика кола, но докато пристигнеше такава, щеше да е изминала шестте пресечки.
	Съжали за решението си в мига, щом пристъпи навън.
	Вятърът, прииждащ от реката, беше режещ. Сам хвана краищата на шала в една ръка. С другата стискаше здраво бастуна. Куфарчето и дамската й чанта висяха на свивката на ръката. Трябваше да изчака колата. Трябваше да излезе за по питие с приятелката си. Имаше много неща, към които трябваше да подходи различно през днешния ден.
	Нощният портиер честити на Сам рождения ден, щом тя влезе в сградата. Спря се да му благодари и да се поинтересува за децата му, но кракът я болеше прекалено много, та да остане права.
	Качи се сама в асансьора.
	Вгледа се в отражението си на задната стена.
	В нея в отговор се взря самотна белокоса фигура.
	Вратите се отвориха с плъзгане. Фоско се изтягаше и въргаляше по пода, когато влезе в кухнята. Накара се да хапне малко останала тайландска храна от партито по случай рождения й ден в събота. Барстолът беше неудобен. Седна на ръба му с двете стъпала опрени върху пода. Отстрани по крака й плъзна болка, все едно горещо острие разрязваше мускулите й.
	Погледна към часовника. Беше рано за лягане, но тя беше прекалено уморена да се концентрира върху работа. Прекалено изтощена да започне новата книга, която получи като подарък за рождения си ден.
	В стария им апартамент в Челси двамата с Антон бяха отбягвали гледането на телевизия. Сам се взираше в екрани по цял ден. Очите й можеха да понесат само определено количество синя светлина, преди главоболието да започне да гложди зоната зад тях.
	Новият апартамент вървеше с голям телевизор, вече монтиран в кабинета. Сам често се чувстваше привличана към тъмната стая, една от онези кутии без прозорци, определяни от строителите като бонус пространство, защото не можеха легално да ги броят за спални.
	Сам седна на дивана. Сложи празна чаша за вино на масичката. До нея постави бутилка „Тенута Поджо Сан Николо“ от 2011 година.
	Любимото вино на Антон.
	Фоско скочи в скута й. Сам го почеса разсеяно между ушите. Зае се да изучава елегантния етикет на бутилката вино, деликатната спираловидна рамка по ръба, простичкия печат от червен восък в центъра му.
	Течността вътре спокойно можеше да е и отрова.
	Сам вярваше, че именно вина като „Сан Николо“ бяха убили мъжа й.
	С разрастването на консултантския бизнес на Антон и напредването на кариерата на Сам им стана възможно да си позволяват повече луксове. Петзвездни хотели. Полети първа класа. Апартаменти. Частни обиколки. Изискани ресторанти. Сред дългогодишните страсти на Антон беше виното. Пийваше една чаша с обяда, друга чаша, може би две, с вечерята. Особено любими му бяха сухите червени. От време на време, ако Сам не беше наоколо, гарнираше виното с пура.
	Лекарите на Антон сочеха с пръст съдбата и може би пурите, но Сам смяташе, че го беше убило високото съдържание на танин във виното.
	Рак на хранопровода.
	Съставляваше по-малко от два процента сред всички останали видове рак.
	Танинът, естествено произвеждан астрингент, предоставяше на определени растения защита срещу насекоми и хищници. Химическият компонент можеше да бъде открит в много плодове и бобови растения. Налице бяха няколко различни приложения на таноидите. Растителни и синтетични танини се използваха при производството на кожа. Фармацевтиката често си служеше с танатни соли за синтезирането на антихистамини и медикаменти против кашлица.
	В червеното вино танинът действаше като структурен компонент, реакция от контакта на гроздовата ципа със семките. Вината с високо съдържание на танин отлежаваха по-качествено от тези с по-ниски нива, следователно колкото по-отлежала беше бутилката, толкова по-висока цена имаше и повече танин.
	Танинът също така присъстваше в чая, но коагулиращите му свойства можеха да бъдат неутрализирани от белтъци, съдържащи се в млякото.
	Според разсъжденията на Сам белтъчните вещества и танините имаха най-важна роля за заболяването на Антон; по-специално хистатините, белтъчни вещества в слюнката, произвеждани от жлезите в задната част на езика. Течността притежаваше антимикробни и противогъбични свойства, но също така играеше ключова роля при зарастването на рани.
	Тази й последна функция беше може би най-съществена. Все пак ракът се явяваше резултат от анормален клетъчен растеж. Ако хистатините не предпазваха и не възстановяваха тъканта, покриваща хранопровода, тогава клетъчното ДНК би се изменило и можеше да възникне анормален растеж.
	Беше известно, че танинът потиска производството на хистатини в устата.
	Всеки тост, вдиган от Антон, всяка наздравица бяха допринасяли за злокачественото образувание, растящо в тъканите, покриващи хранопровода, което се беше разпростряло до лимфните възли и после в органите.
	Или поне такава беше теорията на Сам. Докато наблюдаваше красивия си и пълен с енергия съпруг да линее в рамките на две дълги години, тя се беше вкопчила в нещо, изглеждащо като реално обяснение — х води до у. Антон беше дал отрицателен резултат на теста за орален човешки папиломен вирус, вирусна инфекция, свързвана с приблизително седемдесет процента от разновидностите рак в главата и шията. Той пушеше само от време на време. Не беше алкохолик. В прякото му семейство нямаше заболели от рак.
	Следователно — танинът.
	Да приеме, че съдбата беше изиграла някаква роля в неговото заболяване, че мълнията беше ударила Сам не два, а три пъти, беше нещо отвъд интелектуалния й и емоционален капацитет.
	Фоско притисна глава към ръката на Сам. Той беше котаракът на Антон. Вероятно мирисът на вино пробуждаше някакъв вид рефлекс на Павлов.
	Сам го отмести внимателно на една страна и приседна на ръба на дивана. Наля чаша вино, която не възнамеряваше да изпие, заради мъжа, когото не можеше да види.
	След това стори нещо, от което се въздържаше още от три часа следобед до този момент.
	Включи телевизора.
	Жената, която Сам винаги щеше да приема за госпожица Хелър, беше застанала пред главния вход на окръжната болница в Дикърсън.
	Разбираемо изглеждаше напълно смазана. Пепеляворусата й коса беше разрошена, отделни кичури се вееха на вятъра. Очите й бяха зачервени. Тънката линия на устните й имаше почти същия цвят като лицето.
	— Днешната трагедия не може да бъде заличена от смъртта на една млада жена — произнесе. Замълча и стисна здраво устни. Сам чуваше да щракат фотоапарати и репортерите да прочистват гърла. Гласът на госпожа Пинкман се задържа силен. — Моля се за семейство Алегзандър. Моля се за душата на моя мъж. За моето собствено избавление. — Отново стисна устни. В очите й проблеснаха сълзи. — Но също така се моля за семейство Уилсън. Защото днес те страдаха също колкото всеки от нас. — Устреми поглед директно към камерата и изправи рамене. — Прощавам на Кели Уилсън. Давам й прошка за тази ужасна трагедия. Както казва Матей, „ако простиш на онези, съгрешили срещу теб, небесният ти Отец ще прости на теб“.
	Жената се обърна и влезе в болницата. Охранители блокираха вратите, за да попречат на репортерите да я последват.
	Сам изпусна глътката въздух, задържана в гърдите й.
	На екрана отново се появи водещият. Седеше зад бюро заедно със самозвани експерти. Думите им пробягваха покрай ушите на Сам, когато гушна Фоско обратно в скута си.
	Британец, приятел на Сам, беше заявил, че Англия е изгубила прословутата си сдържаност в деня на смъртта на принцеса Даяна. Отведнъж култура, в която емоциите бяха замествани със сухи коментари, се обърна в ревяща бъркотия. Приятелят й определяше този феномен като поредната нежелана американизация — британците неизменно протестираха срещу Америка, но лакомо поглъщаха американските продукти и култура — и изтъкваше как публичната проява на скръб по Даяна завинаги е променила начина, по който хората да реагират приемливо на трагедия.
	Вероятно в тази теория се съдържаше известна истина, дори в частта с обвиняването на Америка, но Сам вярваше, че най-лошата последица от тези привидно несвързани национални трагедии беше пораждането на формула за възстановяване. Атентатът по време на Бостънския маратон. Стрелбата в Сан Бернардино. Нощния клуб „Пулс“.
	Хората бяха възмутени. Залепиха се за телевизорите, за уеб страниците си, за стените си във Фейсбук. Изразяваха гласно скръбта си, ужаса, яростта, болката. Призоваваха за промяна. Събираха пари. Настояваха да бъдат взети мерки.
	А после се връщаха към нормалния си живот, докато не се случеше отново.
	Сам насочи очи обратно към телевизора.
	— Ще покажем видеоматериала от по-рано — обяви водещият. — За зрителите, които се включват сега, това е възстановка на събитията от тази сутрин в Пайквил, град на приблизително два часа северно от Атланта.
	Сам наблюдаваше грубо скицираните фигури да се движат сковано по екрана — по-скоро нещо като симулация, отколкото възстановка.
	— Приблизително в шест и петдесет и пет днес сутринта — подхвана водещият — предполагаемият стрелец Кели Рене Уилсън се е появила в коридора.
	Сам наблюдаваше как фигурата се придвижва до центъра на коридора.
	Отвори се врата. Навън се показа възрастна жена и бяха произведени два изстрела.
	Сам затвори очи, но продължи да слуша.
	Господин Пинкман е застрелян. Луси Алегзандър е застреляна. На сцената се появяват още двама души. Никой не е посочен по име. Единият е мъж, а другата жена. Жената изтичва до Луси Алегзандър. Мъжът отнема оръжието от Кели Уилсън.
	Сам отвори очи. На челото й беше избила голяма капка пот. Беше стискала юмруци толкова силно, че на дланите й се бяха отбелязали резки във форма на полумесец.
	Мобилният й телефон зазвъня. От кухнята. Някъде от чантата й.
	Сам не помръдна. Гледаше към телевизора. Водещият интервюираше плешив мъж, чиято папийонка сочеше, че твърде вероятно е част от психиатричната колегия.
	— Като цяло, ще установите, че този тип стрелци са самотници — заяви той. — Чувстват се отчуждени, необичани. Често са тормозени от другите деца.
	Телефонът й престана да звъни.
	— Фактът, че в този случай убийцата е жена… — продължи Папийонка.
	Сам изключи телевизора. В помещението се възцари непрогледна тъмнина, но тя беше привикнала да се придвижва в мрака. Провери, за да се увери, че Фоско спи до нея. Колебливо посегна към бутилката вино и чашата и ги отнесе в кухнята, където съдържанието и на двете беше излято в мивката.
	Сам провери телефона си. Обаждането беше от непознат номер. Най-вероятно от брокер на телепродажби, макар че тя беше включила номера си в списък „Не звъни“. Сам използва палеца си, за да управлява екрана и блокира номера.
	Апаратът завибрира в ръката й и обяви получаването на нов имейл. Погледна часа. Работният ден в Хонконг беше започнал. Ако в живота на Сам съществуваше една константа, това беше постоянният и неумолим обем работа за вършене.
	Нямаше желание да вади очилата си за четене, освен ако не беше някое спешно съобщение. Примижа и прегледа набързо списъка с нови имейли.
	Остави ги неотворени.
	Сам сложи телефона си на плота. Зае се с вечерната си рутина. Погрижи се паничките с вода на Фоско да са пълни. Изключи осветлението, натисна необходимите бутони, за да пусне щорите, увери се, че алармата е включена.
	Отиде в банята и си изми зъбите. Взе вечерната си доза таблетки. Влезе в стаята дрешник и се преоблече в пижама. На нощната й масичка лежеше много хубав роман, но тя беше нетърпелива да се отдаде на почивка, да остави деня зад себе си, да се събуди утре със свежи перспективи пред себе си.
	Легна си. Фоско изникна сякаш от нищото. Зае мястото си на възглавницата до нейната. Тя свали очилата си. Угаси лампата и затвори очи.
	Сам изпусна въздух тихо и продължително.
	Премина бавно през вечерните си упражнения, задейства и после отпусна всеки мускул в тялото си, от флексор дигиторум бревис в стъпалата до галея апоневротика под скалпа.
	Зачака тялото й да релаксира, да дойде сънят, но налице беше подчертана липса на взаимодействие. Тишината в стаята беше прекалено натрапчива. Дори Фоско не издаваше обичайните си звуци на въздишки, облизване и сумтене.
	Сам отвори очи.
	Взря се в тавана, зачака тъмнината да прерасне в сивота, а сивотата да отстъпи място на сенките, хвърляни от тънкия лъч светлина, неизменно проникващ през щорите на прозорците.
	Виждаш ли? — попита Чарли. — Сам, виждаш ли?
	Да — излъга Сам. Чувстваше прясно разораната пръст под босите си крака. С всяка стъпка по-далече от фермерската къща и от светлината към тъмнината във вижданото от нея се добавяше още един пласт. Чарли беше сиво петно. Даниъл беше висок и кльощав като парче графит. Зак Кълпепър беше застрашителен черен квадрат от омраза.
	Сам се надигна до седнало положение и спусна крака отстрани на леглото. Притисна длани към бедрата си и разтри скованите мускули. Топлината, излъчвана от пода, загря стъпалата й. Синоатриалния възел, атриовентрикуларния възел, мрежата от влакна Хис-Пъркинджи, която изпращаше импулси до мускулните стени на камерите на сърцето и ги караше да редуват съкращаване и отпускане.
	Сам се изправи. Върна се обратно в кухнята. Извади очилата си за четене от куфарчето. Задържа телефона си в ръка.
	Отвори новия имейл от Бен.
	Чарли има нужда от теб.


>>	8

	Сам седеше на задната седалка в черния мерцедес, стягаше и отпускаше длан около телефона си, а шофьорът се включи към вътрешнощатска магистрала 575.
	Две десетилетия на прогрес бяха нанесли своите щети върху ландшафта на Северна Джорджия. Нищо не беше оставено недокоснато. Търговски центрове бяха изникнали като плевели. Билбордове осейваха пейзажа. Бяха изчезнали дори островчетата с буйни диви цветя помежду. Средната част на магистралата беше заемана от широко двупосочно платно, отредено за бусчетата, превозващи работници от околността, които пътуваха до Атланта всеки ден да припечелят, а после се връщаха вечер и оплюваха безбожните либерали, нищо че те пълнеха джобовете им и субсидираха комуналните услуги, здравното обслужване, обядите и образованието на децата им.
	— Може би ще отнеме още около час — обяви Станислав, шофьорът й, с неговия тежък хърватски акцент. — С това строителство… — Повдигна бавно рамене. — Кой да знае?
	— Всичко е наред. — Сам беше устремила поглед навън през прозореца. Като беше в Атланта, винаги настояваше за Станислав. Той беше от малкото шофьори, които разбираха потребността й от тишина. Или може би приемаше, че тя е нервна пътничка. Нямаше начин да знае, че Сам беше така привикнала да се намира на задната седалка на черен седан, та рядко забелязваше пътя.
	Сам така и никога не се научи да шофира както трябва. Като навърши петнайсет, Ръсти я изведе с комбито на Гама, но както му се случваше с всички свързани със семейството задължения, скоро я затрупа с извинения за работни ангажименти, покрай които уроците на Сам окончателно отпаднаха. Гама се помъчи да го замести, но тя пък беше крайно придирчив шофьор и откровено хаплива като пътник. В добавка и двете бяха кибритлии и при спор си служеха с крайно остър език, така че в крайна сметка се стигна до договорката Сам да се запише на шофьорски курсове, щом постъпи в гимназията.
	Но после братята Кълпепър нахлуха в кухнята им.
	Докато останалите момичета на възрастта на Сам се упражняваха, за да получат разрешително за обучаващ се шофьор, тя беше заета да възстановява координацията между пръстите на краката, стъпалата, глезените, прасците, коленете, бедрата и таза си с надеждата отново да проходи.
	Не че подвижността беше единствената й пречка. Щетите, нанесени от Закарая Кълпепър на очите й, бяха, ако трябваше отново да си послужи с онази дума, предимно повърхностни. Остатъчната чувствителност към светлината беше лесно решим проблем. Разкъсаните й клепачи бяха зашити от пластичен хирург. Късите нащърбени нокти на Закарая бяха пробили склерата, но не хороидеата или оптичния нерв, нито ретината или роговицата.
	Онова, което отне зрението й, беше хеморагичен инсулт вследствие на спукана по време на операцията вродена церебрална аневризма, което беше увредило част от влакната, предаващи визуална информация от очите на Сам към мозъка й. Способността й да вижда бе коригирана до 20/40, праг за шофиране в повечето щати, но периферното зрение на дясното й око бе паднало под двайсет градуса.
	В юридически смисъл Сам беше смятана за сляпа.
	За щастие, никога не беше изниквала необходимостта тя лично да кара кола. Използваше шофьор, за да я вози до летището и обратно. Ходеше пеша на работа, на пазар и по срещи и социални сбирки в непосредствено съседство. Ако имаше нужда да стигне до центъра, можеше да поръча такси или да помоли Елдрин да ангажира кола. Поначало не беше от онези нюйоркчани, които твърдяха, че обичат града, но в мига щом им се отвореше възможността да купят втори имот, нямаха търпение да хукнат към Хамптънс или Мартас Винярд. Сам и Антон никога не бяха обсъждали подобна възможност. Ако искаха да се намират до открита водна площ, можеха да отидат до Палиоксори или Корчула, а не да се ограничават до отшелническия еквивалент на манхатънска плажна ваканция в стил Дисни.
	Телефонът на Сам завибрира. Не беше осъзнала колко здраво го стиска, докато не забеляза петната пот по очертанията на екрана.
	След като Сам му написа имейл предишната вечер, Бен периодически осъвременяваше известната информация. Първо Ръсти беше в операция, след това беше излязъл от операцията и се намираше в интензивното отделение, после го вкараха обратно в операционната заради пропуснат кръвоизлив, и след това го върнаха отново в интензивното.
	Най-новото беше същото като прочетеното от Сам точно преди излитането на самолета.
	Няма промяна.
	Сам погледна часа. Бен беше проследил статуса на полета посредством номера, предоставен му от нея. Имейлът му пристигна десет минути след планираното кацане. Нямаше представа, че Сам го беше излъгала за номера на полета, както и за самия полет. „Стехлик, Елтън, Малори и Сандърс“ разполагаха с фирмен самолет, който беше наличен за съдружниците според тяхното старшинство. Името на Сам още не стоеше на металната табелка срещу асансьорите, но договорите бяха подписани, включването й беше оповестено и самолетът беше подготвен в мига, щом поръча на Елдрин да направи заявката.
	Но Сам не потегли вечерта.
	Провери номера на някой ранен полет на „Делта“, който да прати на Бен. Опакова малко багаж. Написа имейл на гледача на котарака. После седна до барплота, заслушана в похъркването на Фоско на стола до нейния и заплака.
	От какво се отказваше, за да се върне в Пайквил?
	Обеща на Гама никога да не го прави.
	Макар че ако Гама беше жива, ако още обитаваше занемарената фермерска къща, Сам със сигурност би гостувала за Коледа, може би дори за някоя и друга ваканция помежду. Гама щеше да бъде докарвана на вечеря в Атланта, когато Сам имаше работа в града. Сам би завела майка си в Бразилия или Нова Зеландия или където Гама пожелаеше да отиде. Разривът с Чарли не би се случил. Сам щеше да е пълноценна сестра, снаха и може би леля.
	Отношенията й с Ръсти сигурно щяха да са същите, ако не и по-лоши, защото би се налагало да го вижда, но пък Ръсти душа даваше за пререкания, а може би и Сам би била такава в онзи друг живот, който би водила, ако не беше простреляна в главата.
	Сам щеше да е физически здрава.
	Можеше да тича всяка сутрин, вместо вяло да покрива дължини в басейна. Щеше да ходи, без да изпитва болка. Да вдига ръката си във въздуха, без да се чуди колко високо ще стигне този ден. Щеше да се доверява на устата си ясно да изрази думите в главата й. Можеше да шофира сама през щата. Да се радва на свободата от осъзнаването, че тялото й, умът й, мозъкът й са непокътнати.
	Сам преглътна мъката, заседнала в гърлото й. Не се беше поддавала на тези сценарии в стил ами ако, откакто си тръгна от центъра „Шепърд“. Позволеше ли си лукса на тъгата сега, щеше да се парализира.
	Сведе очи към телефона си и се върна на първия имейл от Бен.
	Чарли има нужда от теб.
	Беше нацелил едничката фраза, която би накарала Сам да реагира.
	Но не бързо. Не и без сериозно двоумене.
	След като снощи най-накрая прочете имейла, Сам изпадна в колебание. Кръстосва из апартамента и кракът й изнемощя дотолкова, че започна да куца. Взе си горещ душ. Запари си чай, опита се да изпълни разтяганията си, пробва се да медитира, но чоплещото я любопитство надмогна опитите й за протакане.
	Преди Чарли никога не беше имала нужда от Сам.
	Вместо да зададе на Бен очевидния въпрос — Защо? Какво не е наред? — Сам включи на новините. Беше изтекъл половин час, преди MSNBC да съобщи за нападението. Имаха да предложат изключително ограничена информация. Ръсти бил открит от съсед. Лежал проснат на алеята. Пощата била разпиляна по земята. Съседът повикал полиция. Полицаите повикали линейка. От линейката повикали хеликоптер и сега Сам се връщаше на мястото, където беше обещала на майка си, че няма да стъпи.
	Сам си напомни, че формално погледнато нямаше да се намира в Пайквил. Окръжната болница на Дикърсън беше на трийсет минути разстояние, в град на име Бридж Гап. Когато Сам беше тийнейджърка, Бридж Гап беше големият град, място, което посещаваш, ако гаджето ти има кола и родителите ти си падат отстъпчиви.
	Може би като по-млада Чарли беше ходила в Бридж Гап с някое момче или група приятели. Ръсти определено беше от отстъпчивите; открай време Гама беше по дисциплината в тяхното семейство. На Сам й беше ясно, че без баланса от страна на Гама Чарли беше останала без контрол. Беше имало няколко среднощни обаждания от Джордийския университет в Атенс, където следваше Чарли. Нуждаеше се от пари за храна, за наем, за здравната клиника и веднъж за бременност, която се оказа фалшива тревога.
	— Ще ми помогнеш ли, или не? — питаше настоятелно Чарли, а агресивният й тон пресичаше още неизречените критики от страна на Сам.
	Ако се съдеше по Бен, Чарли явно се беше вкарала в пътя. Не опираше толкова до промяна, колкото до връщане към старата Чарли. Сестра й не беше бунтарка по природа. Беше едно от онези популярни момичета с лек нрав, от типа канени навсякъде, които без усилие се смесват с тълпата. Притежаваше вродена приветливост, каквато винаги беше липсвала на Сам, дори преди злополуката.
	Какъв ли беше животът на Чарли сега?
	Сам дори не знаеше дали сестра й има деца. Предполагаше, че да. Чарли винаги беше обичала бебета. Беше гледала децата на половината съседи, преди червената тухлена къща да изгори. Вечно се грижеше за някое улично животинче, оставяше орехи за катеричките, конструираше хранилки за птички на сбирки на момичетата скаути и веднъж дори скова сандък за зайчарник в задния им двор, макар че за нейно огромно разочарование зайците предпочитаха изоставената кучешка колиба на съседите.
	Как ли изглеждаше Чарли сега? Дали косата й беше побеляла като тази на Сам? Дали още беше слаба и мускулеста заради постоянна подвижност в живота й? Щеше ли изобщо Сам да разпознае собствената си сестра, ако я видеше?
	Когато я видеше.
	Покрай прозореца прелетя надпис, пожелаващ добре дошли в окръг Дикърсън.
	Трябваше да поръча на Станислав да кара по-бавно.
	Сам извика с палец браузъра на екрана на телефона си. Зареди основната страница на MSNBC и откри актуализирана информация за Ръсти. Контролирано състояние. Дори след цял живот ходене по болници Сам пак нямаше представа точно какво означава това. По-добро от критично? По-лошо от стабилно?
	В края на живота на Антон, когато той най-накрая беше хоспитализиран, не беше имало актуализации на състоянието му, само схващането, че днес има облекчение, а на следващия ден изпитва дискомфорт, а също и безмълвното разбиране от страна на всички им, че нямаше утре.
	Сам отвори „Хъфингтън Поуст“ да провери дали те разполагаха с повече подробности. Дъхът й пресекна изненадано, като видя скорошна фотография на Ръсти.
	По неизвестни причини всеки път, като слушаше гласова поща от баща си, Сам извикваше в главата си образа на Бърл Айвс от рекламите за чай „Лузиан“: як и закръглен мъж с бяла шапка и бял костюм, черна тясна като каиш вратовръзка, прихваната от крещящ сребърен медальон.
	Баща й не беше нищо такова. Нито преди и със сигурност не сега.
	Гъстата черна коса на Ръсти беше почти бяла. Лицето му приличаше на говежда пастърма ако не по цвят, то по текстура. Все така беше слаб като някой, най-накрая успял да намери пътя навън от джунглата. Бузите му бяха хлътнали. Очите — дълбоко разположени. Снимките не бяха в услуга на Ръсти. На живо той постоянно беше в движение, непрестанно шаваше, правеше жестове като Великия Оз, така че човек не забелязваше немощния старец зад завесата.
	Сам се почуди дали още беше с Ленор. Дори като тийнейджърка Сам разбираше защо Гама изпитваше такава ненавист към жената, с която Ръсти прекарваше по-голяма част от времето си. Дали се беше поддал на клишето и се беше оженил за секретарката си след подобаващ период на траур? Ленор беше млада жена по времето на убийството на Гама. Дали в болницата не чакаше неин брат или сестра?
	Сам пусна телефона си обратно в чантата.
	— Добре — обади се Станислав. — Според сателитния навигатор остават около километър и половина. — Посочи към айпада си. — Казахте, че след два часа се връщаме, нали?
	— Приблизително — отвърна Сам. — Може би по-малко.
	— Ще отида да хапна в някой ресторант. Храната в болничната закусвалня не я бива. — Подаде й визитна картичка. — Напишете ми съобщение. След пет минути ще съм пред главния вход.
	Сам устоя на изкушението да му нареди да остане в колата със запален двигател и колела, насочени обратно към Атланта, и вместо това отговори:
	— Добре.
	Станислав включи мигача. Плъзна опакото на дланта си по волана и осъществи широк завой по алеята към болницата.
	Сам почувства стомахът й да се свива на топка.
	Окръжната болница на Дикърсън беше много по-голяма, отколкото я помнеше, или може би през изминалите трийсет години бяха правени пристройки. Семейство Куин бяха посещавали спешното отделение само веднъж, преди Кълпепър да влязат в живота им. Чарли беше паднала от дърво и си беше счупила ръката. Беше се случило по причини напълно типични за Чарли; опитваше се да спаси котка. Сам помнеше как Гама надвикваше с лекциите си стенанията на Чарли, докато пътуваха към болницата — не на тема идиотщината в това да спасяваш създание, всеки нерв и сухожилие, в чието тяло му даваха способността да слезе само от дървото, а на тема анатомична структура.
	Костта от рамото до лакътя е хумерус. При лакътя той се свързва с две кости — радиалната и улната.
	Нищо в тази информация не спомогна писъците да намалеят. Поне този път Сам не можеше да обвини Чарли, че преиграва. Счупената й раменна кост — или хумерус, както я наричаше Гама, — стърчеше като перка на акула от разкъсаната плът на Чарли.
	Станислав спря мерцедеса под широката бетонена козирка пред главния вход на болницата. Той беше едър мъж. Колата се разлюля, докато измъкваше тялото си иззад волана. Заобиколи колата и отвори вратата на Сам. Наложи й се да повдигне високо десния си крак, за да слезе. Днес използваше бастуна си, защото нямаше да се среща с някой, който не беше наясно за случилото се с нея.
	— Напишете ми съобщение и съм тук до пет минути — напомни Станислав и се качи обратно в колата.
	Сам го проследи с поглед как се отдалечава, а гърлото й беше някак странно сковано. Наложи й се да си напомни, че разполагаше с номера му, че можеше да му звънне, ако пожелае, че имаше в наличност кредитна карта без лимит, самолет на нейно разпореждане, възможността да си тръгне, когато пожелае.
	Независимо от всичко, с отдалечаването на колата тя се почувства, все едно около нея се затяга усмирителна риза.
	Сам се обърна. Огледа болницата. Репортерите седяха на пейка до вратата, картите им за акредитация висяха на шнурове на шиите им, а фотоапаратите лежаха в краката. Погледнаха към Сам и после забиха очи обратно в телефоните си, а тя влезе в сградата.
	Озърна се за Бен, до голяма степен сигурна, че може и да я чака. Зърна единствено пациенти и посетители, които се шляеха безцелно из фоайето. Имаше гише за информация, но разноцветните стрелки по пода бяха достатъчно ясни за Сам. Последва зелената линия до асансьорите. Прокара пръст по указателя, докато не стигна до думите „Интензивно отделение — възрастни“.
	Сам се придвижи нагоре сама. Струваше й се, че е прекарала по-голямата част от живота си да се вози нагоре и надолу в асансьори, докато останалите използваха стълбите. Интеркомът издаваше звук при отминаването на всяка врата. Кабината беше чиста, но се долавяше бегъл мирис на повръщано.
	Остана втренчена право напред, като си наложи да не брои етажите. Вътрешността на вратите беше матирана, за да не се набиват на очи отпечатъците от пръсти, но тя все пак успяваше да различи разливащите се очертания на самотната си фигура с резервирано присъствие: пъргави сини очи, къса бяла коса, кожа, бледа като пощенски плик, и остър език, предразположен да нанася миниатюрни болезнени прорези на неудобни места. Въпреки деформацията Сам пак беше способна да съзре тънката линия на собствените си стиснати неодобрително устни.
	Вратите се отвориха.
	На пода имаше черна линия, много сходна с линията на дъното на басейна, която водеше към затворените врати на интензивното отделение.
	Към Ръсти.
	Към сестра й.
	Към мъжа на сестра й.
	Към неизвестното.
	Краката й бяха жилени от хиляди стършели, докато Сам изминаваше дългия безлюден коридор. Звукът от подметките й върху болничните плочки кънтеше в ритъм с бавните удари на сърцето й. Потта беше залепила косата й за тила. Чувстваше се, сякаш деликатните костици в китките и глезените й са на път да се прекършат.
	Погълната от болката, Сам продължи да крачи, като се давеше от въздуха с мирис на антисептици.
	Автоматичните врати се отвориха още преди да ги е достигнала.
	Една жена блокираше пътя. Висока, атлетична, с дълга тъмна коса и светлосини очи. Носът й явно беше счупен неотдавна. Под очите й имаше синини.
	Сам си наложи да се движи по-бързо. Сухожилията в крака й виеха на ултразвук заради болката. Стършелите се прехвърлиха в гърдите й. Дръжката на бастуна беше станала хлъзгава в ръката й.
	Почувства се толкова нервна. Защо беше нервна?
	— Приличаш на мама — заговори Чарли.
	— Така ли? — Гласът на Сам завибрира в гърдите й.
	— Само дето нейната коса беше черна.
	— Защото посещаваше фризьорския салон. — Сам прекара пръсти през косата си. Върховете им се натъкнаха на набраздяването на мястото, където беше проникнал куршумът. — Съществува изследване в Южна Америка, проведено от Лондонския университет, което е изолирало гена, причиняващ побеляване. lRF4 — добави.
	— Страхотно — отбеляза Чарли. Беше скръстила ръце. Дали беше редно да се прегърнат? Или да си стиснат ръцете? Или щяха да стоят втренчени една в друга, докато кракът на Сам изпаднеше изпод нея?
	— Какво е станало с лицето ти? — поинтересува се Сам.
	— Какво наистина?
	Сам зачака Чарли да признае за наличието на синините около очите й и отеклия нос, но както обичайно, сестра й не даваше вид да е склонна на обяснения.
	— Сам? — Бен прогони неловкия момент. Разпери ръце и я прегърна здраво, както не я беше прегръщал никой след смъртта на Антон.
	Усети очите й да се наливат със сълзи. Забеляза, че Чарли я гледаше, и отклони поглед.
	— Състоянието на Ръсти е стабилно — обяви Чарли. — Беше на ръба и отвъд него цялата сутрин, но мислят, че скоро ще се събуди.
	Бен задържа ръката си на гърба на Сам.
	— Изглеждаш все същата — увери я.
	— Благодаря — промърмори с неудобство Сам.
	— Шерифът трябва да се появи в някакъв момент — добави Чарли. — Кийт Койн. Помниш ли го този никаквец?
	Сам го помнеше.
	— Излязоха с някакво нелепо изявление как използват всичките си ресурси да заловят онзи, който е намушкал Ръсти, но не чакай със затаен дъх. — Продължаваше да държи ръцете си плътно скръстени пред гърдите. Същата дръпната и наперена Чарли. — Не бих се изненадала, ако е бил някой от заместниците.
	— Защитник е на онова момиче — вметна Сам. — Стрелялата в училището.
	— Кели Уилсън — поясни Чарли. — Ще ти спестя дългата и досадна история.
	Сам се учуди заради избора й на прилагателни. Двама души бяха убити. Ръсти беше намушкан. Не й се струваше, че съществува аспект от случилото се, който да е прекалено дълъг и по никакъв начин досаден, но Сам си напомни, че не беше дошла да научава подробности.
	Беше тук заради имейла.
	— Ще ни дадеш ли миг? — обърна се Сам към Бен.
	— Разбира се. — Ръката на Бен се задържа още за кратко зад гърба й и Сам осъзна, че жестът се дължеше на недъга й, а не на кой знае каква привързаност.
	Сам се напрегна.
	— Добре съм, благодаря.
	— Знам. — Бен я потърка по гърба. — Трябва да отивам на работа. Наблизо съм, ако се нуждаеш от нещо.
	Чарли посегна към ръката му, но Бен вече се беше обърнал да си върви.
	Автоматичните врати се затвориха рязко зад гърба му. През прозорците Сам остана загледана в леката му походка. Изчака го да завие зад ъгъла. Закачи бастуна на ръката си. Направи знак на Чарли да продължат по коридора към реда пластмасови столове.
	Чарли тръгна първа, набиваше стъпала в пода с присъщата й физическа увереност. Крачките на Сам бяха по-сдържани. Без бастуна имаше усещането, че пристъпва по наклонения под на увеселителна зала. Все пак се добра до стола. Опря длан в седалката и бавно се снижи.
	— Какъв Ръсти даде повод?
	Сам затвори очи, когато разбърканите думи стигнаха до ушите й.
	— Имам предвид… — подхвана.
	— Мислят, че е, защото реши да представлява Кели Уилсън — прекъсна я Чарли. — Има хора в града, които не са доволни от това. Можем да изключим Джудит Хелър. Беше тук цялата нощ. Омъжи се за господин Пинкман преди двайсет и пет години. Странно, нали?
	Сам си имаше доверие единствено колкото да кимне.
	— Това оставя семейство Алегзандър. — Чарли потропа тихо с крак по пода. Сам беше забравила, че сестра й не я свърташе на едно място също като Ръсти. — Нямат връзка с Питър. Помниш Питър от гимназията, нали?
	Сам кимна отново, като се постара да не порицава Чарли, задето се поддаваше на стария си навик да завършва всяко изречение с думата „нали“, все едно искаше да премахне лингвистичното бреме и на Сам да не се налага да участва с друго, освен с кимване или поклащане на главата.
	— Питър се премести в Атланта — добави Чарли. — Но преди няколко години го блъснала кола. Прочетох го на страницата във Фейсбук на друг човек. Тъжно, нали?
	Сам кимна за трети път и почувства неочаквано бодване в гърдите заради новината.
	— Татко работеше и върху друг случай — продължи Чарли. — Не съм сигурна кого засяга, но се задържаше на работа по-късно от обичайното. Ленор не иска да ми каже. Той вбесява до крайност и нея като всички останали, но тя все пак пази тайните му.
	Веждите на Сам подскочиха на челото й.
	— Да, нали? Как така работи с него от толкова дълго, без да го е умъртвила? — Засмя се рязко. — В случай че се чудиш, била си е у дома, когато татко е бил нападнат.
	— Къде? — попита Сам. Имаше предвид къде е у дома за Ленор, но Чарли изтълкува въпроса различно.
	— Господин Томас, мъжът, който живее в другия край на улицата, е открил татко в края на алеята му. Видимо не е имало много кръв, като се изключи разреза на крака му и малко по ризата. Кървил е предимно вътрешно. Предполагам, така стоят нещата с този тип рани. — Посочи корема си. — Тук, тук и тук. Точно както те порят в затвора — паф-паф-паф — и именно заради това мисля, че може да е свързано с другия му случай. Татко си има неговите начини да вбесява осъждани.
	— Не думай — отбеляза Сам в знак на брутално, но основателно единодушие.
	— Може би ти ще успееш да измъкнеш някаква информация от нея? — Чарли се надигна, щом вратите се отвориха. Явно беше зърнала Ленор през прозорците.
	Сам също я видя. Почувства ченето й да увисва.
	— Саманта — произнесе Ленор с дрезгавия си глас, така познат на Сам от детството й, както звънът на телефона в кухнята, когато се обаждаше да обяви, че Ръсти ще закъснее. — Сигурна съм, че баща ти ще оцени присъствието ти тук. Добре ли мина полетът?
	Отговорите на Сам отново се бяха свели до кимване, този път заради шока.
	— Приемам, че вие двете си говорите, все едно не се е случило нищо и всичко си е наред — заяви Ленор, но не изчака за отговор. — Ще отида да проверя как е баща ви.
	Стисна рамото на Чарли, преди да продължи по коридора. Сам наблюдаваше как Ленор тикна под мишницата си тъмносинята чантичка, докато приближаваше поста на сестрите. Носеше тъмносини обувки на ток и същия цвят пола, чийто ръб стигаше твърде високо над коляното.
	— Не знаеше, нали? — обади се Чарли.
	— Че тя е… — На Сам й убягваха точните думи. — Че… Имам предвид, че тя е…
	Чарли беше долепила длан до устата си. Тресеше се от смях.
	— Не е смешно — отсече Сам.
	Покрай дланта на Чарли засвистя блокираният въздух.
	— Престани. Държиш се неуважително.
	— Само към теб — изтъкна Чарли.
	— Не мога да повярвам… — Сам не беше в състояние да завърши мисълта си.
	— Винаги си била прекалено умна, та да осъзнаеш колко си глупава. — Чарли не можеше да спре да се усмихва. — Наистина ли така и не си загряла, че Ленор е транссексуална?
	Сам прибегна до поклащане на главата. Животът й в Пайквил беше защитен, но половата идентичност на Ленор изглеждаше очебийна. Как така Сам беше пропуснала факта, че Ленор е родена като мъж? Ръстът й беше най-малко метър и осемдесет. Гласът й беше по-плътен от този на Ръсти.
	— Ленърд — поясни Чарли. — Бил е най-добрият приятел на татко от колежа.
	— Гама я мразеше. — Сам се обърна към Чарли обезпокоена. — Мама да не е била трансфоб?
	— Не. Поне аз не мисля така. Първо се е срещала с Лени. Почти са стигнали до сватба. Според мен е била бясна заради… — Гласът на Чарли заглъхна, защото празнините бяха лесни за запълване. — Гама открила, че Ленърд облича някои от дрехите й — добави. — Не е казвала кои, но първото хрумнало ми, като отвори дума, беше бельото. Имам предвид Ленор. Гама никога не го е обсъждала с мен. Наистина ли не го знаеше?
	За пореден път Сам единствено успя да поклати глава.
	— Мислех, че Гама ги подозира в любовна връзка.
	— Не бих го пожелала на никого — отвърна Чарли. — Имам предвид Ръсти. Не бих пожелала…
	— Момичета? — Токчетата на Ленор чаткаха по плочките, докато тя крачеше обратно към тях. — Свести се. Като за Ръсти де. Казаха не повече от двама посетители наведнъж.
	Чарли бързо се надигна. Подаде ръка на Сам.
	Сам се подпря тежко на бастуна си и се избута до изправено положение. Нямаше да остави тези хора да се отнасят към нея като към инвалид.
	— След един час ще имат визитация — поясни Ленор. — Помниш ли Мелиса Ла Марш от класа на господин Пендълтън?
	— Да — потвърди Сам, макар да нямаше представа защо Ленор си спомня името на една от приятелките й и на преподавател от гимназията.
	— Сега е доктор Ла Марш. Снощи оперира Ръсти.
	Сам се замисли за Мелиса и как плачеше всеки път, щом не получеше отлична бележка на тест. Може би точно това беше човекът, който да искаш да оперира баща ти.
	Баща.
	Не беше прикрепяла тази дума към Ръсти от години.
	— Ти върви първа — обърна се Чарли към Ленор. Нетърпението й да види Ръсти видимо се беше разсеяло. Спря пред редица големи прозорци. — Ние със Сам ще влезем после.
	Ленор ги остави в мълчание.
	В началото Чарли позволи на тишината да се задържи. Отиде до прозорците. Загледа се в паркинга долу.
	— Сега е твоят шанс.
	В смисъл да си тръгне. Преди Ръсти да я е видял. Преди Сам отново да бъдеше погълната от неговия свят.
	— Наистина ли имаше нужда аз да съм тук? — попита Сам. — Или беше Бен?
	— Аз бях, а Бен беше достатъчно добър да предаде, защото аз не можех, не успявах да се накарам, но мислех, че татко ще умре. — Опря чело в стъклото. — Преди две години претърпя инфаркт. Онзи отпреди това беше лек, но след последния имаше нужда от операция за байпас и се явиха усложнения.
	Сам не каза нищо. Бяха я оставили на тъмно по отношение на здравословното състояние на Ръсти. Той никога не пропусна обаждане и за нея, доколкото беше наясно, през всички тези години той си оставаше съвсем здрав.
	— Наложи се да вземам решения — промълви Чарли. — На някакъв етап не беше способен да диша сам и аз трябваше да реша дали да го включат на животоподдържаща апаратура.
	— Няма ли оставени указания? — поинтересува се Сам. Декларацията, забраняваща реанимиране, която посочваше дали даден човек иска да умре от естествена смърт, или да бъде включен на апарат, често беше оформяна успоредно със завещанието му.
	Сам съзря проблема, преди Чарли да е успяла да отговори.
	— Ръсти няма завещание.
	— Не, няма. — Чарли се обърна с гръб към прозореца. — Очевидно съм взела вярното решение. Имам предвид, че сега е очевидно, защото оживя и беше добре, но този път, когато Мелиса излезе и обясни, че срещат трудности да овладеят кървенето, че сърдечната му дейност е непостоянна, че може да се наложи да взема решение дали да предприемат животоспасяващи…
	— Искаше да съм тук, та да го убия.
	Чарли придоби стреснато изражение, но не заради прямотата на Сам. Беше заради тона й, заради намека за гняв, надничащ иззад думите.
	— Ако се каниш да се разфучиш, най-добре да излезем навън — заяви на Сам.
	— Та репортерите да могат да ни чуят?
	— Сам. — Чарли изглеждаше тревожна, все едно наблюдаваше часовника на ядрена бойна глава. — Да излезем навън.
	Сам стисна дланите си в юмруци. Усещаше да я изпълва отдавна забравена тъмнина. Пое голяма глътка въздух, после още една, и още една, докато мракът не се сведе обратно до стегната буца в гърдите й.
	— Нямаш представа, Шарлот, колко грешиш по отношение на склонността и способността ми да сложа край на нечий живот.
	Сам се подпря на бастуна и пое към поста на сестрите. Хвърли поглед към бялото табло зад празното бюро и набеляза стаята на Ръсти. Вдигна ръка да почука на вратата, но Ленор я отвори, преди кокалчетата й да са докоснали дървото.
	— Уведомих го, че си тук — заяви й Ленор. — Не искаме да получи инфаркт.
	— Искаш да кажеш още един инфаркт — вметна Сам. Не даде време на Ленор да реагира.
	Вместо това влезе в болничната стая на баща си.
	Въздухът й се струваше прекалено разреден.
	Светлините бяха прекалено ярки.
	Примигна заради главоболието, зараждащо се в задната част на очните й ябълки.
	Стаята на Ръсти в интензивното отделение представляваше познат, макар и по-икономичен вариант на апартамента в частната болница, където беше починал Антон. Нямаше дървена ламперия, мек диван, телевизор с плосък екран или бюро, на което Сам да може да работи, но апаратурата беше същата: бипкащият апарат, контролиращ сърцето, съскащите машини, осигуряващи кислород, стържещият звук, издаван от маншета за кръвното налягане, когато се стягаше около ръката на Ръсти.
	Той изглеждаше много сходно със снимката си, но по лицето му липсваше всякакъв цвят. Фотоапаратът никога не беше успявал да улови дяволитото проблясване в очите му, трапчинките на еластичните му бузи.
	— Сами-Сам! — ревна той и пресече думите си с кашлица. — Ела тук, момиче. Нека те погледна отблизо.
	Сам не се премести по-близо. Почувства, че сбърчва нос. Той вонеше на цигари и „Олд Спайс“, две миризми запазили блажено отсъствие в ежедневието й.
	— Проклет да съм, ако не приличаш досущ на майка си. — Той се изсмя доволно. — На какво дължи това удоволствие старото ти татенце?
	Изведнъж Чарли изникна вдясно от Сам. Знаеше, че това е сляпата й страна. Нямаше как да прецени колко дълго беше стояла там.
	— Тате, мислехме, че ще умреш — обади се тя.
	— Оставам вечното разочарование за жените в живота ми. — Ръсти се почеса по брадичката. Кракът му потупваше в беззвучен ритъм под завивката. — Радвам се да установя, че не са били разменяни нови стрели.
	— Не и доколкото можеш да видиш. — Чарли заобиколи от другата страна на леглото му. Беше скръстила ръце. Не пое дланта му. — Добре ли си?
	— Ами. — Ръсти даде вид, че разсъждава над въпроса. — Бях прободен. Или според жаргона на улицата наръган.
	— По най-безмилостния начин.
	— Три пъти в корема и веднъж в крака.
	— Не думай.
	Сам се изключи за закачките им. Открай време си падаше невъодушевен зрител на шоуто на Чарли и Ръсти. Баща й, от друга страна, явно го поемаше добре. Беше ясно, че е крайно удовлетворен от Чарли, очите му буквално светнаха, щом тя го въвлече в диалог.
	Сам погледна часовника си. Не можеше да повярва, че бяха изминали едва шестнайсет минути, откакто слезе от колата. Повиши глас, за да надвика глъчката, и попита:
	— Ръсти, какво се случи?
	— Нима се е случило нещо? — Той сведе очи към корема си. Хирургически дренажи висяха от двете страни на торса му. Върна поглед към Сам в престорен шок. — О, аз съм убит.
	По изключение Чарли не се върза на щуротиите му.
	— Тате, полетът на Сам е днес следобед.
	Сам беше стъписана от напомнянето. Някак си за миг си беше позволила да забрави, че можеше да си тръгне.
	— Хайде, тате — подкани Чарли. — Кажи ни какво стана.
	— Добре, добре. — Ръсти изпъшка глухо, докато се мъчеше да се надигне. Сам осъзна, че това беше първият признак от страна на баща й, че е бил наранен.
	— Ами… — Закашля се и от гръдния му кош се разнесе влажно хриптене. Изкриви лице заради усилието, пак закашля, направи нова гримаса и изчака да се увери, че пристъпът е преминал.
	Когато най-накрая беше в състояние, насочи думите си към Чарли, най-възприемчивата му публика.
	— След като ме остави в къщата, хапнах нещо, може би пийнах малко и осъзнах, че не съм проверил пощата.
	Сам не можеше да си спомни последния път, когато беше получавала поща в дома си. Струваше й се като някакъв ритуал от друга епоха.
	— Обух си обувките за ходене и излязох навън — продължи Ръсти. — Снощи беше чудна вечер. Разкъсана облачност, шансове за дъжд днес сутринта. О… — Явно си спомни, че сутринта беше отминала. — Валя ли сутринта?
	— Да. — Чарли изпълни въртеливо движение с ръката си, за да му даде да разбере, че трябваше да забърза малко. — Видя ли кой беше?
	Ръсти пак се закашля.
	— Това е сложен въпрос със също толкова сложен отговор.
	Чарли чакаше. И двете чакаха.
	— Добре, отидох до пощенската кутия да проверя за поща — избъбри Ръсти. — Прекрасна вечер. Луната се беше издигнала високо в небето. Алеята изпускаше топлината, събрана от слънцето. Представяте си картинката, нали?
	Сам се усети да кима успоредно с Чарли, все едно не бяха минали трийсет години и те бяха малки момичета, заслушани в разказите на баща си.
	Той видимо се наслаждаваше на вниманието. По бузите му се върна мъничко цвят.
	— Появих се иззад завоя и чух нещо някъде над мен, така че погледнах за птица. Помниш ли, че ти споменах за ястреба, Шарлот?
	Шарлот кимна.
	— Реших, че пак си е хванал катеричка, но после… Та-даа! — Той плесна с длани. — Почувствах болка в крака си.
	Сам почувства бузите й да пламват. Също като Чарли и тя беше подскочила при пляскането.
	— Погледнах надолу и ми се наложи да се извъртя, та да разбера какво не е наред. Именно тогава го забелязах. От задната част на бедрото ми стърчеше голям ловен нож.
	Сам притисна длан към устата си.
	— Та, тръшнах се аз на земята също като камък във вода — продължи Ръсти. — Защото боли, когато в бедрото ти е забит нож. В следващия миг забелязах да приближава мъж. Започна да ме рита. Риташе ли, риташе — по ръката, ребрата, главата. Пощата се пръсна навсякъде, но аз се мъчех да се изправя все така с нож в крака. Онзи тип ме ритна един последен път по главата, а аз стиснах крака му с две ръце и го фраснах в най-милото му.
	Сам усети сърцето й да блъска в гърлото. Беше й известно какво е да се бориш за живота си.
	— После се боричкахме още известно време, той подскачаше, защото го държах за единия крак, а аз се мъчех да се изправя. Той обаче явно си спомни за ножа в бедрото ми. Сграбчи го, просто го изтръгна навън, и започна да ме ръга в корема. — Ръсти демонстрира движенията с ръка. — Това ни изтощи. И двамата бяхме гроги. Аз запълзях, като си притисках карантиите с ръка. Той стърчеше там. Почудих се дали ще успея да се добера до къщата и да извикам полиция, когато го видях да вади огнестрелно оръжие.
	— Оръжие ли? — ахна Сам. Нима също така е бил прострелян?
	— Пистолет — потвърди Ръсти. — Един от онези чуждестранни модели.
	— По дяволите, татко — промърмори Чарли. — Да не би после да стовари върху главата ти транспортен контейнер?
	— Ами…
	— Така завършва „Смъртоносно оръжие 2“. Каза ми, че си го гледал онази вечер.
	— Така ли? — Ръсти си придаде невинен вид, което означаваше, че далеч не беше невинен.
	И че Сам беше идиотка.
	— Ти, гадино. — Чарли опря ръка на кръста си. — Какво се случи в действителност?
	Сам усети, че устните й се раздвижват, но не можеше да заговори.
	— Бях намушкан — отрони Ръсти. — Беше тъмно. Не го видях. — Повдигна рамене. — Простете на човечеца, че се опитва да се възползва от оскъдното внимание на двете му взискателни дъщери.
	— Всичко това е било лъжа? — Сам сграбчи чантата си с две ръце. — Преразказ на някакъв тъп филм? — Преди да се усети какво върши, Сам запрати чантата си към главата на баща си. — Ти, гадино — просъска като ехо на изреченото от Чарли. — Защо го правиш? Гадина — повтори и го удари отново.
	Ръсти потрепна. Ръката му се стрелна към корема.
	— Няма логика, вдигаш ръце и те боли коремът.
	— Срязали са коремните ти мускули, лъжлив малоумнико — осветли го Сам. Това ти е сърцевината, център на цялата ти мускулатура.
	— Боже мой — простена той. — Все едно слушам Гама.
	Сам пусна чантата си на пода, преди да го е замлатила отново. Ръцете й трепереха. Почувства се в плен на язвителност, сарказъм, негодувание и всички останали бурни емоции, държали я толкова дълго надалече от семейството й.
	— Мили боже в небесата! — буквално изкрещя тя. — Какво не ти е наред, по дяволите?
	Ръсти се захвана да изрежда на пръстите си.
	— Бях намушкан неколкократно. Страдам от сърдечно заболяване. Имам мръсен език, който, както става ясно, съм предал на дъщерите си. Предполагам, пиенето и пушенето са две отделни неща, но…
	— Млъквай — прекъсна го Чарли, а гневът й явно се беше възбудил наново заради избухването на Сам. — Осъзнаваш ли каква нощ имахме всички до един? Аз преспах на някакъв проклет стол. Ленор беше на път да си оскубе косата. Бен е… Ами, Бен ще ти каже, че е добре, но не е добре, татко. Беше ужасно разстроен и на него се наложи да ми съобщи, че си пострадал. Можеш да си представиш колко гадно беше. После трябваше да прати имейл на Сам, а е повече от сигурно, че Сам не желае да е тук сега или някога. — Най-накрая спря, за да си поеме дъх. Очите й се напълниха със сълзи. — Мислехме, че ще умреш, себична дърта гадино.
	Ръсти остана неподвижен.
	— Смъртта спохожда всички ни, скъпа моя. Лакеят на вечността няма завинаги да задържа палтото ми.
	— Не ми излизай с фрази в стил Пруфрок*. — Чарли обърса очите си с пръсти. Обърна се към Сам. — Може би онлайн ще успея да сменя полета ти за по-ранен. — После заговори на Ръсти: — Ще останеш в болница поне още седмица. Ще накарам Ленор да уведоми клиентите ти. Мога да издействам отсрочка за…
	[* Първото публикувано стихотворение на Т. С. Елиът (1915). — Б.пр.]
	— Не. — Ръсти се надигна до седнало положение, а хуморът му се изпари без следа. — Имам нужда утре да поемеш предварителното изслушване на Кели Уилсън.
	— Какво… — Чарли вирна ръце във въздуха, видимо вбесена. — Ръсти, това вече го обсъдихме. Не мога да…
	— Има предвид мен — намеси се Сам, защото Ръсти не беше спрял да я гледа, откакто отправи искането. — Иска аз да поема изслушването.
	В очите на Чарли проблесна ревност, въпреки че тя самата отказа задачата.
	Ръсти повдигна рамене към Сам.
	— Утре в девет. Фасулска работа. Влизате и излизате. Нещо като десет минути.
	— Сам няма щатски лиценз — изтъкна Чарли. — Не може да…
	— Лицензирана е. — Ръсти намигна към Сам. — Кажи й, че съм прав.
	Сам не попита баща си откъде знаеше, че е положила изпит за лиценз на щата Джорджия. Вместо това си погледна часовника.
	— Вече имам билет за полет по-късно днес.
	— Плановете винаги могат да бъдат променени.
	— От „Делта“ ще поискат такса за промяната.
	Сам бръсна въображаемо влакънце от ръкава на блузата си за шестотин долара.
	— Мога да ти отпусна заем, за да го покриеш.
	На всички им беше ясно, че не опираше до пари.
	— Просто се нуждая от няколко дни, за да се изправя на крака, а после ще се хвърля в случая — обясни Ръсти. — Дълбоко гмуркане е, момичето ми. Много се случва там. Какво ще кажеш да помогнеш на старото си татенце нещата да продължат да се движат?
	Сам поклати глава, макар да й беше ясно, че вероятно Ръсти беше единственият шанс на Кели Уилсън за ревностна защита. Дори стандартът да бъдеше свален до служебна защита, сигурно щеше да е трудно да се намери някой, който да поеме случая така бързо, особено предвид факта, че настоящият й адвокат беше намушкан с нож.
	Независимо от това проблемът си беше на Ръсти.
	— Имам работа за вършене в Ню Йорк — заяви Сам. — Чакат ме мои собствени дела. Изключително важни. Ще сме в съдебна зала в рамките на следващите три седмици.
	Никой от тях не заговори. И двамата се бяха втренчили в нея.
	— Какво?
	— Сам, седни — промълви тихо Чарли.
	— Нямам нужда да сядам.
	— Заваляш думите.
	На Сам й беше ясно, че сестра й е права. Но проклета да бе, ако седнеше заради най-прост случай на дизартрия, предизвикана от изтощение.
	Просто й трябваше момент.
	Свали очилата си. Измъкна салфетка от кутия до леглото на Ръсти. Почисти стъклата, все едно проблемът беше петънце, което лесно можеше да бъде отстранено.
	— Миличка, защо не слезеш долу със сестра си и не й позволиш да те нахрани — подхвана Ръсти. — Ще го обсъдим после, когато се чувстваш по-добре.
	Сам поклати глава.
	— Аз…
	— А, не — намеси се Чарли. — Това не е моя работа, господинчо. Ти ще й разясниш за твоя еднорог.
	— Хайде и ти — сгълча я той. — Тази част не й трябва да я знае точно сега.
	— Тя не е идиот, Ръсти. В крайна сметка ще поиска да узнае и няма да съм аз тази, която ще й каже.
	— Аз съм тук. — Сам постави очилата си. — Ще престанете ли да говорите, все едно съм в друга стая?
	Чарли се облегна тежко на стената. Отново беше скръстила ръце пред гърдите си.
	— Ако се съгласиш да се явиш на предварителното изслушване, ще трябва да пледираш за невинност.
	— И? — почуди се Сам. Рядко се случваше някой да пледира виновен.
	— Нямам предвид проформа. Татко наистина мисли, че Кели Уилсън не е виновна.
	— Не е виновна? — Ето че сега имаше проблем и със слуха. Успели бяха да предизвикат късо съединение в последните значими зони на мозъка й. — Разбира се, че е виновна.
	— Кажи го на адвокат Фогхорн Легхорн тук — подкани Чарли. — Той наистина мисли, че Кели е невинна.
	— Но…
	Чарли вдигна ръце в знак на капитулация.
	— Не убеждавай мен.
	Сам се обърна към Ръсти. Ако беше неспособна да зададе на баща си очевидния въпрос, то не беше заради травмите й. Баща й най-накрая беше изгубил ума си.
	— Разговаряй лично с Кели Уилсън. След като хапнеш, иди в полицейското управление. Уведоми ги, че си мой сътрудник. Остани насаме с Кели и поговорете. Максимум пет минути. Ще видиш какво имам предвид.
	— Какво ще види? — попита Чарли. — Тя уби хладнокръвно мъж и момиченце. За виждане ли искаш да говорим? Бях там по-малко от минута, след като се случи. Буквално видях Кели — буквално — да държи димящото оръжие. Малкото момиченце умря пред очите ми. Този непобедим юнак тук обаче си въобразява, че тя е невинна.
	На Сам й беше нужен момент, та да позволи на шока от участието на Чарли във всичко това да се уталожи, преди да попита сестра си:
	— Ти какво правеше там? На мястото на стрелбата? Как…
	— Няма значение. — Чарли задържа фокуса си върху Ръсти. — Помисли за какво молиш, татко. Какво би означавало за нея да се замеси в това. Нима искаш Сам също да бъде нападната от някой жаден за мъст маниак? — Изсмя се горчиво. — Отново?
	Ръсти беше имунизиран срещу ниски топки.
	— Сами-Сам, чуй ме, просто поговори с момичето. Така или иначе, това ще ми помогне да получа второ мнение. Дори великанът на мисълта, когото виждаш пред себе си, не е непогрешим. Ще оценя високо колегиалния ти принос.
	Ласкателствата му само я вбесиха.
	— Масовата стрелба попада ли в сферата на компетенция на интелектуалната собственост? — попита го. — Или може би си забравил какъв вид право практикувам аз?
	Ръсти й намигна.
	— Може би окръжната прокуратура в Портланд е била абсолютно гнездо на патентни посегателства, а?
	— Това беше преди много време.
	— А сега си прекалено ангажирана да помагаш на Тъпизъм Инкорпорейтид да съди Тъпизъм Лимитид заради някакъв тъпизъм?
	— Всеки има право на своята си тъпотийка. — Сам не му позволи да извърти нещата. — Не съм типът адвокат, от когото се нуждае Кели Уилсън. Вече не. Всъщност никога не съм била. Бих била от повече полза за прокуратурата, защото това е страната, на която винаги съм стояла.
	— Прокуратура, защита… Онова, което е от значение, е да познаваш пулса на съдебната зала, а на теб това ти е в кръвта. — Ръсти отново се избута леко нагоре. Закашля се в шепата си. — Мила, наясно съм, че дойде чак дотук, очаквайки да ме завариш на смъртно легло, и ти давам честната си дума, че в крайна сметка ще се стигне и до това, но засега ще ти заявя нещо, което не си чувала от мен през четиресет и четирите ти хубави години на земята: имам нужда да направиш това за мен.
	Сам поклати глава по-скоро от чувство на безсилие, отколкото в знак на отказ. Не искаше да бъде тук. Мозъкът й беше изтощен. Можеше да чуе от устата й да се нижат съскащи звуци също като от змия.
	— Ще си вървя — заяви.
	— Разбира се, но утре — отвърна Ръсти. — Миличка, никой друг няма да се погрижи за Кели Уилсън. Сама е на света. Родителите й не притежават умствените способности да схванат бедата, в която се намира. Тя сама също не може да си помогне. Не е в състояние да съдейства за собствената си защита и никого не го е грижа. Нито полицията. Нито разследващите. Нито Кен Койн. — Ръсти протегна ръка към Сам. Оцветените от никотина върхове на пръстите му се отъркаха в ръкава на блузата й. — Ще я убият. Ще забият игла в ръката й и ще сложат край на живота на това осемнайсетгодишно момиче.
	— Животът й е приключил в мига, когато е решила да внесе заредено оръжие в училището и да убие двама души — изтъкна Сам.
	— Саманта, не оспорвам твърденията ти — отговори Ръсти. — Но, моля те, ще изслушаш ли момичето? Дай й шанс да бъде чута. Бъди нейният глас. След като съм на легло, ти си единственият човек на света, на когото се доверявам да действа като неин адвокат.
	Сам затвори очи. Главата й пулсираше. Звукът от апаратите й действаше дразнещо. Осветлението над главата й беше прекалено ярко.
	— Говори с нея — умоляваше Ръсти. — Напълно сериозен съм, като казвам, че ти се доверявам да бъдеш неин защитник. Ако не се съгласиш да пледираме невинна, тогава иди и свали летвата до понижена вменяемост. За това поне всички ще можем да се съгласим.
	— Това е фалшиво право на избор, Сам — изтъкна Чарли. — При всички случаи те вкарва в съда.
	— Да, Чарли, запозната съм със заблудите на реториката. — Стомахът на Сам закъркори. Не беше хапвала нищо от петнайсет часа. Не беше спала дори по-дълго. Заваляше думите — и то, когато успееше да сглоби цели изречения. Не можеше да помръдне без бастуна си. Почувства се гневна, наистина гневна, както не се беше случвало от години. И слушаше Ръсти, сякаш той беше неин баща, а не човек, готов да стори всичко, да пожертва всеки заради клиент.
	Дори собственото си семейство.
	Вдигна чантата си от пода.
	— Къде отиваш? — попита Чарли.
	— У дома — отвърна Сам. — Тази гадост тук ми е също толкова нужна, колкото нова дупка в главата.
	Наподобяващият лай смях на Ръсти я последва навън през вратата.


>>	9

	Сам седеше на дървена пейка в парка зад сградата на болницата. Свали очилата си. Затвори очи. Насочи лице към слънцето. Вдиша свежия въздух. Пейката се намираше в част от градината, оградена със зид, а до портата на входа ромолеше фонтан. Табелка с надпис „Градина на покоя — всички са добре дошли“ висеше точно над друга, изобразяваща зачеркнат с червено мобилен телефон.
	Както изглеждаше, втората табелка беше достатъчна да държи градината празна. Сам седеше сама насред този покой. Или по-точно, мъчеше се да възвърне личния си покой.
	Бяха изтекли едва някакви си трийсет и шест минути между момента, когато Станислав я беше стоварил пред входа и нейното напускане на стаята на Ръсти. Други трийсет минути бяха изминали, откакто откри Градината на покоя. Сам нямаше скрупули да прекъсне обяда на шофьора си, но се нуждаеше от време да се успокои. Ръцете й не спираха да треперят. Нямаше си доверие да говори. Главата я болеше силно, както не се беше случвало от години.
	Беше оставила лекарствата си за мигрена у дома.
	У дома.
	Представи си как Фоско е извил гръб в обратно „ес“, излегнат на пода. Слънцето струи през прозорците. Топлината на плувния басейн. Удобството на леглото й.
	И Антон.
	Даде си миг да се вглъби в мисли за мъжа си. За големите му и силни ръце. Смеха му. Насладата му от нови храни, нови изживявания, нови култури.
	Не можеше да го остави да си иде.
	Не и когато бе толкова важно да остане с нея. Не дори когато я призоваваше, молеше и увещаваше да му помогне да сложи край на окаяния си живот.
	В началото битката беше подета съвместно от двама им. Пътуваха до онкологичния център „М. Д. Андерсън“ в Хюстън, до клиниката „Майо“ в Рочестър, обратно до мемориалния онкологичен център „Слоун-Кетъринг“ в Ню Йорк. Всеки специалист, всеки прославен по света експерт беше дал на Антон приблизително седемнайсет до двайсет процента шанс за оцеляване.
	Сам беше категорична, че той ще надскочи този процент.
	Фотодинамична терапия. Химиотерапия. Лъчетерапия. Ендоскопия с дилатация. Ендоскопия с поставяне на стент. Електрокоагулация. Антиангиогенезна терапия. Отстраниха хранопровода му, повдигнаха стомаха му и го свързаха с гърлото. Махнаха лимфни възли. Осъществиха още реконструиращи операции. Беше поставена тръба за хранене. Също и колостомична торбичка. Бяха провеждани клинични изследвания. Приложиха се експериментални лечения. Диетологична подкрепа. Палиативна хирургия. Още експериментални лечения.
	На кой етап Антон се беше предал?
	Кога беше изгубил гласа си, реалната способност да говори? Кога подвижността му се редуцира дотолкова, че му липсваха сили да размърда хилавите си крака в болничното легло? Сам не можеше да си спомни точния момент на неговото капитулиране, не беше обърнала внимание на промяната. Веднъж й каза, че се е влюбил в нея, защото е боец, но накрая неспособността й да се откаже беше проточила страданията му.
	Сам отвори очи. Сложи си очилата. Ивица в синьо и бяло се рееше точно отвъд обсега на ограниченото периферно зрение на дясното й око.
	— Престани да правиш така — заяви на Чарли.
	Чарли навлезе в полезрението й.
	— Защо си тук навън?
	— Защо да съм вътре?
	— Добър въпрос. — Чарли седна на пейката срещу нейната. Устреми очи нагоре към дърветата, а лекият ветрец накара листата им да зашумолят.
	Открай време Сам беше наясно, че е наследила поразителните черти на Гама, тази упорита студенина, която отблъскваше толкова много хора. Приветливото изражение на Чарли идваше в пълна противоположност на майчината им наследственост. Лицето й, независимо от синините, видимо още беше красиво. Винаги се беше показвала умна по начин, който разсмиваше хората, вместо да ги накара да се отдръпнат. Непреклонно щастлива, беше я определила веднъж Гама. Точно от типа хора, които всички харесват.
	Не и днес обаче. У Чарли се долавяше нещо различно, почти осезаема меланхолия, която май нямаше нищо общо със състоянието на Ръсти.
	Защо наистина беше помолила Бен да прати имейл на Сам?
	Чарли се облегна на пейката.
	— Втренчила си се в мен.
	— Помниш ли, когато мама те доведе тук? Счупи си ръката, докато се опитваше да спасиш коте.
	— Не беше коте — поясни Чарли. — Мъчех се да сваля от покрива въздушния си пистолет.
	— Гама го хвърли там горе, та да престанеш да играеш с него.
	— Именно. — Чарли завъртя очи и се отпусна на пейката. Беше на четиресет и една, но спокойно можеше да е на тринайсет. — Не му позволявай да те придума да останеш.
	— Не съм планирала да го правя. — Сам вдигна очи от чашата си. Беше купила от кафенето гореща вода и сандвич, който не беше в състояние да дояде. Измъкна от чантата си найлонова опаковка с цип. Вътре бяха торбичките й чай.
	— Тук имаме чай — изтъкна Чарли.
	— Харесвам този вид. — Сам пусна торбичката във водата. Изживя момент на тиха паника, когато зърна голия си пръст. После си спомни, че остави халката си у дома.
	На Чарли не й убягваше много.
	— Какво има?
	Сам поклати глава.
	— Имаш ли деца?
	— Не. — Чарли не я попита същото на свой ред. — Не съм те довлякла тук да убиваш Ръсти. В крайна сметка ще го постигне сам. Сърцето му не е добре. Кардиологът му каза, че един напън на червата може да му докара смърт. Но не спира да пуши. Не намалява пиенето. Знаеш го какъв инат е. Не слуша никого.
	— Не мога да повярвам, че не те е улеснил с коректността да напише завещание.
	— Щастлива ли си?
	Сам намери въпроса едновременно за странен и ненадеен.
	— Някои дни са по-добри от други.
	Чарли потропа леко с крак по земята.
	— Понякога си мисля за теб, съвсем сама в онзи скапан тесен апартамент, и се натъжавам.
	Сам не я уведоми, че скапаният апартамент се беше продал за три милиона и двеста хиляди. Вместо това си послужи с цитат.
	— „Представи си ме как скърцам със зъби и дебна.“
	— Фланъри О`Конър. — Чарли винаги я беше бивало с цитатите. — Гама четеше „Навикът на съществуването“, нали така? Напълно я бях забравила.
	Сам не беше. Още си спомняше ясно изненадата си, когато майка й взе от библиотеката сборника с есета. Гама беше презирала открито религиозния символизъм, с което изключваше повечето от английския канон.
	— Татко казва, че преди да умре се е опитвала да бъде щастлива — отрони Чарли. — Може би, защото е знаела, че е болна.
	Сам сведе очи към чая си. По време на аутопсията на Гама патологът беше установил, че белите й дробове са разядени от рак. Ако не я бяха убили, вероятно щеше да умре в рамките на година.
	Закарая Кълпепър беше използвал това като част от защитата си, като че още няколко скъпоценни месеца с Гама не означаваха нищо.
	— Тя ми поръча да се грижа за теб — каза Сам. — Онзи ден в банята. Звучеше толкова остро.
	— Тя винаги звучеше остро.
	— Е, ами… — Сам остави конеца на торбичката да увисне над ръба на чашата.
	— Помня как ти се караше с нея — отбеляза Чарли. — Почти не разбирах какво си казвахте. — Задвижи дланите си в имитация на говорене. — Татко казваше, че сте като два магнита, постоянно се зареждате една друга.
	— Магнитите не се зареждат; или се привличат, или се отблъскват, в зависимост от подравняването им спрямо тяхната полярност север/юг. Север към юг или юг към север се привличат, докато север към север и юг към юг се отблъскват — поясни. — Ако ги зареждаш, приемам, че е имал предвид с някакъв вид електрически ток, само усилваш полярността на магнитите.
	— Иха, наистина доказа тезата си.
	— Не се прави на умница.
	— Не се прави на тъпачка.
	Сам срещна погледа й. Двете се усмихнаха.
	— „Фърмилаб“ работи върху протоколи от неутронна терапия за третиране на рак — произнесе Чарли.
	Сам беше изненадана, че сестра й следи подобни неща.
	— Разполагам с част от писанията й. Имам предвид статии. Бяха публикувани.
	— Статии, които е писала тя?
	— Много са стари. От шейсетте години. Успях да издиря препратките към работата й в бележки под линии, но не и оригиналните материали. Има два, които успях да сваля от международната база данни за модерна физика. — Отвори чантата си и измъкна дебел сноп листа, които беше принтирала сутринта на летище Тетърборо. — Не знам защо ги донесох — отрони Сам и това бяха най-искрените думи, изречени пред сестра й, откакто беше пристигнала. — Реших, че може да поискаш да ги имаш, при положение че… — Сам замълча. И на двете им беше известно, че всичко друго беше изгубено в огъня. Стари домашни видеоклипове. Антични училищни бележници. Лексикони. Бебешки зъбчета. Снимки от ваканции.
	Беше оцеляла само една снимка на Гама, спонтанен кадър, на който тя стоеше насред полето. Беше погледнала над рамо, но не се взираше в камерата, а в някой застанал встрани. Виждаха се три четвърти от лицето й. Повдигната тъмна вежда. Устните й бяха леко разтворени. Фотографията се беше намирала на бюрото на Ръсти в кантората му в центъра, когато червената тухлена къща беше погълната от пламъците.
	Чарли прочете заглавието на първата статия: Фото-трансмутативно обогатяване на междузвездна среда: изследвания върху наблюдения на мъглявината „Тарантула“. Изсумтя и прехвърли с палец до втората статия. „Доминантни р-процесни пътеки в обвивки на супернова“.
	Сам осъзна грешката си.
	— Сигурно не можеш да ги разбереш, но е хубаво да ги имаш.
	— Много е хубаво. Благодаря ти. — Очите на Чарли шареха по хартията в опит да извлече някакъв смисъл. — Чувствам се глупава, когато осъзнавам колко умна беше тя.
	До този момент Сам не си беше припомняла, че през цялото си детство се беше чувствала по същия начин. Може и да бяха магнити, но не притежаваха равни сили. Каквото и да знаеше Сам, Гама знаеше повече по въпроса.
	— Ха. — Чарли се разсмя. Трябва да беше прочела особено засукана фраза.
	На свой ред Сам също се засмя.
	Това ли беше пропуснала през всички тези години? Тези спомени? Тези разкази? Тази непринуденост на Чарли, за която Сам си беше мислила, че е умряла заедно с Гама?
	— Наистина приличаш на нея — заключи Чарли. Прегъна страниците и ги остави на пейката до нея. — Татко още държи онази снимка на бюрото си.
	Снимката.
	Сам винаги беше искала да притежава копие, но беше прекалено горда да предостави на Ръсти удоволствието да й направи услуга.
	— Наистина ли си въобразява, че ще се изправя да защитавам някой, застрелял двама души? — попита.
	— Да. Но пък Ръсти смята, че може да убеди всеки за всичко.
	— Намираш ли, че трябва да се заема?
	Чарли обмисли отговора си, преди да го даде.
	— Сам, с която израснах, би ли го сторила? Може би, макар че сигурно не от привързаност към Ръсти. Би се гневила по същия начин, по който се гневя аз, ако нещо не е честно. И, предполагам, не е честно, защото в радиус от стотици километри няма друг адвокат, който да се отнесе към Кели Уилсън като към човешко същество вместо като към бреме. Но как би постъпила Сам, която си сега? — Повдигна рамене. — Истината е, че вече не те познавам. Както и ти не познаваш мен.
	Сам се почувства жегната от думите й, макар да бяха самата истина.
	— Това е честен отговор.
	— Честно ли е, че те помолих да дойдеш?
	Сам не беше привикнала да не разполага с готов отговор.
	— Защо в действителност пожела да съм тук?
	Чарли поклати глава. Не отговори незабавно. Задърпа конче, стърчащо от джинсите й. Изпусна продължително въздух, който просвири през счупения й нос.
	— Снощи Мелиса ме попита дали искам да прибегне до крайни мерки — произнесе. — Което в общи линии означава „Да го оставя ли да умре? Да не го ли оставя да умре? Трябва да ми кажеш на мига“. Изпаднах в паника, но не от страх или нерешителност, а защото почувствах, че нямам правото да решавам сама. — Погледна към Сам. — Чувствах инфарктите като нещо, срещу което трябва да се боря. Наясно съм, че си го причини сам с пушенето и пиенето си, но беше ситуация, за която намирах, че включва някакъв вид вътрешна битка, нещо органично свързано с него, срещу което трябваше да му помогна да се бори.
	Чувството беше познато на Сам покрай Антон.
	— Мисля, че разбирам.
	Скованата усмивка на Чарли издаваше недоверие.
	— Предполагам, ако отново се опре до изключване, ще те залостя при него и ще те оставя да го довършиш с чантата.
	Сам не се гордееше с този момент.
	— Преди си повтарях, че единственият плюс при избухливия ми нрав е, че никога не съм удряла някого в гнева си.
	— Само татко. Аз постоянно го правя. Той е в състояние да го понесе.
	— Сериозна съм.
	— Едва не удари мен. — Гласът на Чарли се извиси, знак, че натрапваше лековатост в нещо мрачно. Имаше предвид последния път, когато се бяха видели. Сам си спомняше ясно ужаса в очите на Бен, когато се изпречи помежду им.
	— Съжалявам за това — промълви Сам. — Бях изгубила контрол. Ако беше останала, можеше и да те ударя. Не съм в състояние да заявя категорично, че не беше вероятност, и съжалявам.
	— Знам, че съжаляваш. — Чарли не изрече думите с жестокост, което някак си ги направи по-болезнени.
	— Вече не съм такава — заяви Сам. — Наясно съм, че е трудно за вярване, като се има предвид по-раншното ми поведение, но нещо в това да съм тук извиква жестокостта обратно у мен.
	— Тогава е редно да се върнеш в Ню Йорк.
	Сам разбираше, че сестра й има право, но засега, само за този момент, за този скъп отрязък от време с Чарли, не искаше да си тръгва.
	Отпи от чая си. Водата беше изстинала. Изля го на тревата до пейката.
	— Кажи ми защо беше в училището вчера сутринта, когато започна стрелбата.
	Чарли стисна здраво устни.
	— Оставаш или тръгваш?
	— Никое от двете не би трябвало да окаже влияние на онова, което ще ми кажеш. Истината е истина.
	— Няма страни. Само правилно и грешно.
	— Много подредена логика.
	— Така е.
	— Ще ми кажеш ли за синините по лицето ти?
	— Ще ти кажа ли? — Чарли постави въпроса като някакъв вид философско упражнение. Отново скръсти ръце. Насочи очи обратно нагоре към дърветата. Челюстта й беше напрегната. Сам забеляза, че мускулите на шията й се бяха изпънали като въжета. В този миг у сестра й се долавяше нещо така забележително тъжно, че на Сам й се прииска да седне до нея и да я държи в прегръдката си, докато не сподели какво не беше наред.
	Най-вероятно Чарли щеше да я отблъсне.
	Сам повтори въпроса си от по-рано.
	— Какво правеше в училището вчера сутринта? — Чарли нямаше деца. Нямаше повод да се намира там, особено пък преди осем сутринта. — Чарли?
	Чарли повдигна рамене едва доловимо.
	— Повечето ми случаи са в съда за малолетни. Бях в прогимназията за препоръчително писмо от учител.
	Това звучеше точно като нещо, което Чарли би предприела за клиент и все пак тонът й почти издаваше лъжа.
	— Бяхме в неговата стая, когато чухме стрелбата — продължи Чарли. — След това чухме жена да крещи за помощ, така че аз изтичах да помогна.
	— Коя беше жената?
	— Госпожица Хелър, вярваш или не. По времето, когато стигнах там, тя вече беше до момиченцето. Гледахме я как умира. Луси Алегзандър. Аз държах ръката й. Беше студена. Не като стигнах, а когато умря. Знаеш колко бързо изстиват.
	Сам знаеше.
	— Така че… — Чарли пое въздух и го задържа за миг. — Хък отне оръжието на Кели. Револвер. Убеди я да му го даде.
	Без особена причина Сам почувства косъмчетата на тила й да настръхват.
	— Кой е Хък?
	— Господин Хъкабий. Той беше учителят, когото бях отишла да видя. Заради клиент. Преподавал е на Кели…
	— Мейсън Хъкабий?
	— Не разбрах малкото му име. Защо?
	Сам почувства цялото й тяло да се разтриса.
	— Как изглежда?
	Чарли поклати невярващо глава.
	— Има ли значение?
	— Приблизително с твоя ръст, пясъчнокестенява коса, малко по-възрастен от мен, израснал е в Пайквил? — По изражението на сестра й Сам разбра, че е права. — О, Чарли. Стой надалече от него. Не знаеш ли?
	— Какво да знам?
	— Сестрата на Мейсън беше Мери-Лин Хъкабий. Беше изнасилена от онзи тип… Как му беше името? — Сам се помъчи да си спомни. — Някой си Мичъл от Бридж Кап. Кевин Мичъл.
	Чарли продължаваше да клати глава.
	— Защо това е известно на всички, освен на мен?
	— Изнасилил я и после тя се обеси в хамбара им, а татко го отърва.
	Шокираното изражение на Чарли разкри внезапно осъзнаване.
	— Той ми поръча да се обадя на татко. Хък, Мейсън, както там се казва. Когато Кели беше арестувана, полицаите се държаха… ами… като полицаи. Хък ми поръча да извикам татко да представлява Кели.
	— Предполагам Мейсън Хъкабий е наясно какъв вид адвокат е Ръсти.
	Чарли беше видимо разтърсена.
	— Бях забравила за този случай. Сестра му учеше в колеж.
	— Беше се прибрала за лятната ваканция. Отишла с приятели до Бридж Кап да гледат филм. Влязла в тоалетната и Кевин Мичъл я нападнал.
	Чарли сведе поглед към дланите си.
	— Видях снимки в досието на татко.
	Сам също ги беше видяла.
	— Мейсън разпозна ли те? Имам предвид, като го помоли за помощ с твоя малолетен нарушител?
	— Не говорихме кой знае колко. — Отново леко повдигане на раменете. — Случи се много. И много бързо.
	— Съжалявам, че ти се е наложило да видиш това. Малкото момиченце. След като госпожица Хелър е била там, сигурно са се върнали спомени.
	Чарли остана втренчена в дланите си. Единият й палец потъркваше кокалчето на другия.
	— Беше тежко.
	— Радвам се, че имаш Бен, на когото да се облегнеш. — Сам я зачака да каже нещо на тема Бен, да обясни неловкия момент помежду им.
	Чарли продължи да търка ставата на палеца си.
	— Онова, дето го каза на татко за втората дупка в главата, беше смешно.
	Сам се зае да изучава сестра си. Чарли беше царица да заобикаля темата.
	— Обикновено не ми е присъщ грубият език, но това някак обобщи цялостното настроение.
	— Звучиш толкова сходно с нея. Изглеждаш като нея. Дори стойката ти е нейната. — Тонът на Чарли омекна. — Като те видях в коридора, почувствах нещо странно в гърдите си. За част от секундата те взех за Гама.
	— И на мен ми се случва понякога — призна Сам. — Зървам се в огледалото и… — Съществуваше причина да не се поглежда често в огледалото. — И сега съм на нейната възраст.
	— О, да. Честит рожден ден.
	— Благодаря.
	Чарли все така не вдигаше очи. Продължаваше да кълчи пръстите си.
	Възрастните им еквиваленти спокойно можеха да са две непознати, но съществуваха определени неща, които възрастта не можеше да заличи, колкото и коварна мощ да притежаваше. Полегатите рамене на Чарли. Мекотата в гласа й. Треперенето на устната й, когато се бореше с емоциите. Носът й беше счупен. Под очите й имаше синини. Предишната им непринуденост с Бен беше изместена от забележима дисхармония. Безспорно криеше нещо, може би много неща, но също така безспорно бе, че си имаше причини за това.
	Вчера сутринта Чарли беше държала в ръце умиращо момиченце и преди да е настъпила полунощ, беше научила, че е възможно баща й да умре — не за пръв път и несъмнено не за последен път, — но този път, този конкретен път сред всички други, беше накарала Бен да напише имейл на Сам.
	Чарли не беше повикала Сам тук, за да вземе решение, каквото веднъж преди тя беше вземала сама.
	И Чарли не се беше обърнала директно към Сам, защото дори като дете винаги молеше за нещата, които искаше, а не от които се нуждаеше.
	Сам насочи лице към слънцето. Затвори очи. Видя се да стои пред огледалото в банята на фермерската къща. Гама беше зад нея. Отраженията им ги гледаха от стъклената повърхност.
	— Всеки път трябва да поставяш щафетата стабилно в ръката й, независимо къде се намира тя. Ти трябва да я намериш. Не да очакваш тя да намери теб.
	— Сигурно е най-добре да вървиш — обади се Чарли.
	Сам отвори очи.
	— Едва ли искаш да си пропуснеш полета.
	— Ти говори ли с онова момиче Уилсън? — попита Сам.
	— Не. — Чарли се понадигна на мястото си. Обърса очи. — Хък твърди, че има когнитивни нарушения. Според Ръсти коефициентът й за интелигентност е около седемдесет и нещо. — Наклони се към Сам с лакти, облегнати на коленете. — Срещнах се с майката. И тя също не е от най-умните. Просто добри хора от провинцията, след като днес цитираме Фланъри О`Конър. Ленор ги настани в хотел снощи. На задържаните не е позволено да имат посетители, докато не бъдат призовани пред съда. Сигурно се побъркват да я видят.
	— Значи, най-малкото става дума за понижена вменяемост — заключи Сам. — Имам предвид защитата й.
	Чарли повдигна едното си рамо.
	— Честно казано, това е единствената стратегия при тези случаи на масова стрелба. Защо някой би го направил, ако не е луд?
	— Къде я държат?
	— Вероятно в градския арест в Пайквил.
	Пайквил.
	Почувства името като къс стъкло в гърдите си.
	— Аз не мога да я представлявам на предварителното изслушване, защото съм свидетел. Не че татко има морални скрупули, но… — Чарли поклати глава. — Така или иначе, татко има в резерв един негов стар преподавател, Картър Грейл. Пенсионира се преди няколко години. На деветдесет е, алкохолик и мрази всички. Той може да поеме утре.
	Сам се надигна с усилие от пейката.
	— Аз ще го направя.
	Чарли също стана.
	— Не, няма.
	Сам изрови картичката на Станислав от чантата си. Извади телефона си. Написа му: Чакай ме отпред.
	— Сам, не можеш да се заемеш с това. — Чарли я последва като кученце. — Няма да те оставя да го направиш. Върви си у дома. Живей си живота. Бъди този по-малко жесток човек.
	Сам изгледа сестра си.
	— Шарлот, наистина ли мислиш, че съм се променила толкова много, та да позволявам на малката ми сестра да ми нарежда какво да правя?
	Чарли изпъшка заради упоритостта й.
	— Не слушай мен. Слушай инстинкта си. Не можеш да оставиш Ръсти да победи.
	Станислав написа отговор: Пет минути.
	— Не опира до Ръсти. — Сам метна чантата си на рамо. Хвана бастуна си.
	— Какво правиш?
	— Сакът ми с вещи за преспиване е в колата. — Сам беше планирала да отседне в „Четири сезона“ и на другия ден да намине през офиса им в Атланта, преди да отпътува за Ню Йорк. — Мога да накарам шофьора ми да ме откара до полицейското управление или да пътувам с теб. Изборът е твой.
	— Какъв е смисълът в това? — Чарли я последва до портичката. — Сериозно питам. Защо би сторила нещо за този глупав мръсник?
	— Ти го каза по-рано. Не е честно Кели Уилсън да няма никого на своя страна. — Сам отвори портичката. — Все така не ми допада, когато нещата не са честни.
	— Сам, спри. Моля те.
	Сам се обърна с лице към сестра си.
	— Разбирам, че за теб е тежко — отрони Чарли. — Че да се върнеш тук е като да се давиш в плаващи пясъци.
	— Не съм казвала подобно нещо.
	— Не се налага. — Чарли отпусна длан върху ръката на Сам. — Никога нямаше да позволя на Бен да изпрати този имейл, ако знаех колко много ще ти повлияе.
	— Заради няколкото завалени думи ли е? — Сам заби поглед във виещата се каменна пътека, водеща обратно към болницата. — Ако се бях вслушала в лекарите колко щели да бъдат ограничени жизнените ми функции, щях да умра в онова болнично легло.
	— Не казвам, че не можеш да го направиш. Само питам редно ли е.
	— Няма значение. Взех решение. — На Сам й хрумна само един начин да завърши този разговор. Хлопна портичката пред Чарли. — Последната дума е моя.


>>	10

	Пътуването в колата на Чарли накара Сам да осъзнае, че никога не е била нервен пътник, защото никога не я беше возила малката й сестра. Чарли хвърляше само бегъл поглед към огледалата за обратно виждане, преди да смени платното. Служеше си с клаксона на воля. Говореше под нос на останалите шофьори, подканяше ги да побързат, да намалят скорост, да се отместят от пътя й.
	Сам кихна с все сила. Очите й се бяха навлажнили. Автомобилът на Чарли, един вид хибрид между комби и СУВ, вонеше на влажно сено и животни.
	— Имаш ли куче?
	— Временно съм го дала назаем.
	Сам се вкопчи в таблото, когато Чарли се отклони в съседното платно.
	— Не трябва ли да оставяш мигача за малко по-дълго?
	— Струва ми се, че вербалната ти парафазия се върна — отбеляза Чарли. — Каза „не трябва ли“ вместо „Трябва“.
	Сам се засмя, което изглеждаше някак неуместно, предвид че дестинацията им беше градският арест.
	Да представлява Кели Уилсън идваше на втори план след намерението да открие какво не беше наред при Чарли — както физически, заради синините, така и емоционално, заради всичко останало, — но все пак не възнамеряваше да гледа през пръсти на ролята си като защитник на училищния стрелец. За пръв път от много години се чувстваше нервна от предстоящата среща с клиент и по-лошото — от перспективата да се изправи в непозната съдебна зала.
	— Случаите ми в Портланд бяха в семейния съд — уведоми тя Чарли. — Преди никога не съм сядала срещу обвинен в убийство.
	Чарли изгледа внимателно Сам, все едно беше възможно нещо да не й е наред.
	— И двете сме го правили, Сами.
	Сам отмина темата. Не беше склонна да обяснява как винаги беше разпределяла живота си по категории. Онази Сам, която беше седяла до кухненската маса срещу братята Кълпепър, не беше същата Сам, която практикуваше право в Портланд.
	— Изтече много време, откакто за последно съм се занимавала с обвинение в криминално престъпление — посочи.
	— Обикновено предварително изслушване е. Ще си спомниш всичко.
	— Никога не съм стояла от другата страна.
	— Ами, първото, което ще забележиш, е, че съдията няма да ти целува задника.
	— И в Портланд не го правеше. Там дори ченгетата имаха на броните си стикери „Мамка му“.
	Чарли поклати глава. Тя вероятно никога не се беше доближавала до нещо подобно.
	— Обикновено се виждам за пет минути с клиента ми, преди да влезем в залата. Няма много за казване. В общи линии са извършили онова, в което ги обвиняват, купували са наркотици, продавали са наркотици, вземали са наркотици, откраднали са нещо или са търгували с откраднати вещи, та да си купят още наркотици. Поглеждам досието им и проверявам дали се квалифицират за рехабилитация, или някакъв вид отклоняване от лошия път, и им разяснявам какво следва. Обикновено искат да знаят именно това. Дори да са влизали в съдебна зала милион пъти преди, държат да научат поредността на събитията. Какво ще стане после? А после? И след това какво? Повтарям им по сто пъти и независимо от това питат още и още.
	Сам си помисли как всичко това звучеше много сходно с ролята на Чарли в ранния период на възстановяване на Сам.
	— Не е ли досадно?
	— Неизменно си повтарям, че са уплашени, и да знаят какво предстои, им предоставя някакво усещане за контрол. Ти защо си лицензирана в Джорджия? — попита неочаквано Чарли.
	Сам се беше чудила кога ще бъде повдигнат този въпрос.
	— Фирмата ми има клон в Атланта.
	— Хайде бе. Там има човек, който се занимава с местните дела. Ти си упражняващият контрол съдружник, който долита на всеки няколко месеца да му диша във врата.
	Сам пак се засмя. Общо взето, Чарли беше нацелила вярно динамиката на нещата. Лорънс ван Лун формално беше техният оперативен служител в Атланта, но на Сам й допадаше да разполага с опцията да поеме, ако се наложеше. Също така й се нравеше усещането да се яви на изпита за щатски лиценз и да си тръгне уверена, че е издържала, без да отвори и една книга, за да учи.
	— Асоциацията за лицензи на Джорджия има онлайн директория. Аз съм над Ръсти в списъка. А той е точно над теб.
	Сам си представи как имената на трима им се появяват заедно.
	— Бен също ли работи с татко?
	— Не „също“, защото аз не работя с татко, и отговорът е не. Той е заместник окръжен прокурор, вторият човек след Кен Койн.
	Сам пренебрегна враждебния тон.
	— Това не води ли до конфликт на интереси?
	— Има достатъчно престъпници за всички. — Чарли посочи през прозореца. — Там правят много добро тако с риба.
	Сам усети да извива вежда. Встрани от пътя имаше фургон за тако, същата картинка, каквато би могла да зърне в Ню Йорк или Лос Анджелис. Опашката наброяваше двайсет души. Пред другите фургони имаше дори по-дълги опашки — корейско барбекю, пиле „Пири-Пири“ и нещо, наречено „Фюжън Обтружън“.
	— Къде сме? — попита.
	— Преди около минута отминахме табелата за Пайквил.
	Дланта на Сам по рефлекс се стрелна към сърцето й. Не беше забелязала маркировката. Не беше доловила очакваната промяна в тялото си, страх, потиснатост, каквито беше очаквала да изпита с пристигането в родния й град.
	— Бен обожава това място, но аз не мога да го понасям. — Чарли посочи към постройка с подчертано алпийска архитектура, съответстваща на името на ресторанта — „Биергартен“.
	Дървената хижа не беше единственото ново допълнение. Центърът беше неузнаваем. Двуетажните и триетажните тухлени сгради имаха мансардни апартаменти и магазини на партера, предлагащи дрехи, антики, зехтин и мандраджийски сирена.
	— Кой в Пайквил би платил толкова много за сирене? — ахна Сам.
	— В началото туристите. После тук започнаха да се местят хора от Атланта. Пенсионери от поколението на бебешкия бум. Някой и друг гей. Вече не сме окръг на сух режим. Преди пет или шест години прокараха наредба за алкохола.
	— Как гледа на това старата школа?
	— Окръжните управници искаха още един източник на данъци и добри ресторанти, които да предлагат алкохол. Религиозните откачалки бяха бесни. Човек можеше да купи метамфетамини на всеки ъгъл, но му се налагаше да шофира до Дъктаун за разводнена бира. — Чарли спря на червен светофар. — Предполагам обаче, че откачалките все пак са имали право. Алкохолът промени всичко. Именно оттогава започна скокът в строителството. Мексиканци прииждат от Атланта заради работните места. На Епъл Шак по цял ден се изсипват туристи от автобуси. На пристанището дават яхти под наем и организират корпоративни партита. Веригата „Риц-Карлтън“ строи голф клуб. Дали намираш всичко това за добро, или за лошо, зависи от причината поначало да живееш тук.
	— Кой ти счупи носа?
	— Казаха, че всъщност не е счупен. — Чарли зави вдясно, без да включи мигача.
	— Не отговаряш, защото не искаш да науча, или защото искаш да ме ядосаш?
	— Това е сложен въпрос със също толкова сложен отговор.
	— Ще скоча в движение, ако ще ми цитираш татко.
	Чарли намали скоростта.
	— Поднасях те.
	— Знам. — Спря встрани от пътя. Паркира и се обърна към Сам. — Чуй, радвам се, че дойде. Наясно съм, че е по ужасна и мъчителна причина, но се радвам да те видя. Хубаво е, че успяхме да си поговорим.
	— Само че?
	— Не прави това заради мен.
	Сам огледа посиненото лице на сестра си и обезформения й нос, чийто хрущял сигурно беше поне натъртен.
	— Какво общо има с теб предварителното изслушване на Кели Уилсън?
	— Тя ти служи за извинение — изтъкна Чарли. — Нямам нужда да се грижиш за мен, Сам.
	— Кой ти счупи носа?
	Чарли извъртя раздразнено очи нагоре.
	— Помниш ли, като се мъчеше да ме научиш на подаването на сляпо? — попита.
	— Как бих могла да забравя? — почуди се Сам. — Ти беше ужасна ученичка. Никога не ме слушаше. Колебаеше се отново и отново.
	— Постоянно поглеждах назад — вметна Чарли. — Според теб проблемът беше именно в това, че не мога да затичам напред, защото все поглеждам назад.
	Сам дочу ехо от писмото, пратено от Чарли преди всички тези години…
	Никоя от нас няма да продължи напред, ако все поглеждаме назад.
	Чарли вдигна ръка.
	— Левичарка съм.
	— Също и Ръсти — допълни Сам. — Макар да се приема, че използването на лява или дясна ръка е полигенно. Налице е по-малко от двайсет и пет процента шанс да си наследила от татко един от четиресетте локуси, които…
	Чарли изпухтя шумно и Сам млъкна.
	— Мисълта ми е, че ти ме учеше да поемам щафетата с дясната ръка — обясни.
	— Но ти беше на второто подаване. Правилото е следното: щафетата преминава от дясна в лява, лява в дясна, дясна в лява.
	— Но на теб така и не ти хрумна да ме попиташ какъв е проблемът.
	— А на теб не ти хрумна да обясниш какъв е проблемът. — Сам не схващаше кое му е новото на извинението. — Би се провалила също и на първа или трета позиция. Непоправима си с твоите фалстартове. Ужасна си на завои. Имаше скоростта да си рекордьор, но теб те тегли най-вече да си победител.
	— Имаш предвид, че съм тичала само толкова бързо, колкото е нужно да стигна първа.
	— Това е дефиницията за победител, нали? — Сам усети, че започва да се дразни. — Втората позиция отговаряше на всичките ти качества: експлозивен спринтьор си и беше най-бързата бегачка в отбора. Куцаше ти само подаването, а с достатъчно тренировки дори шимпанзе би овладяло двайсетметровото поемане. Не схващам проблема ти. Искаше да победиш, нали така?
	Чарли стисна волана. Когато издиша, носът й пак издаде онзи свиркащ звук.
	— Струва ми се, че се опитвам да започна разправия с теб.
	— Получава ти се.
	— Съжалявам. — Чарли се обърна на седалката си. Включи колата на скорост и потегли.
	— Приключихме ли с това? — поинтересува се Сам.
	— Да.
	— Воюваме ли?
	— Не.
	Сам се опита да превърти разговора в главата си, като разчленяваше няколкото момента, в които беше провокирана.
	— Никой не те е карал да се включваш в отбора по бягане.
	— Знам. Не биваше да казвам нищо. Беше преди хиляда години.
	Сам още беше подразнена.
	— Не опира до отбора по бягане, нали?
	— По дяволите. — Чарли спря колата насред пътя. — Кълпепър.
	На Сам й призля още преди мозъкът й да е имал възможност да обработи точно какво означаваше думата.
	Или кой, ако трябваше да е по-точна.
	— Това е пикапът на Дани Кълпепър — обясни Чарли. — Най-малкият на Закарая. Кръстиха го на Даниъл.
	Даниъл Кълпепър.
	Мъжът, погребал я жива.
	Всичкият въздух напусна дробовете на Сам.
	Не успя да попречи на очите си да проследят линията на взора на Чарли. Лъскав черен пикап със златисти лайстни и тасове заемаше единствените две паркоместа за инвалиди пред полицейското управление. На затъмненото задно стъкло със златни букви беше изписано „Дани“. Купето беше от по-широките, които побираха четири души. Две млади жени се бяха облегнали на затворените врати. Всяка държеше цигара между късите си и дебели пръсти. Червен лак. Червено червило. Тъмни сенки на очите. Дебела очна линия. Бяло-руса коса. Тесни черни панталони. Още по-тесни тениски. Високи токове. Застрашителни. Изпълнени с омраза. Агресивно невежи.
	— Мога да те оставя зад сградата, искаш ли? — обади се Чарли.
	Сам го искаше. Ако съществуваше списък с причини да напусне Пайквил, Кълпепър бяха начело в него.
	— Още ли мислят, че сме излъгали? Че е била организирана някаква грандиозна конспирация да ги натопим?
	— Разбира се, че да. Дори създадоха страница във Фейсбук.
	На Сам още й предстоеше да се откопчи от живота в Пайквил, когато Чарли завършваше гимназия. Беше удостоявана с ежемесечни доклади за вероломните момичета Кълпепър, за непоклатимата убеденост на семейството им, че Даниъл си е бил у дома във вечерта на нападението, че Закарая е бил на работа в Алабама и че момичетата Куин — едната лъжкиня, а другата умствено увредена — са ги натопили, защото Закарая е дължал на Ръсти хиляди долари за неоправени сметки.
	— Това същите момичета от гимназията ли са? — поинтересува се Сам. — Изглеждат прекалено млади.
	— Дъщери или племеннички, те са все еднакви.
	Сам потрепери само от близостта им.
	— Как понасяш да ги виждаш всеки ден?
	— Ако се случи добър ден, не се налага. Ще те оставя отзад — отново предложи Чарли.
	— Не, няма да допусна да ми внушават страх. — Сам сгъна бастуна си и го прибра в чантата. — Също така няма да ме видят с това проклето нещо.
	Чарли бавно влезе в паркинга. На повечето паркоместа имаше шерифски автомобили и ванове за анализ на местопрестъпления, както и черни немаркирани коли. Наложи й се да стигне чак до дъното, което ги отдалечи на около дванайсет метра от сградата.
	Чарли изключи двигателя.
	— Ще успееш ли да изминеш разстоянието? — попита.
	— Да.
	Чарли не помръдна.
	— Не искам да бъда досадница…
	— Бъди.
	— Ако паднеш пред тези кучки, ще ти се смеят. Може да се пробват да сторят нещо по-лошо и ще ми се наложи да ги убия.
	— Ако се стигне до това, използвай бастуна ми. Метален е. — Сам отвори вратата. Вкопчи се за подлакътника и се изтласка навън.
	Чарли заобиколи колата, но не за да помогне. Да се присъедини към Сам. Да тръгне рамо до рамо с нея по посока на момичетата Кълпепър.
	Вятърът се усили, докато прекосяваха паркинга. Сам преживя саморефлективен момент по отношение на собствената си абсурдност. Почти успяваше да дочуе подрънкването на шпори, докато крачеха по асфалта. Момичетата Кълпепър присвиха очи. Чарли вирна брадичка. Спокойно можеха да са героини от някой уестърн или на Джон Хюз, стига Джон Хюз някога да беше писал за огорчени жени на средна възраст.
	Полицейското управление се помещаваше в тантурест правителствен комплекс в стил шейсетте години с тесни прозорци и сочещ към планината покрив като от анимационния сериал „Семейство Джетсън“. Чарли беше заела последното паркомясто, което се намираше възможно най-далече. За да достигнат тротоара, налагаше се да изминат приблизително дванайсет метра по полегат наклон. Към леко повдигнатата сграда нямаше рампа, а само три широки бетонни стъпала, които водеха до петметрова площадка с наредени по периферията й чимшири и най-накрая до стъклени врати.
	Сам можеше да се справи с разстоянието. Щеше да й е нужно Чарли да й помогне да изкачи стълбите. Или пък металният парапет можеше да е достатъчен. Номерът щеше да е да се облегне на него, преструвайки се, че само е опряла ръка. Щеше да се наложи да тръгне с левия крак напред, после да повдигне десния и да се надява, че десният ще понесе самостоятелно теглото й, докато някак си успее да помести отново левия.
	Прекара пръсти през косата си.
	Напипа ръба на твърдата кожа над ухото си.
	Ускори крачка.
	Вятърът обърна посока. Сам дочуваше гласовете на момичетата Кълпепър. По-високата от двете размаха цигара по посока на Чарли и Сам. Повиши глас, като подхвърли на спътничката си:
	— Както изглежда, кучката най-накрая са я ступали здраво.
	— И двете очи. Май не е вдянала от пръв път какво й се казва — изкудкудяка другата. — Да бяхме знаели, че да й донесем купа сладолед.
	Сам усети как мускулите в десния й крак започват да треперят. Хвана Чарли под ръка, все едно се разхождаха в парка.
	— Бях забравила социалния диалект на кореняците от Апалачите.
	Чарли се засмя. Положи длан върху тази на Сам.
	— Какво беше това? — обади се високата. — Как те нарече?
	Стъклените врати се отвориха със засилка.
	Всички подскочиха заради силния шум.
	Навън се показа застрашителен на вид млад мъж. Не беше висок, но мускулите му бяха внушителни. Налице беше и дрънчащият звук: портфейлът му беше закачен с верига за колана. Гардеробът му покриваше всички стереотипни характеристики на типичния южняшки селяндур — от покритата му с петна от пот бейзболна шапка до съдраните ръкави на бархетната му риза на червено и черно каре и сцепените мръсни джинси.
	Дани Кълпепър, най-малкият син на Закарая Кълпепър.
	Образ и подобие на баща си.
	Ботушите му тропаха тежко, когато слезе с подскоци по трите стъпала. Подобните му на мъниста очи се спряха върху Чарли. Имитира с пръсти оръжие и се престори, че се прицелва в нея.
	Сам проскърца със зъби. Постара се да не свързва набитото тяло на младия мъж с това на Закарая Кълпепър. Разюзданото му перчене. Премляскването с плътните си устни, когато извади клечката за зъби от устата си.
	— Кого си имаме тук? — Изправи се пред тях с ръце, леко разперени отстрани на тялото му и на практика блокира пътя им. — Изглеждаш ми позната, мадам.
	Сам затегна хватката си върху ръката на Чарли. Нямаше да покаже страха си пред това животно.
	— Сетих се. — Щракна с пръсти. — Виждал съм снимката ти от процеса на баща ми, но главата ти беше омотана с бинтове, с куршума още вътре.
	Сам заби нокти в ръката на Чарли. Помоли се кракът й да не поддаде под нея, тялото й да не се разтрепери, гневът й да не се излее върху този противен мъж пред самото полицейско управление.
	— Разкарай се от пътя ни — произнесе.
	Той не се отмести. Вместо това запляска с ръце и затропа с крака.
	— Две девойчета Куин стърчат на паркинга. Едната я изчукаха, а другата я гръмнаха — запя.
	Момичетата прихнаха шумно.
	Сам се опита да го заобиколи, но Чарли я сграбчи за ръката и задържа двете им стабилно на място.
	— Трудно е да чукаш тринайсетгодишна, ако патката ти не действа — заяви му Чарли.
	Момчето изсумтя.
	— Мамка му.
	— Сигурна съм, че баща ти успява да го вдигне за приятелчетата си в затвора.
	Обидата беше първосигнална, но ефикасна. Дани тикна пръст в лицето на Чарли.
	— Да не мислиш, че няма да извадя пушката си и да ти гръмна грозната шибана тиква тук, пред участъка?
	— Погрижи се да се доближиш достатъчно — намеси се Сам. — Кълпепър не се славят с добър прицел.
	Възцари се злокобна тишина. Сам почука с пръст слепоочието си.
	— За мой късмет.
	Чарли се изсмя рязко. Още се смееше, когато Дани Кълпепър я отмина и я блъсна с рамо.
	— Аре бе, кучки — подвикна на двете момичета. — Качвайте се, ако искате да се возите до къщи.
	Сам дръпна Чарли за ръката, за да я накара да се размърда. Боеше се, че Чарли няма да приеме победата, че ще изрече нещо язвително, което да върне обратно Дани Кълпепър.
	— Хайде — прошепна Сам и я задърпа с всички сили. — Достатъчно.
	Чак когато Дани вече беше зад волана, Чарли се остави да бъде отведена.
	Поеха ръка за ръка към стълбите.
	Сам беше забравила за стълбите.
	Чу зад гърба си ръмженето на дизеловия пикап на Дани Кълпепър. Той не спираше да форсира двигателя. Да бъде прегазена, щеше да отнеме по-малко усилия, отколкото да изкатери стълбите.
	— Не мога… — заговори към Чарли.
	— Аз ще ти помогна. — Чарли нямаше да допусне да прекратят придвижването си напред. Плъзна ръка под прегънатия лакът на Сам и предостави опора. — Едно, две…
	Сам премести левия си крак, облегна се на Чарли да повдигне десния, после левият пое отново тежестта и ето че беше преодоляла стъпалата.
	Шоуто свърши.
	Зад гърба им изсвириха гуми. Пушек изпълни въздуха. Пикапът потегли сред какофонична смесица от ръмженето на мотора и рап музика.
	Сам спря да си почине. Входната врата беше на още метър и половина. Почти беше останала без дъх.
	— Защо бяха тук? Заради татко ли?
	— Ако аз водех разследването на нападението срещу татко, първият ми заподозрян би бил Дани Кълпепър.
	— Но не вярваш от полицията да са го привикали за разпит?
	— Не мисля, че гледат сериозно на всичко това, или защото имат по-едра риба в тигана с тази училищна стрелба, или защото не ги е грижа, задето някой се е опитал да убие татко — отбеляза Чарли. — Общо взето, полицията не те оставя да докараш сам себе си и братовчедките си в управлението, ако ще те разпитват за опит за убийство. Влетяват през вратата ти и те довличат за яката, а после правят всичко по силите си да те стреснат, та да ти е ясно колко си загазил.
	— Значи Дани е бил тук по чисто съвпадение?
	Чарли повдигна рамене.
	— Той е наркопласьор. Често посещава участъка.
	Сам бръкна в чантата си за салфетка.
	— Така ли е успял да си купи този просташки пикап?
	— Не е чак толкова добър в продажбата на дрога. — Чарли го проследи как зави рязко в насрещното движение на еднопосочна улица. — А цените в автокъща „Гош Емпориъм“ са космически.
	— Прочетох го в „Таймс“. — Сам използва салфетката да попие потта от лицето си. Нямаше представа защо изобщо беше заговорила на Дани Кълпепър. Цялото време на света не би стигнало да му обясни. В Ню Йорк Сам правеше всичко по силите си да минимизира ефекта от инвалидността си. Тук като че беше склонна да я използва като оръжие.
	Върна салфетката в чантата си.
	— Готова съм.
	— Кели има годишник — произнесе Чарли със снижен глас. — Нали знаеш, онова нещо, в което…
	— Знам какво е годишник.
	Чарли кимна назад към стълбите.
	Сам се нуждаеше от бастуна си, но измина разстоянието от метър и половина без помощ. Именно в този момент забеляза парчето наклонен шперплат напряко през тревата от другата страна на стълбите. Импровизираната рампа, както допусна.
	— Това прокълнато място — промърмори Сам. Облегна се на металния парапет. — Какво правим?
	Чарли хвърли бърз поглед към вратите, все едно уплашена да не ги чуят. Понижи глас почти до шепот.
	— Годишникът беше в стаята на Кели, скрит на най-горния рафт в дрешника й.
	Сам беше озадачена. Престъплението беше извършено едва предишния ден сутринта.
	— Татко осведомили ли са го за тази находка?
	Повдигнатата вежда на Чарли обясни произхода.
	Сам изпусна нещо средно между въздишка и сумтене. Бяха й ясни съкратените процедури и преки пътеки на баща й.
	— Какво имаше в годишника?
	— Много гадости за Кели. Обявяват я за уличница, която прави секс с футболния отбор.
	— Не може да се каже, че е някаква аномалия за гимназията. Момичетата умеят да са жестоки.
	— Прогимназията — поясни Чарли. — Отпреди пет години е, когато Кели е била на четиринайсет. И беше повече от жестоко. Страниците преливаха. Стотици души се бяха подписали. Повечето сигурно дори не са я познавали.
	— Версията на „Кери“ от Пайквил, само без свинската кръв. — Сам осъзна очевидното. — Е, нечия кръв беше пролята.
	— Точно така.
	— Смекчаващо обстоятелство е. Била е тормозена, вероятно изолирана. Може да й спести смъртната присъда. Това е добре. Имам предвид за случая на татко — извъртя думите си Сам.
	Чарли имаше още да добави:
	— Кели каза нещо в коридора, преди да предаде оръжието на Хък.
	— Какво? — попита Сам. Гърлото я болеше заради усилието да поддържа гласа си тих. — Защо ми съобщаваш всичко това, докато стоим пред полицейското управление, вместо докато бяхме в колата?
	Шарлот махна с ръка към вратите.
	— Там вътре има само някакъв дебел тип зад бронирано стъкло.
	— Отговори ми, Шарлот.
	— Защото в колата ти бях бясна.
	— Знаех си. — Саманта се вкопчи в парапета. — Защо?
	— Защото си тук заради мен, въпреки че те уверих как това не е нужно. Също така лъжеш, както постъпваш винаги заради някакво неоправдано чувство на дълг към Гама. Само се преструваш, че е заради предварителното изслушване, но докато се изкачвахме по стълбите, осъзнах, че не опира до някаква тъпа схватка между нас. Това е животът на Кели. Тя има нужда да си на ниво.
	Сам напрегна гръб.
	— Винаги съм на ниво с клиентите си. Приемам много сериозно отговорностите си на доверено лице.
	— Това тук е много по-комплицирано, отколкото си мислиш.
	— Тогава изложи ми фактите. Не ме пращай вътре да действам на сляпо. — Посочи окото си. — Повече, отколкото вече го правя.
	— Трябва да престанеш да използваш това като свой рефрен.
	Сигурно имаше право.
	— Кажи ми какво каза Кели в коридора.
	— Беше след стрелбата, докато седеше на пода. Опитваха се да я накарат да предаде оръжието. Видях устните на Кели да се движат и Хък я чу, но не го каза на агентите. Наблизо стоеше и ченге, той също я чу, но както вече казах, видях да се случва, а звукът ми убегна. Каквото и да беше обаче, разстрои го здраво.
	— Да не си развила внезапна антипатия към точния изказ? — Сам се почувства затрупана от фрагментарните сведения. Чарли пак се държеше, все едно е на тринайсет. Пламнала от вълнение, задето разказва история. — Значи, цялата тази информация беше по-маловажна от това, че си била на втора позиция в щафетата преди трийсет години?
	— Има още нещо за Хък — добави Чарли.
	— Добре.
	Чарли отклони очи. Съвсем необяснимо по миглите й проблеснаха сълзи.
	— Чарли? — Сам усети в нейните очи също да напират сълзи. Така и не се беше научила да търпи да вижда малката си сестра в беда. — Какво има?
	Чарли сведе очи към дланите си. Прочисти гърло.
	— Мисля, че Хък задигна оръжието на убийството от местопрестъплението.
	— Какво? — стресната повиши глас Сам. — Как?
	— Просто имам такова чувство. Агентите ме попитаха за…
	— Я почакай, от Бюрото за разследвания на щата Джорджия са разпитвали и теб?
	— Свидетел съм.
	— Имаше ли адвокат?
	— Аз съм адвокат.
	— Чарли…
	— Знам, клиентката ми е глупачка. Не се тревожи. Не казах нищо безразсъдно.
	Сам се въздържа да спори.
	— От Бюрото за разследвания на щата Джорджия питаха ли те за оръжието на убийството?
	— По заобиколен начин. Агентката я биваше да държи картите до гърдите си. Оръжието беше револвер, вероятно с шест патрона. А после, когато говорих по телефона с Хък, той заяви, че са го питали същото, но този път от ФБР. Кога за последно е видял оръжието? У кого е било? Какво е станало с него? Само дето аз имам чувството, че Хък е прибрал оръжието. Единствено чувство е. Но не можех да кажа на татко, защото, ако беше научил, щеше да уреди ареста на Хък. Разбирам, че е редно да бъде арестуван, но той се мъчеше да постъпи правилно, а с участието на ФБР вече ще се стигне до углавно престъпление и… — Въздъхна тежко. — Това е всичко.
	Налице бяха толкова много червени флагчета, че Сам не успяваше да се справи с всичките.
	— Шарлот, вече никога не бива да разговаряш с Мейсън Хъкабий. По телефона или другояче.
	— Наясно съм с това. — Петите на Чарли увиснаха надолу от ръба на стъпалото и тя разтегна прасци, запазвайки равновесие на двата си здрави крака. — Преди да си казала нещо, заявих на Хък да не се опитва да ме вижда или да ми звъни, а също така да си намери добър адвокат.
	Сам устреми поглед към паркинга. Шерифски джипове. Полицейски коли. Ванове за анализ на местопрестъпления. Градски автомобили. Срещу това беше изправен Ръсти, а сега и Чарли беше успяла да се уреди за веселбата.
	— Готова ли си? — попита Чарли.
	— Ще ми дадеш ли една минута да се настроя?
	Вместо да вербализира отговора си, Чарли кимна.
	Чарли рядко си служеше с просто кимване. Също като Ръсти и тя не успяваше да устои на порива да заговори, да обясни кимването, да тълкува движението на главата си надолу и нагоре.
	Сам тъкмо се канеше да попита какво още крие, когато Чарли възкликна:
	— Какво прави тук Ленор?
	Сам проследи с очи как червен седан зави рязко в паркинга. Слънцето проблесна по предното стъкло, докато колата летеше към тях. Последва нов рязък завой и гумите се заковаха на място.
	Стъклото беше смъкнато надолу. Ленор им помаха да побързат.
	— Предварителното изслушване е планирано за три часа днес.
	— Мамка му, това ни дава най-много час и половина. — Чарли помогна на Сам бързо да слезе по стълбите. — Кой е съдията?
	— Лиман. Заяви, че го бил преместил, за да избегне медиите, но половината от тях вече се редят за места. — Направи им знак да се качат в колата. — Също така е определил Картър Грейл да замести Ръсти.
	— По дяволите, той еднолично ще усмърти Кели. — Чарли отвори задната врата. — Закарай Сам. Аз ще се постарая да държа Грейл настрана от Кели и да разбера какво става. Ще е по-бързо, ако тичам.
	— По-бързо за… — подхвана Сам.
	Чарли вече я нямаше.
	— Грейл има голяма уста — вметна Ленор. — Ако говори с Кели, ще се раздрънка пред всеки, пожелал да чуе.
	— Сигурна съм, че това няма нищо общо с причината съдията да го назначи. — Сам нямаше друг избор, освен да се качи в колата на Ленор. Съдебната палата, внушителна куполовидна постройка, се намираше точно срещу полицейското управление, но еднопосочната улица правеше пътуването по-обиколно. Заради ограничената мобилност на Сам щеше да се наложи да продължат до светофара, да обиколят съдебната палата и отново да свият в улицата.
	Сам наблюдаваше как Чарли се стрелна покрай един камион и прескочи бетонен бордюр. Тичаше красиво: с прибрани ръце, изправена глава, изпънати назад рамене.
	На Сам й се наложи да отклони поглед.
	— Това е мръсен номер. Изслушването беше планирано за утре сутринта — заяви пред Ленор.
	— Лиман прави каквото си иска. — Ленор срещна погледа й в огледалото. — Подсъдимите наричат Картър Светия Граал. Ако пие преди процеса ти, най-вероятно ще получиш смъртна присъда.
	— Всъщност е потир. Според християнските традиции.
	— Ще пратя телеграма на Индиана Джоунс. — Ленор излезе от паркинга.
	Сам наблюдаваше Чарли да притичва през моравата пред съда. Прехвърли се над ред храсти. Пред вратата имаше опашка, но Чарли я отмина, като вземаше стръмните стъпала по две наведнъж.
	— Може ли да те попитам нещо?
	— Защо не?
	— От колко дълго сестра ми спи с Мейсън Хъкабий?
	Ленор стисна устни.
	— Това не е въпросът, който мислех, че ще зададеш.
	Сам също не мислеше, че ще попита това, но имаше толкова много логика. Дистанцираността между Чарли и Бен. Фактът, че Чарли се просълзи, като заговори за Мейсън Хъкабий.
	— Каза ли на Чарли кой е той? — поинтересува се Ленор.
	Сам кимна.
	— Сигурно я е накарало да се чувства ужасно. Дори повече отпреди — добави Ленор.
	— Не поради липса на защитници.
	— Знаеш много като за човек, който е тук едва от пет минути.
	Ленор завъртя около сградата на съда и подкара зад нея. Спря в зона, която очевидно служеше за разтоварване.
	— Мини по рампата — инструктира тя Сам. — Асансьорът е отдясно. Слез един етаж под сутерена. Там ги държат — Обърна се с лице към Сам. — Чуй ме. Ръсти вчера не измъкна и дума от Кели. Може би ще се отпусне пред жена. Всичко, което успееш да научиш, ще е по-добро от наличното в момента, а то е кръгла нула.
	— Ясно. — Сам разгъна бастуна. Като слезе от колата, почувства се малко по-стабилна на краката си. Адреналинът открай време й беше съюзник. Докато крачеше по рампата, предназначена за доставка на огромни пакети тоалетна хартия и изнасянето на боклук, и гневът й никак не бе за пренебрегване. Вонята на гниеща храна от кофите беше убийствена.
	Отвътре сградата беше като всяка друга съдебна палата, в която беше влизала Сам, само дето налице беше повишено присъствие на хубави мъже и жени в костюми, подходящи за пред камерите. Бастунът на Сам я изстреля до началото на опашката. Двама заместник-шерифи обслужваха детектора за метал. Сам трябваше да покаже документ за самоличност, да се подпише, да сложи бастуна и чантата на лентата на скенера, да представи юридическите си пълномощия, за да има право да задържи телефона си, после да изчака жена шерифски служител да я претърси, защото пластината в главата й беше задействала алармата, като мина през детектора за метал.
	Асансьорът беше вдясно. Имаше две подсутеренни нива, но Ленор й каза да слезе един етаж, така че Сам натисна съответния бутон и зачака. Кабината беше пълна с мъже в костюми. Тя застана в дъното. Облегна се на стената да снеме тежестта от крака си. Когато вратите се отвориха, всички мъже отстъпиха встрани, та тя да може да излезе първа.
	В Юга имаше някои неща, които липсваха на Сам.
	— Хей. — Чарли чакаше до вратата. Държеше салфетка до носа си, който беше започнал да кърви, най-вероятно заради тичането. Пое въздух и думите се изляха от устата й. — Съобщих на Койн, че ти си втори адвокат. Никак не се зарадва. Нито пък Лиман, така че се постарай да не го вбесяваш още повече. Чух, че Грейл не е имал шанса да разговаря с Кели, но може би е разумно да провериш, за да си сигурна. Тя не е добре, откакто са я довели. Запушила тоалетната. Чух, че било голяма бъркотия.
	— В какъв смисъл не е добре?
	— Повръща. Обадих се в ареста. Яла е закуска и обяд без проблем. Никой друг не повръща, така че не е хранително отравяне. Бълвала, като я довели преди половин час. Не е детоксикация, така че сигурно са нерви. Това е Мо. — Посочи към по-възрастна жена, седнала зад бюро. — Мо, това е сестра ми, Саманта.
	— Да не ми изпоцапаш бюрото с кръв, Куин. — Мо не вдигна поглед от клавиатурата. Изщрака с пръсти за документа за самоличност на Сам и този за юридическите й пълномощия. Натисна няколко клавиша. Вдигна телефона и посочи към дневника за регистриране.
	Страницата беше почти запълнена. Сам вписа името си на последния ред под това на Картър Грейл. Посоченото време на влизане даваше да се разбере, че е прекарал по-малко от три минути с Кели.
	— Лиман е тук от около дванайсет години — поясни Чарли. — Преди е бил в Мариета. Суперпедантичен е по отношение на процедурата. Имаш ли рокля или пола в куфара си?
	— Това пък за какво?
	— Няма значение.
	— Сигурно няма.
	Мо затвори телефона. Обърна се към Сам.
	— Остават седемнайсет минути. Грейл вече изразходва три. Ще трябва да говорите в килията.
	Чарли стовари юмрук върху бюрото.
	— Какви са тези тъпотии, Мо?
	— Чарли, аз ще се погрижа. — После Сам се обърна към Мо. — Ако стаята не е налична сега, редно е да информирате съдията, че ще ни е нужно отлагане на изслушването, докато не разполагам с необходимото време да разговарям с клиентката си насаме.
	Мо изсумтя. Изгледа враждебно Сам в очакване тя да отстъпи. Като не се случи, жената отговори:
	— Мислех, че ти си умната. — Бръкна под бюрото и натисна бутон. — Стаята е вдясно. Шестнайсет минути.
	Чарли размаха победоносно юмрук във въздуха и затича към стълбите. Стъпваше толкова леко, че почти не издаваше звук.
	Сам прехвърли чантата си на другото рамо. Подпря се на бастуна и се затътри през вратата. Спря пред друга врата, на практика в капан, защото тази зад гърба й се затвори. Второ жужене и втората врата се отвори пред нея.
	Сам беше погълната от отдавна забравената миризма на арестантски килии: старо повръщано, смесено с алкална пот, амоняка от урината, вонята на канализация от единствената тоалетна, обслужваща приблизително сто затворници дневно.
	Сам се придвижи напред с помощта на бастуна си. Обувките й шляпаха в кафяви локви вода. Никой не беше почистил прелялата тоалетна. В преддверието за изчакване беше останала само една задържана, възрастна беззъба жена, която клечеше на дълга пейка от бетон. Оранжевият й пуловер се беше издул около нея като одеяло. Тя се поклащаше бавно напред и назад между стъпалата си. Сълзящите й очи проследиха Сам, докато вървеше към затворената врата вдясно.
	Топката се завъртя, преди да е почукала. Служителката, която излезе отвътре, изглеждаше едра и безцеремонна. Затвори вратата с гръб, опрян в матовото стъкло.
	— Вие ли сте вторият адвокат?
	— Формално погледнато третият. Саманта Куин.
	— По-голямата на Ръсти.
	Сам кимна, макар че не беше зададен въпрос.
	— Задържаната повърна приблизително четири пъти през последния половин час. Дадох й портокалови кракърси и кока-кола, сервирана в стиропорена чаша. Попитах дали се нуждае от медицински грижи. Тя отказа. Имате петнайсет минути, преди да се върна обратно вътре. — Почука часовника на китката си. — Каквото чуя, като вляза, чула съм го. Ясно ли е?
	Сам извади телефона си. Нагласи таймера на четиринайсет минути.
	— Радвам се, че се разбираме.
	Жената отвори вратата.
	Вътре беше толкова тъмно, че очите й можаха да се настроят съвсем бавно. Два стола. Метална маса, заварена за пода. Трепкаща флуоресцентна лампа, висяща накриво на две прашасали вериги.
	Кели Рене Уилсън се беше захлупила върху масата. Главата й беше обвита като в пашкул между дланите й. Когато вратата се отвори, тя скочи права, с ръце, спуснати отстрани на тялото й, и изпънати назад рамене, все едно Сам беше дала команда мирно на войник.
	— Можеш да седнеш — произнесе Сам.
	Кели изчака Сам да седне първа.
	Сам зае празния стол до вратата. Подпря бастуна си на масата. Извади бележник и химикалка от чантата си. Смени очилата си с тези за четене.
	— Името ми е Саманта Куин. Ще бъда твой адвокат за предварителното изслушване. Вчера си се срещнала с баща ми, Ръсти.
	— Говориш странно — отбеляза Кели.
	Сам се усмихна. За нюйоркчаните звучеше като южнячка, а за южняците като янки.
	— Живея в Ню Йорк.
	— Защото си саката ли?
	Сам за малко не прихна.
	— Не. Живея в Ню Йорк, защото ми харесва. Използвам бастун, когато краката ми се уморят.
	— Дядо ми имаше бастун, но беше дървен. — Момичето създаваше впечатление за равнодушие, но подрънкването на белезниците й сочеше, че клати нервно крак.
	— Няма от какво да се боиш, Кели — увери я Сам. — Съюзник съм ти. Не съм тук да ти навредя. — Записа името на Кели и датата най-отгоре в бележника си. Подчерта написаното с две линии. Изпита странното усещане за пеперуди в корема си. — Разговаря ли с господин Грейл, адвокатът, който дойде да те посети по-рано?
	— Не, госпожо, по причина, че повръщах.
	Сам огледа внимателно момичето. Говореше бавно, почти все едно беше упоена. Ако се съдеше по буквата „S“ на предницата на оранжевия й пуловер, бяха й дали малък размер за възрастен, но дрехата пак беше обемиста на дребничката й фигура. Кели изглеждаше изнурена. Косата й беше омазнена и краищата й бяха опръскани с повръщано. Колкото и да беше слаба, лицето й беше закръглено като на ангелче.
	Сам си напомни, че личицето на Луси Алегзандър също беше ангелско.
	— Приемала ли си някакви медикаменти? — попита Сам.
	— Вчера в болницата ми вкараха някакви течности. — Показа на Сам червената точка на свивката на ръката си. — Оттук.
	Сам записа точните думи. Щеше да се наложи Ръсти да изиска медицинския й картон.
	— Мислиш, че са ти влели течност, но не и лекарства?
	— Да, госпожо, така ми беше казано. По причина, че бях шокирана.
	— В шок? — уточни Сам.
	Момичето кимна.
	— Да, госпожо.
	— В момента не си под влиянието на някакви незаконни субстанции и не си вземала такива?
	— Незаконни субстанции ли? — учуди се момичето. — Не, госпожо, това би било нередно.
	Сам отново записа дословно.
	— Как се чувстваш сега?
	— Добре, предполагам. Не толкова зле, колкото по-рано.
	Сам изгледа Кели Уилсън над очилата си за четене. Ръцете на момичето все така бяха сключени под масата, а раменете й бяха приведени напред и я караха да изглежда още по-дребна. Сам виждаше червената облегалка на пластмасовия стол и от двете страни на гърба на момичето.
	— Добре си или предполагаш, че си добре?
	— Доста съм уплашена. Тук е пълно с жестоки хора — промълви Кели.
	— Най-добрата ти стратегия е да ги игнорираш. — Сам нахвърля няколко общи бележки за вида на Кели, а именно че изглеждаше некъпана и неподдържана. Ноктите й бяха изгризани. По кожичките им личеше засъхнала кръв. — Стомахът ти как е в момента?
	— По това време на деня е малко разстроен.
	— По това време на деня. — Сам вписа информацията и отбеляза часа. — Вчера повръща ли?
	— Да, госпожо, но не казах на никого. Като съм така, обикновено се оправям от само себе си, но госпожата тук беше мила и ми даде малко кракърси.
	Сам задържа взора си върху страницата в бележника. Не желаеше да поглежда към Кели, защото всеки път като го стореше, чувстваше нежелано размекване. Момичето не се вписваше в образа на убийца, а какво остава на училищен стрелец. Но пък може би миналият й опит със Закарая и Даниъл Кълпепър беше запечатал в съзнанието й погрешния образ. Беше факт, че всеки беше способен да убие.
	— Работя с баща ми Ръсти Куин, докато той се почувства по-добре — уведоми тя Кели. — Някой съобщи ли ти, че той е в болница?
	— Да, госпожо. Пазачите в ареста говореха за това. Как така беше наръган господин Ръсти?
	Сам се съмняваше, че пазачите са намерили какво добро да кажат за Ръсти.
	— Господин Ръсти обясни ли ти, че работи за теб, а не за родителите ти? И че всичко, което му кажеш, е поверително?
	— Такъв е законът — отвърна тя. — Господин Ръсти не може да съобщи на никого какво съм казала.
	— Точно така — потвърди Сам. — Същото важи и за мен. И двамата сме положили клетва за поверителност. Можеш да говориш с мен и аз да споделя с господин Ръсти какво си ми казала, но не и да издаваме тайните ти на друг.
	— Тежко ли е да знаеш тайните на всички?
	Сам се почувства обезоръжена от въпроса й.
	— Понякога, но това са част от задълженията ми като професионалист и щом реших да стана адвокат, знаех, че ще се наложи да пазя тайни.
	— Трябва да ходиш на училище в продължение на много години, за да го постигнеш.
	— Точно така направих. — Сам погледна телефона си. Обикновено таксуваше на час; не беше привикнала да пести времето си. — Господин Ръсти обясни ли ти какво значи предварително изслушване?
	— Не е процес.
	— Точно така. — Сам осъзна, че нагаждаше тона си, все едно се обръща към дете. Момичето беше на осемнайсет, не на осем.
	Луси Алегзандър беше осемгодишната.
	Сам прочисти гърло.
	— В повечето случаи законът изисква обвинението да бъде повдигнато в рамките на четиресет и осем часа след ареста — обясни. — В общи линии, това е моментът, когато от разследване случаят прераства в криминално дело в съда. Прави се официално изчитане на криминалното обвинение или обвинителния акт в присъствието на подсъдимия с цел подсъдимият, това си ти, да бъде информиран за текущите обвинения, отправени срещу него, и да му се даде възможност да представи формално пред съда за какво пледира. Знам, че звучи като нещо голямо, но от начало до край цялата процедура би трябвало да отнеме по-малко от десет минути.
	Кели примигна.
	— Разбра ли какво ти казах току-що?
	— Говорите страшно бързо.
	Сам беше посветила стотици часове да нормализира речта си, но дори сега й се налагаше да се концентрира, ако искаше да забави темпото.
	Пробва се отново.
	— По време на предварителното изслушване няма да бъдат призовавани полицаи или свидетели. Ясно ли е?
	Кели кимна.
	— Няма да бъдат представяни доказателства. Вината или невинността ти няма да бъдат преценявани или потвърждавани.
	Кели чакаше.
	— Съдията ще поиска да бъде вписано в протокола какво пледираш. Аз ще му кажа, че пледираш невинна. По-късно можеш да промениш това, ако имаш такова желание. — Сам направи пауза. Пак беше започнала да набира скорост. — След това съдията, прокурорът и аз ще обсъдим дати и ходове и други съдебни процедури. Аз ще изисквам тези въпроси да бъдат решени, когато баща ми, господин Ръсти, се възстанови, което вероятно ще се случи в рамките на следващата седмица. Не е нужно да говориш в нито един момент от процедурата. Аз ще говоря вместо теб. Разбираш ли?
	— Татко ви ми каза да не говоря с никого и аз няма да го направя. Не, освен ако не са пазачите и не трябва да им кажа, че ми е лошо. — Раменете й се приведоха още по-силно напред. — Както вече казах, те бяха добри. Тук всички се отнасят добре към мен.
	— Освен онези, които се държат жестоко.
	— Да, госпожо, има някои, които са жестоки.
	Сам погледна бележките си. Ръсти имаше право. Кели беше прекалено сговорчива. Нямаше вид, че схваща дълбочината на бедите си. Щеше да се наложи да бъдат оценени умствените й качества. Сам беше убедена, че ще успее да издири някого в Ню Йорк, който да се съгласи да работи без заплащане.
	— Госпожице Куин? — отрони Кели. — Може ли да попитам дали мама и татко знаят, че съм тук?
	— Да. — Сам осъзна, че бяха оставили Кели на тъмно през последните двайсет и четири часа. — На родителите ти не им е разрешено да те посетят в ареста, докато не бъде повдигнато обвинението, но и двамата са нетърпеливи да те видят.
	— Ядосани ли са заради случилото се?
	— Тревожат се за теб. — Сам можеше да се позове единствено на допускания. — Но те обичат много. Ще преминете през това заедно. Без значение от всичко.
	Устната на Кели потрепери. От очите й закапаха сълзи.
	— Аз също ги обичам.
	Сам се облегна на стола си. Напомни на себе си за Дъглас Пинкман, как я беше насърчавал с възгласите си на всяко състезание по бягане, дори след като премина в гимназията. Човекът беше присъствал на повече от тези мероприятия, отколкото собственият й баща.
	А сега Сам седеше срещу момичето, което го беше убило.
	— Родителите ти ще бъдат в съдебната зала горе — обясни на Кели. Но няма да можеш да ги докоснеш или да говорите, нито дори да си кажете здравей. — Сам се надяваше в залата да няма камери. Щеше да се наложи да предупреди родителите на Кели. — Като те прехвърлят обратно в ареста, ще можеш да имаш посещения, но помни, че докато си вътре, всичко, което кажеш на родителите си или на друг, ще бъде записвано. Независимо дали ще е в помещението за посещения, или по телефона, винаги някой слуша. Не говори с тях за случилото се вчера. Става ли?
	— Да, госпожо, но мога ли да попитам дали съм загазила?
	Сам огледа лицето й за белези за коварство.
	— Кели, спомняш ли си какво се случи вчера сутринта?
	— Да, госпожо. Убих тези двама души. Оръжието беше в ръката ми.
	Сам анализира изражението й в търсене на намек за разкаяние.
	Нямаше такъв.
	Кели спокойно можеше да описва събития, случили се на друг.
	— Защо… — Сам се замисли как да формулира въпроса. — Познаваше ли Луси Алегзандър?
	— Не, госпожо. Трябва да е била в началното училище, защото изглеждаше съвсем малка.
	Сам отвори уста и пое дълбоко въздух.
	— Ами господин Пинкман?
	— Чувала съм хората да казват, че не е лош човек, но аз никога не съм била пращана в кабинета на директора.
	Случайността на жертвите някак си влошаваше нещата.
	— Значи и двамата, господин Пинкман и Луси Алегзандър, са се озовали в коридора в неподходящия момент.
	— Предполагам — отговори Кели. — Както вече казах, оръжието беше в ръката ми, а после господин Хъкабий го пъхна в панталона си.
	Сам усети сърцето й да подскача в гърдите. Погледна таймера на телефона си. Увери се, че пред вратата не се върти нечия сянка.
	— Каза ли на баща ми каквото сподели с мен току-що? — попита.
	— Не, госпожо. Вчера не говорих много с татко ви. Бях разстроена, защото ме закараха в болницата, коремът ме болеше, както се случва често, а и говореха как ще ме задържат за през нощта. Наясно съм, че струва много пари да лежиш там.
	Сам затвори бележника си. Постави капачката на химикалката си. Смени очилата си за четене с нормалните.
	Намираше се в един вид уникална ситуация. На адвокат от защитата не беше разрешено да призове свидетел, за когото знае, че ще излъже. Това правило обясняваше защо адвокатите не искаха клиентите им да изповядват цялата истина пред тях. Пълната истина рядко допринасяше за добра защита. Всичко, казано й от Кели, щеше да бъде пазено в поверителност, но Сам нямаше да призовава свидетел или да го подлага на кръстосан разпит, така че ръцете й нямаше да бъдат завързани. Просто щеше да изключи инкриминиращите факти, когато препредава разговора на Ръсти, и да го остави той да се погрижи.
	— Чичо ми Шейн лежа в болницата и на двамата с жена му им се наложи да се изнесат от къщата си, защото сметките бяха големи — промълви Кели.
	— Няма да ти вземат пари за престоя в болницата.
	Кели се усмихна и зъбите й бяха като малки бели мъниста.
	— На родителите ми известно ли им е? Защото си мисля, че ще им дойде като облекчение.
	— Ще се погрижа да го знаят.
	— Благодаря, госпожице Куин. Със сигурност оценявам какво правите за мен вие и татко ви.
	Сам завъртя химикалката между пръстите си. Спомни си нещо от новините предишната вечер.
	— Знаеш ли, дали в прогимназията има охранителни камери?
	— Да, госпожо. Имат по една във всеки коридор, само че тази при рецепцията беше ударена и не лови почти нищо отвъд определена точка.
	— Има сляпо петно?
	— Не знам дали има такова нещо, но не се вижда всичко някъде след средата на коридора.
	— Откъде знаеш, че не се вижда всичко?
	Тя повдигна крехките си рамене, задържа ги за секунда така и после ги остави да се спуснат обратно надолу.
	— Ами то няма никой, дето да не го знае.
	— Кели, имаш ли много приятели в училище?
	— Имате предвид познати?
	Сам кимна.
	— Да.
	— Предполагам, познавам, кажи-речи, всички. В училище съм от доста дълго време. — Пак се усмихна. — Недостатъчно дълго обаче, за да стана адвокат.
	Сам почувства, че й се усмихва в отговор.
	— Има ли някой, с когото си особено близка?
	Бузите на Кели станаха яркочервени.
	Сам разпознаваше този вид поруменяване. Отвори бележника си.
	— Можеш да ми кажеш името му. Няма да го повторя пред никого.
	— Адам Хъмфри. — Кели очевидно проявяваше желание да говори за него. — Има кестенява коса и кафяви очи. Не е много висок, но кара камаро. Само че не ходим. Не и официално.
	— Добре, ами приятелки? Имаш ли приятелки?
	— Не, госпожо. Не толкова близки, че да ги поканя у дома.. — Спомни си нещо. — С изключение на Лидия Филипс от началното ми училище. Но тя се премести, когато прехвърлиха татко й заради икономиката.
	Сам записа подробностите в бележника си.
	— Има ли учители, с които да си близка?
	— Ами, господин Хъкабий ми помагаше с уроците по история, но от известно време не го е правил. Доктор Джоуди каза, че ще ми позволи да поработя допълнително, за да наваксам пропуснатите часове от миналата седмица, но още не го е направил. А госпожа Пинкман е…
	Кели бързо наведе глава.
	Сам дописа изречение в бележника си. Остави химикалката и се зае да оглежда момичето.
	Кели беше застинала.
	— Госпожа Пинкман ти помагаше по английски ли? — попита Сам.
	Кели не отговори. Държеше главата си наведена. Косата покриваше лицето й. Сам я чу да подсмърча. Раменете й се разтресоха. Плачеше.
	— Кели — заговори Сам. — Защо си разстроена?
	— Защото господин Пинкман не беше лош човек. — Ново подсмърчане. — А онова момиченце беше почти бебе.
	Сам преплете ръце и опря лакти в масата.
	— Защо беше в прогимназията вчера сутринта?
	— Ей тъй — измънка тя.
	— По-точно?
	— Защото занесох оръжието от жабката на татко. — Подсмърчане. — И го държах в ръката си, когато убих тези двама души.
	Прокурорът у Сам искаше да я притисне, само че тя не беше там, за да пречупи момичето.
	— Кели, знам, че сигурно ти е дошло до гуша да ме чуваш да ти го казвам, но е важно. Никога не казвай каквото разправи на мен. Ясно ли е? Нито на родителите ти, нито на приятели или на непознати, и най-вече на никого, когото срещнеш в ареста.
	— Господин Ръсти ми каза, че те не са ми приятели. — Гласът на Кели беше приглушен иззад гъстата коса. — Може да се опитат да ме вкарат в беда, за да измъкнат себе си.
	— Точно така. Никой, когото срещаш тук, не ти е приятел. Нито пазачите или другите затворнички, нито разсилният или някой друг.
	Момичето заподсмърча. Белезниците пак задрънкаха под масата.
	— Няма да говоря с никого от тях. Ще си мълча, както правя винаги.
	Сам извади останалите салфетки от чантата си и ги подаде на Кели.
	— Ще разговарям с родителите ти, преди да ги видиш, и ще се погрижа да знаят, че не бива да те питат за случилото се. — Сам приемаше, че Ръсти вече е изнесъл тази реч пред семейство Уилсън, но щяха да я чуят и от Сам, преди да е напуснала града. — Всичко, което ми каза за вчера, е между нас двете. Ясно ли е?
	Тя заподсмърча наново.
	— Ясно.
	— Издухай си носа. — Изчака Кели да изпълни каквото й беше поръчано и после добави: — Разкажи ми за Адам Хъмфри. От училище ли се познавате?
	Кели поклати глава. Сам все така не виждаше лицето й. Пред погледа й беше единствено върхът на главата на момичето.
	— Запознахте се някъде навън ли? Например в киното или в църквата?
	Кели пак поклати глава.
	— Разкажи ми за годишника в дрешника ти.
	Кели бързо вдигна очи. Сам очакваше да зърне гняв, но видя единствено страх.
	— Моля ви, не казвайте на никого.
	— Няма — обеща Сам. — Помни, че всичко тук е поверително.
	Кели задържа салфетката в ръката си и обърса нос с ръкава си.
	— Можеш ли да ми обясниш защо хората са написали тези неща за теб? — попита Сам.
	— Бяха лоши неща.
	— Не мисля, че действията, за които говорят, са нещо лошо. Мисля, че авторите на написаното са жестоки.
	Кели изглеждаше смаяна. Сам не можеше да я вини. Нямаше време да чете лекции на тема феминизъм на осемнайсетгодишна убийца.
	— Защо са написали тези неща за теб? — обърна се към Кели.
	— Не знам, госпожо. Ще се наложи да попитате тях.
	— В написаното има ли нещо вярно?
	Кели заби поглед обратно в масата.
	— Не по начина, по който го представят те, но може би нещо подобно.
	Сам се замисли над последната фраза. Мисълта на момичето не беше чак толкова бавна, та да не може да си служи със заобикалки.
	— Беше ли ядосана, задето се заяждат с теб?
	— Не — отговори. — Предимно бях наранена, защото това са лични неща, а дори не познавах повечето от тези хора. Но мина много време. Много от тях сигурно вече са завършили.
	— Майка ти виждала ли е годишника?
	Кели разтвори широко очи. Този път изглеждаше истински уплашена.
	— Моля ви, не го показвайте на мама.
	— Няма — обеща Сам. — Помниш ли как ти казах, че всичко, научено от теб, е поверително.
	— Не.
	Сам почувства убождане в лявата вежда.
	— Когато влязох тук, обясних ти коя съм и че работя с баща си, казах ти, че и двамата сме положили клетва за поверителност.
	— Не, госпожо, тази част не си я спомням.
	— Поверителност значи, че трябва да пазя тайните ти.
	— О, ами, добре, татко ви каза същото за тайните.
	Сам погледна таймера. Разполагаше с по-малко от четири минути.
	— Кели, научих, че вчера сутринта, веднага след стрелбата, когато господин Хъкабий е поискал от теб да предадеш револвера, ти си казала нещо, което господин Хъкабий и може би един от полицаите са чули. Спомняш ли си какво каза?
	— Не, госпожо. Не ми се говореше много след всичко това.
	— Казала си нещо — пробва се наново Сам. — Полицаят те е чул. Господин Хъкабий те е чул.
	— Добре. — Кели кимна бавно. — Казах нещо.
	Сам се изненада колко бързо момичето смени твърдението си.
	— Спомняш ли си какво каза?
	— Не знам. Не помня да съм го казвала.
	Сам почувства как пространството помежду им беше запълвано от готовността на Кели да угоди. Опита се да подходи към въпроса от различен ъгъл. — Кели, вчера в коридора каза ли на господин Хъкабий и полицая, че гардеробчетата са сини?
	— Да, госпожо — вкопчи се в предложеното Кели. — Сини са.
	Сам закима.
	— Знам, че са сини. Но това ли каза в онзи момент? Изрече ли в действителност пред тях, че гардеробчетата са сини? Това ли бяха думите ти пред господин Хъкабий и полицая? Че гардеробчетата са сини?
	Кели закима утвърдително.
	— Да, това казах.
	Сам знаеше, че момичето лъже. В онзи момент вчера Кели Уилсън тъкмо е била убила двама души. Бившият й преподавател я е помолил да му предаде оръжието на убийството. Несъмнено полицай е бил насочил дуло към главата й. Кели не я е вълнувал училищният интериор.
	— Спомняш си как си казала пред тях двамата, че гардеробчетата са сини? — уточни Сам.
	— Да, госпожо. — Кели изглеждаше така убедена в отговора, че най-вероятно би издържала тест с детектор на лъжата.
	— Добре, значи господин Хъкабий е бил там — заключи Сам, като се почуди колко далече можеше да тласне момичето. — Госпожа Пинкман също е била там. Имаше ли още някой? Някой, когото да не си разпознавала?
	— Имаше една жена в дяволска фланелка. — Посочи към гърдите си. — Дяволът носеше синя маска и на фланелката беше изписана думата „дявол“.
	Сам още си спомняше как беше опаковала вещите на Чарли след катастрофалното й гостуване в Ню Йорк. На всяка притежавана от Чарли тениска се мъдреше някаква вариация на логото на „Дюк Блу Девилс“.
	— Жената с дяволската фланелка нарани ли някого? — обърна се Сам към Кели.
	— Не, госпожо. Тя седеше срещу госпожа Пинкман и гледаше ръцете си.
	— Убедена ли си, че не нарани никого? — Сам придаде твърдост на тона си. — Изключително важно е, Кели. Трябва да ми кажеш дали жената с дяволската фланелка е наранила някого.
	— Ами… — Кели изучаваше лицето на Сам в издирване на насоки. — Не знам дали го е направила по причина, че бях седнала.
	Сам закима изключително бавно.
	— Според мен си видяла как жената с дяволската фланелка наранява някого, макар да си била седнала. Доказателствата сочат, че си я видяла, Кели. Няма смисъл да лъжеш.
	Несигурността на Кели се завърна.
	— Не възнамерявах да ви лъжа. Знам, че се опитвате да ми помогнете.
	Сам придаде още повече твърдост в гласа си.
	— Тогава признай истината. Видяла си как жената с дяволската фланелка наранява някого.
	— Да, госпожо. — Кели също кимна. — Сега като се замисля над това, може би все пак нарани някого.
	— Теб ли нарани?
	Кели се поколеба. Провери изражението на Сам за насока.
	— Може би?
	— Не мога да използвам „може би“, за да ти помогна, Кели. — Сам пробва отново, като декларира: — Видяла си жената в синята дяволска фланелка да наранява някого друг, намиращ се в коридора.
	— Да, госпожо. — Сега вече Кели изглеждаше по-уверена в думите си. Не спираше да кима, все едно движението на главата стимулираше мисленето й. — Точно това видях.
	— Жената с дяволската фланелка нарани ли госпожа Пинкман? — попита Сам и се наклони напред. — Защото госпожа Пинкман е била точно пред нея, Кели. Ти ми го каза само преди секунди. Мислиш ли, че е възможно жената с дяволската фланелка да е наранила госпожа Пинкман?
	— Така мисля. — Кели продължаваше да кима, защото това беше част от модела. Отрече твърдението, после допусна, че е възможно да е вярно и накрая го прие като факт. Всичко, което трябваше да стори Сам, беше да говори авторитетно, да посочи отговора на момичето, да кимне няколко пъти и после да изчака лъжата да бъде възпроизведена обратно пред нея.
	— Според очевидец, Кели, ти си видяла точно какво е сторила жената с дяволската фланелка — заяви Сам.
	— Добре — прие Кели. — Именно това видях да се случва. Тя я нарани.
	— Как жената с дяволската фланелка нарани госпожа Пинкман? — Сам размаха ръце във въздуха в опит да измисли примери. — Ритна ли я? Удари ли я?
	— Зашлеви я с длан.
	Сам погледна дланта, която беше размахала във въздуха, убедена, че движението беше вкарало идеята в главата на Кели.
	— Сигурна ли си, че видя жената с дяволската фланелка да зашлевява госпожа Пинкман?
	— Да, госпожо, случи се точно както казахте вие. Тя я зашлеви през лицето и аз дочух шума чак до мястото в коридора, където седях.
	Сам осъзна доколко колосална бе лъжата. Без да помисли, беше въвлякла собствената си сестра във физическо насилие.
	— Значи твърдиш, че си видяла със собствените си очи как жената с дяволската фланелка е плеснала госпожа Пинкман през лицето?
	Кели продължи да кима. В очите й имаше сълзи. Очевидно искаше да угоди на Сам, все едно че това някак си би разрешило енигмата как да я измъкне от този кошмар на живо.
	— Съжалявам — прошепна Кели.
	— Всичко е наред. — Сам не я притиска повече, защото упражнението беше доказало тезата й. При наличието на точния вид подвеждащи въпроси Кели Уилсън вероятно би заявила, че Чарли е убила с голи ръце госпожа Пинкман.
	Момичето беше толкова податливо на внушение, че можеше да бъде хипнотизирано.
	Сам провери телефона си. Оставаха деветдесет секунди плюс едната буферна минута.
	— От полицията говориха ли с теб вчера, преди да е дошъл господин Ръсти?
	— Да, госпожо. Говориха с мен в болницата.
	— Прочетоха ли ти правата, преди да започнат разговора? — На Сам й беше ясно, че не я разбира. — Произнесоха ли „Имате право да мълчите. Имате право на адвокат.“? Чу ли нещо от това?
	— Не, госпожо, не и в болницата, защото бих си го спомнила от телевизията.
	Сам отново се наклони през масата.
	— Кели, това е изключително важно. Каза ли нещо на полицията, преди да говориш с баща ми?
	— Имаше един по-възрастен мъж, той говори много с мен. Качи се с мен в линейката и остана в стаята ми, за да е сигурен, че съм добре.
	Сам се съмняваше, че е бил особено загрижен за благосъстоянието й.
	— Отговори ли на някой от въпросите му? Той разпитва ли те?
	— Не знам.
	— Беше ли с белезниците, докато говорехте?
	— Не съм сигурна. Имате предвид в линейката ли?
	— Да.
	— Ами, не, тогава не. Не, доколкото помня.
	— Спомняш ли си точно кога ти поставиха белезниците?
	— В някакъв момент.
	На Сам й се прииска да запрати химикалката си през стаята.
	— Кели, много е важно да се опиташ да си спомниш. Разпитваха ли те в болницата, преди баща ми да те е инструктирал да не отговаряш на въпроси?
	— Съжалявам, госпожо. Не помня много от вчера.
	— Но по-възрастният мъж постоянно е бил с теб?
	— Да, госпожо, с изключение, когато трябваше да ходя до тоалетната. А после с мен дойде да стои полицай.
	— Този възрастен мъж беше ли в униформа?
	— Не, госпожо. Беше с костюм и вратовръзка.
	— Съобщи ли ти името си?
	— Не, госпожо.
	— Спомняш ли си кога ти прочетоха правата Миранда… Кога ти казаха „Имате право да мълчите. Имате право на адвокат.“? — Зачака. — Кели, спомняш ли си кога чу тези думи?
	Кели очевидно разбираше, че това е нещо важно.
	— Може би в полицейската кола по път към ареста днес сутринта.
	— Но не се случи в болницата?
	— Не, госпожо. Беше по някое време днес сутринта, но не знам точно в колко часа.
	Сам се отпусна назад на стола си. Помъчи се да премисли всичко. Ако на Кели не бяха прочетени правата до тази сутрин, всичко, казано от нея преди това, формално нямаше да бъде допуснато в съда.
	— Убедена ли си, че тази сутрин за пръв път са те запознали с правата ти?
	— Ами, знам, че днес сутринта възрастният мъж го направи. — Повдигна крехките си рамене. — Може би ако се е случило преди това, ще го видите на видеозаписите.
	— Какви видеозаписи?
	— Тези, които ми направиха в болницата.


>>	11

	Сам седеше сама на масата на защитата. Чантата й беше на пода. Бастунът й беше сгънат и прибран в нея. Прегледа бележките си от разговора с Кели Уилсън, като се престори, че дори не знае за най-малко стоте души, седящи зад нея. Безспорно мнозинството от зрителите бяха местни. Топлината от нажежената им до бяло ярост я караше да се поти.
	Един от тях можеше да е човекът, нападнал Ръсти.
	Ако се съдеше по злостния шепот, Сам заключаваше, че много от тях с радост биха намушкали и нея.
	Кен Койн се изкашля, прикрил уста с ръка. Окръжният прокурор седеше сред свитата си: блед и младолик помощник-прокурор, по-възрастен мъж с гъсти мустаци и задължителната красива млада блондинка. В Ню Йорк този тип жена би била облечена в добре скроен костюм. Вариантът й от Пайквил изглеждаше по-скоро като католическа монахиня.
	Кен се прокашля отново. Искаше Сам да погледне към него, но тя не го правеше. Бегло ръкостискане беше всичко, което допусна. Всякаква признателност, която Койн си въобразяваше, че е заслужил, като уби Даниъл Кълпепър, беше заличена от циничното му поведение. Сам не беше жител на Пайквил. Никога нямаше да се върне. Не съществуваше необходимост да се преструва, че изпитва някакъв афинитет към този долен задкулисен мръсник. Койн беше от типа прокурори, които караха всички от професията му да изглеждат зле. Не само заради играта на котка и мишка, която устрои с повдигането на обвинението, но и заради видеозаписа, който беше направил в болницата.
	Каквото и да включваше той, можеше да струва живота на Кели.
	Нямаше начин да се прецени какво беше казало момичето. От краткия си контакт с нея Сам разбра, че Кели Уилсън можеше да бъде убедена да се признае за убийца на Ейбрахам Линкълн. Правният проблем, може би най-важният пункт, по който щеше да спори Ръсти, беше дали заснетият материал трябваше да бъде допуснат в съда, или не. Ако на Кели не й бяха прочетени правата, преди да е отговаряла на въпросите по време на записа, или ако беше ясно, че не е разбрала правата си, тогава клипът не биваше да бъде показван на съдебните заседатели.
	Формално нещата би трябвало да стоят така.
	Но това беше юридическа материя. Винаги съществуваха заобиколни пътища.
	Кен Койн щеше да спори, че правата Миранда са без значение, защото Кели Уилсън е направила изявленията си доброволно. В това отношение налице беше едно гигантско правно препятствие. С цел записът да бъде допуснат, Койн трябваше да докаже, че смислен човек — за късмет Кели Уилсън не беше такъв — би приел, че не се е намирал под арест, когато за заснети показанията му. Ако Кели е вярвала, че е арестувана, че предстоят белезници, снемане на отпечатъци и фотографиране, тогава й се е полагало да й бъдат прочетени правата.
	Следователно няма прочитане на права, няма и прожекция пред съдебните заседатели.
	Или поне така се предполагаше, че трябва да се подходи.
	Системата имаше и други слаби звена, в това число настроението на съдията. В много редки случаи на съдийското място заставаше напълно безпристрастна фигура. Проявяваха склонност да са по-благоразположени или към защитата, или към обвинението. Никой съдия не обичаше обжалванията, но колкото по-нагоре се придвижваше случаят, толкова по-трудно ставаше за ответника да претендира, че е допусната нередност.
	Никой съдия не обичаше да отменя решението на по-нисшестоящ съдия.
	Сам затвори бележника си. Хвърли поглед зад себе си. Семейство Уилсън седяха заедно с Ленор. Сам беше разговаряла с тях за по-малко от пет минути, преди общата публика да бъде допусната в залата. Защракаха фотоапарати, когато фотографите я уловиха да осъществява контакт с очи с родителите на убийцата. Видеокамерите явно бяха забранени, но присъстваха предостатъчно репортери, които записваха с химикалките си всеки миг.
	Обстановката не прилягаше за окуражителна усмивка и затова Сам кимна към Ава и Илай. И двамата кимнаха в отговор, стиснали здраво челюсти и вкопчени един в друг. Дрехите им бяха нови и още корави, браздите от закачалките и гънките бяха очебийни по раменете и ръкавите. Първото, което попитаха Сам, след като уточниха предстоящото за Кели, беше кога ще могат да се върнат в дома си.
	Сам не беше в състояние да им предложи определен отговор.
	Семейство Уилсън приеха отсъствието на информация с типа примирение, вкоренено в природата им. Очевидно бяха част от забравените от обществото провинциални бедняци. Бяха привикнали да чакат системата да се задейства, обикновено не в тяхна полза. Пустите им очи навяваха на Сам мисли за снимките на бежанци по списанията. Може би налице бяха паралели. Ава и Илай Уилсън бяха напълно изгубени, тласнати силом в непознат им свят, а чувството им за безопасност, за покой, всичко ценено от предишния им живот, вече го нямаше.
	Сам си напомни, че Луси Алегзандър и Дъглас Пинкман също ги нямаше.
	Ленор се наклони и прошепна нещо на Ава. Жената кимна. Сам отбеляза часа. Изслушването беше на път да започне.
	Влизането на Кели Уилсън беше обявено от далечното подрънкване на вериги, все едно че от другата страна на стената бяха Дядо Коледа и шейната му. Съдебният пристав отвори вратата. Защракаха фотоапарати. Съдебната зала се изпълни от приглушено мърморене.
	Кели беше вкарана вътре от четирима въоръжени пазачи, всеки от които толкова едър, че момичето се изгуби сред морето от плът. Беше ограничена да тътри краката си, защото те, също като ръцете, бяха оковани. Пазачът вдясно я задържа за ръката под лакътя. Пръстите му я обгърнаха цялата. Мъжът беше толкова мускулест, че можеше да хване Кели с една ръка и да я постави на стола.
	Сам беше доволна, задето той стоеше до Кели. В мига, щом видя родителите си, коленете й се подгънаха. Пазачът й попречи да се строполи на пода. Кели започна да вие.
	— Мамо… — Направи опит да се протегне напред, но ръцете й бяха свързани с вериги към кръста й. — Тате! — викна. — Моля ви!
	Сам беше на крака и прекосила залата, преди да е успяла да се почуди как така успя да се придвижи толкова бързо. Стисна ръцете на Кели.
	— Погледни ме.
	Момичето не откъсваше очи от родителите си.
	— Мамо, съжалявам.
	Сам стисна ръцете на Кели още по-силно, достатъчно колкото да й причини минимална болка.
	— Погледни ме — настоя.
	Кели погледна към Сам. Лицето й беше мокро от сълзите. Носът й течеше. Зъбите й тракаха.
	— Аз съм тук — каза Сам, като я държеше здраво за дланите. — Ще се справиш. Не спирай да гледаш към мен.
	— Готови ли сме? — попита приставът. Беше възрастен човек, но ръката му, отпусната върху приклада на електрошоковото му оръжие, не трепваше.
	— Да, готови сме — потвърди Сам.
	Пазачите отключиха белезниците на глезените и китките на Кели и веригата на кръста й.
	— Не мога да го направя — прошепна Кели.
	— Ще се справиш — настоя Сам и си пожела наистина да беше така. — Помниш ли как обсъждахме, че хората ще те гледат.
	Кели кимна. Използва ръкава да си обърше носа, без да пуска ръцете на Сам.
	— Трябва да си силна — заяви Сам. — Не разстройвай родителите си. Искат да се покажеш като голямо момиче. Разбираш ли?
	Кели отново кимна.
	— Да, госпожо.
	— Ще се справиш — повтори Сам.
	Веригите паднаха на пода. Един от пазачите се наведе и ги събра с една ръка.
	Сам се облегна на рамото на момичето, докато крачеха към масата. Сам седна. Пазачът бутна Кели да седне на стола до нея.
	Кели погледна назад към родителите си.
	— Добре съм — каза им с треперещ глас. — Добре съм.
	Вратата към кабинета на съдията се отвори.
	Съдебният служител произнесе:
	— Всички да станат за съдия Станли Лиман.
	Сам кимна към Кели, за да й даде да разбере, че трябва да се изправи. Съдията пристъпи към мястото си, а Кели отново сграбчи ръката на Сам. Дланите й бяха плувнали в пот.
	Стан Лиман имаше вид да е на възрастта на Ръсти, като се изключеше добродушното пружиниране в походката му. Съдиите бяха от различни породи. Някои бяха достатъчно уверени просто да заемат мястото си. Други целяха да внушат надмощието си в мига, щом влезеха. Стан Лиман спадаше към втората категория. Намръщи се, като огледа галерията и пренаселената маса на прокуратурата. Взорът му се спря върху Сам. Изпълни почти механична оценка на всеки участък от тялото й, все едно я прекарваше през апарат за ядрено-магнитен резонанс. Не беше така задълбочено инспектирана от мъж от последния й медицински преглед насам.
	Стовари чукчето си с очи, още приковани в Сам.
	— Седнете.
	Сам седна и дръпна Кели до себе си. Нежеланите пеперуди се върнаха. Почуди се дали Чарли гледаше от галерията.
	— Това е дело номер ОА 15–925 — обяви служителят. — Окръг Дикърсън срещу Кели Рене Уилсън за предварително изслушване. — Жената се обърна към Кен Койн: — Моля, посочете името си за протокола.
	Койн се изправи и заговори към съдията:
	— Добър ден, ваша светлост. Кенет К. Койн, Дарън Никълби, Юджин „Котън“ Хендерсън и Кейлий Колинс от името на окръга.
	Лиман кимна сковано.
	— Добър ден.
	Сам се изправи отново.
	— Ваша светлост, Саманта Куин от името на госпожица Уилсън, която присъства.
	— Добър ден. — Лиман кимна и на нея. — Това предварително изслушване се квалифицира като процедура с посочване на основателност за повдигане на обвинение в престъпление. Госпожице Куин, ако обичате, изправете се с госпожица Уилсън.
	Сам кимна към Кели да се изправи до нея. Момичето отново трепереше. Сам не хвана ръката й. Кели щеше да влиза в съдебни зали и да излиза от тях през следващите няколко години. Щеше да се наложи да се справя сама.
	— Госпожице Куин. — Лиман устреми взор надолу към Сам. Беше излязъл от обичайния си сценарий. — В моята зала ще свалите тези слънчеви очила.
	За миг Сам се озадачи от искането му. Стъклата й бяха затъмнени от толкова много години, че почти не се сещаше за това.
	— Ваша светлост, това са очилата ми с диоптър. Стъклата са затъмнени с медицинска цел.
	— Приближете се. — Направи приканващ жест към бюрото си. — Нека ги видя.
	Сам усети сърцето й да блъска бясно в гърдите. Сто чифта очи бяха приковани в гърба й. Фотоапаратите щракаха. Репортерите записваха всяка дума. Кен Койн пак се изкашля в ръката си, но не каза нищо в нейна защита.
	Сам беше оставила бастуна си в чантата. Пламтеше заради унижението, докато куцукаше към него. Фотоапаратите звучаха също като дузини скакалци, търкащи крачета едни в други. Изображенията, които запечатваха, щяха да се появят във вестниците, вероятно да бъдат публикувани в интернет, където колегите й щяха да ги видят. Текстът, придружаващ снимките, вероятно щеше да се впусне в причините да се нуждае от очилата. Местните сред присъстващите, онези, живели тук с години, на драго сърце щяха да предоставят подробностите. Оглеждаха внимателно походката на Сам, мъчеха се да преценят какви щети беше нанесъл куршумът.
	Тя беше същински изрод от цирка.
	Вече пред бюрото на съдията ръцете на Сам затрепериха, докато сваляше очилата. Острата флуоресцентна светлина се заби в роговиците й.
	— Моля ви, бъдете внимателен с тях — обърна се към съдията. — Не си нося резервни.
	Лиман пое рязко очилата и ги вдигна за инспекция.
	— Не ви ли беше предадено да се облечете подобаващо за моята зала?
	Сам сведе очи към облеклото си, вариация на черната копринена блуза и широк черен панталон, каквито носеше всеки ден.
	— Моля?
	— В какво сте облечена?
	— В „Армани“ — заяви на съдията. — Бихте ли ми върнали очилата, моля?
	Той ги тръсна рязко на бюрото си.
	— Можете да се върнете на мястото си.
	Сам огледа стъклата за петна. Постави очилата си. Обърна се и потърси Чарли сред тълпата, но зърна единствено смътно познати лица, сега вече поостарели, на хора, които помнеше от детството си.
	Придвижването обратно отне повече време, отколкото да стигне до съдията. Протегна ръка към масата. В последния миг забеляза Бен да седи в галерията, точно зад Кен Койн. Той й намигна и се усмихна окуражително.
	Кели хвана Сам за ръката, докато стояха редом. Повтори пред Сам нейните собствени окуражителни думи:
	— Ще се справите.
	— Да, знам, благодаря. — Позволи на момичето да държи ръката й. Беше прекалено разтърсена да стори друго.
	Съдия Лиман прочисти гърло няколко пъти. Това, че явно беше осъзнал през какъв кошмар беше прекарал Сам, не й дойде като утеха. Знаеше от опит, че някои съдии покриваха грешките си, като наказваха потърпевшия от тях адвокат.
	— Госпожице Куин, отказвате ли се от пълното изчитане на обвиненията срещу госпожица Уилсън?
	Сам беше изкушена да отговори с не, но излизането от нормите само щеше да проточи процедурата.
	— Да.
	Лиман кимна към чиновничката.
	— Можете да предявите обвинението срещу госпожица Уилсън и да й разясните правата й.
	Чиновничката стана отново.
	— Кели Рене Уилсън, арествувана сте за вероятни две убийства първа степен. Госпожице Куин, готова ли сте да пледирате?
	— Бихме желали да помолим съда да впише, че пледираме невинност — произнесе Сам.
	От недобре осведомената тълпа се разнесе шокиран ропот. Лиман вдигна чукчето си, но шумът замря, преди да го е стоварил.
	— Вписва се, че обвиняемата пледира невинна по всички точки — обяви чиновничката. Жената се обърна към Кели. На Сам й се стори, че долавя нещо познато по кръглото й лице. Поредната отдавна забравена съученичка. Тя също не се беше застъпила за Сам, когато съдията поиска очилата й.
	— Кели Рене Уилсън — заговори чиновничката. — Имате право на публичен ускорен процес пред съдебни заседатели. Имате право на адвокат. Имате правото да избегнете самоинкриминиране. Тези ви права ще са в сила по време на цялото съдебно производство.
	— Благодаря. — Лиман снижи ръка. Сам каза на Кели да седне. — Първата ми грижа, господин Койн, е дали има основания за съдебен процес, подлежащ на свикване на разширен съдебен състав.
	Сам си записа нещо, а Койн се запъти към подиума. Поредният му евтин номер, мъчеше се да установи надмощие. Също като с дете най-добре беше да бъде пренебрегван.
	— Ваша светлост. — Койн опря лакти в бюрото. — Съществува сериозна вероятност.
	— Имате ли график? — попита Лиман.
	— Не закован, ваша светлост. Най-общо свикването трябва да стане през следващите две седмици.
	— Благодаря, господин прокурор, може да се върнете до масата си. — Лиман беше от старите съдии. Бяха му познати игричките на адвокатите. — Какво ще бъде местонахождението на подсъдимата, докато чака процеса?
	Койн зае мястото си до масата и се обърна към съдията:
	— Ще държим обвиняемата в градския или окръжния арест в зависимост от това кое е най-сигурното място за нея.
	— Госпожице Куин? — произнесе съдията.
	Сам беше наясно, че нямаше шанс Кели Уилсън да бъде пусната под гаранция.
	— На този етап нямам претенции към местонахождението, ваша светлост — обяви. — Колкото до предишния въпрос, бих желала да се откажа от правото на госпожица Уилсън обвиненията й да бъдат изслушани от разширен съдебен състав. — Кели вече я чакаше обвинение за две убийства първа степен. Сам не искаше да приканва нови обвинения към нея със свикването на разширен съдебен състав. — Клиентката ми няма желание да бави процеса.
	— Много добре. — Лиман си записа нещо. — Господин Койн, възнамерявате ли да подходите към случая с открито предоставяне на доказателства, в смисъл че ще предавате наличните събрани сведения и няма да премълчавате нищо?
	Койн вдигна ръце като апостол на Христос.
	— Задължително, ваша светлост. Освен ако не съществуват правни пречки, откритостта и съдействието винаги са били политиката на тази прокуратура.
	Сам усети как ноздрите й се разширяват. Напомни си, че записът от болницата щеше да бъде битка, водена от Ръсти.
	— Удовлетворена ли сте от това, госпожице Куин? — попита Лиман.
	— За момента да, ваша светлост. Изпълнявам ролята на втори адвокат за днес. Баща ми ще подаде искания пред съда веднага щом е в състояние.
	Лиман остави химикалката си. За пръв път погледна към нея, без да издава неодобрение.
	— Как е баща ви?
	— Нетърпелив да се заеме яростно да защитава госпожица Уилсън, ваша светлост.
	Лиман изкриви устни на една страна, видимо несигурен в тона й.
	— Наясно ли сте, че това е дело за углавно престъпление предумишлено убийство, госпожице Куин? А това означава, че прокуратурата спокойно може да поиска смъртно наказание, което е в правата й?
	— Да, ваша светлост, наясно съм.
	— Не съм запознат с порядките на мястото, откъдето идвате, госпожице Куин, но тук се отнасяме много сериозно към подобни случаи.
	— Идвам от Уиндър Роуд, на около десет километра оттук, ваша светлост. Известна ми е сериозността на обвиненията.
	На Лиман явно не му допадна кикотенето из галерията.
	— Защо имам усещането, че в действителност не се явявате в качеството на втори адвокат и сътрудник на баща си? — попита я. Направи широк жест с ръка. — С други думи, не възнамерявате да продължите с работата си по време на процеса.
	— Според мен вие поставихте господин Грейл в сходна позиция, но ви уверявам, че съм ангажирана със случая и възнамерявам да подкрепям госпожица Уилсън по всякакъв възможен начин с цел защитата й.
	— Добре. — Усмихна й се, а Сам усети как кръвта й се смразява, защото беше влязла право в капана му. — Имате ли някакви въпроси или съмнения във връзка със способността на обвиняемата да ви асистира или да схване естеството на тази процедура?
	— На дадения етап няма да повдигам този въпрос, ваша светлост.
	Лиман нямаше да я пусне така лесно.
	— Направете ни това удоволствие, госпожице Куин, кажете като втори адвокат ще повдигнете ли въпроса в бъдеще?
	— Бих го направила единствено на базата на научни тестове, ваша светлост.
	— Научни тестове ли? — Пролича как той се изпълни с подозрителност.
	— Госпожица Уилсън демонстрира силна податливост на внушение, ваша светлост — произнесе Сам. — За което съм сигурна, че ще бъде потвърдено от прокуратурата.
	Койн скочи от мястото си.
	— Ваша светлост, не мога…
	Сам продължи да говори, без да зачита намесата му.
	— Вербалният и интелектуален обхват на госпожица Уилсън е стеснен като за осемнайсетгодишна. Бих желала да бъде проверена способността й да тълкува визуална невербална комуникация, речево функциониране и да се направи количествена оценка на емоционалния й и интелектуален коефициент.
	Койн сподави изсмиване.
	— И очаквате окръгът да плати за всичко това?
	Сам се обърна да го погледне.
	— Чух, че тук приемате сериозно делата за углавни престъпления.
	В залата се надигна смях.
	Лиман тропна няколко пъти с чукчето си, преди всички да се успокоят. Сам долови съвсем леко повдигане на ъгълчетата на устата му, преди той да потисне усмивката си. Съдиите рядко намираха наслаждение в съдебната зала. Този мъж беше прекарал толкова много време на позицията си, че вероятно си мислеше как е видял всичко.
	— Ваша светлост — заговори Сам в опит да провери накъде духа вятърът. — Може ли да изложа друг въпрос?
	Той я дари с извънредно великодушно кимване, та да демонстрира свободата на действие, която допускаше.
	— Защо не?
	— Благодаря, ваша светлост — отговори Сам. — Родителите на госпожица Уилсън са нетърпеливи да се завърнат в дома си. Някакъв срок от страна на прокуратурата кога очакват да освободят дома на семейство Уилсън би бил добре дошъл.
	Кен Койн за пореден път скочи от мястото си.
	— Ваша светлост, към този момент не може да се прецени кога ще завърши претърсването на местообитанието на семейство Уилсън. — Явно осъзнаваше, че не успява да влезе в тона на официалния изказ на Сам. Отправи към съдията широка усмивка, изложила зъбите му на показ. — Тези неща са трудни за предвиждане, господин съдия. Нужно ни е време за щателно претърсване, за да го изпълним според изискванията в заповедта.
	Сам се наруга, задето не я беше прочела предварително.
	— Госпожице Куин, получихте отговор, макар и не най-добрият — заяви Лиман.
	— Благодаря, ваша светлост. — Сам го проследи с поглед как хвана чукчето. Запрехвърля в главата си думите на съдията, макар и не най-добрият. Почувства прилив на увереност, а инстинктите й настояваха, че това е точният момент. — Ваша светлост?
	Лиман постави чукчето на мястото му.
	— Госпожице Куин?
	— Колкото до получената информация…
	— Това вече беше разгледано.
	— Ясно ми е, ваша светлост. Но налице е видеозапис с госпожица Уилсън от вчера следобед, докато е била държана в болницата.
	— Ваша светлост. — Койн отново беше на крака. — Държана?
	— Под арест — уточни Сам.
	— О, хайде. — Тонът на Койн преливаше от негодувание. — Не можете…
	— Ваша светлост…
	Лиман вдигна ръка, за да спре и двама им. Облегна се на стола си. Замислено събра върховете на пръстите на двете си ръце. В съдебната зала често възникваха подобни моменти, когато съдията прекратяваше процедурата, за да анализира заплетено искане. Повечето отбутваха проблема настрана, поръчваха да бъдат написани искове или просто заявяваха, че ще отложат решението си за друг път.
	Понякога връщаха топката обратно на защитата и обвинението, което означаваше, че човек трябваше да бъде подготвен да изложи сбито основанията си или рискуваше да създаде предубеденост у съдията към позицията му за остатъка от процеса.
	Сам се напрегна, почувствала се, все едно е поставила стъпала на стъпенките за стартиране и се взира в празната писта пред себе си. Лиман беше отворил дума за находките още в самото начало, така че вероятно беше наясно как Койн е готов да следва буквата на закона, но не и духа му.
	Лиман предостави на Сам нужното кимване.
	— Госпожица Уилсън е била под ареста на цивилен полицай — подхвана Сам. — Той я е придружил от прогимназията до болницата. Пътувал е с нея в линейката. Останал е с нея в болничната стая през цялата нощ. Сутринта е пътувал с госпожица Уилсън в полицейската кола до ареста и е присъствал, когато днес са й били прочетени правата Миранда. Ако си служа с думите „задържана“ или „под арест“, така е, защото всеки разумен човек…
	— Ваша светлост — намеси се Кен. — Това предварително изслушване ли е, или специален епизод на „Как да ми се размине убийство“?
	Лиман изгледа сурово Сам, но също така й предостави още свобода на действие.
	— Госпожице Куин?
	— Съгласно обявената позиция на прокуратурата за откритост по отношение на информацията, настояваме копие от записа в болницата да бъде предадено на госпожица Уилсън възможно най-бързо, та тя да може да прецени как да действа.
	— Как да действа — повтори като ехо Койн, все едно идеята беше напълно абсурдна. — Всичко, което каза Кели Уилсън, беше…
	— Господин Койн. — Лиман повиши достатъчно глас, та да достигне до всички краища на залата. Прочисти гърло в настъпилата тишина. — На ваше място бих мерил думите си изключително внимателно — заяви на Койн.
	Койн показа колебливост.
	— Да, ваша светлост. Благодаря.
	Лиман хвана химикалката си. Щракна я бавно, печелене на време, предназначено да порицае допълнително Койн. Дори на Кели Уилсън й беше известно, че не се представят доказателства по време на предварително изслушване.
	— Господин Койн, кога може да бъде достъпно копие от този запис? — поинтересува се Лиман.
	— Ще се наложи да конвертираме филма, господине — отговори Койн. — Беше заснет с айфон, собственост на шериф Кийт Койн.
	— Ваша светлост? — Сам се чу да проскърцва със зъби. Кийт Койн беше самото олицетворение на мъжки авторитет. Кели би скочила от скала заради него. — Може ли да уточня? Както ви е известно, отсъствах от града доста дълго. Шериф Койн е брат на прокурор Койн, нали така?
	— Знаеш, че е така, Саманта. — Койн се наведе към съдията и стисна ръба на масата. — Ваша светлост, беше ми обяснено, че е нужно да дойде човек от Атланта, за да сме сигурни, че записът е прехвърлен правилно. Нещо свързано с клауд или от този род. Не съм експерт в тези работи. Аз съм старо момче и жаля за телефоните, които тежаха по десет килограма и можеха да се наемат за два долара месечно от „Ма Бел“. — Ухили се на съдията, който беше приблизително на неговата възраст. — Господине, тези неща отнемат пари и време.
	— Похарчете парите и действайте максимално бързо — нареди Лиман. — Госпожице Куин, има ли още нещо?
	Сам почувства еуфорията, прииждаща от осъзнаването, че съдията клони към теб. Реши да насили още малко късмета си.
	— Ваша светлост, докато сме на темата записи, също така бихме желали да помолим материала от охранителните камери в училището да бъде предаден възможно най-бързо, та специалистите ни да имат време да го анализират.
	Койн почука с кокалчета по масата, очевидно готов да се брани.
	— Това също ще отнеме време, ваша светлост. Моите собствени хора още не са гледали записите. Имаме отговорност към другите, присъствали в училището по времето на стрелбата, трябва да се погрижим да предадем единствено доказателства, които се полагат на обвиняемата според правилата за открити данни.
	Лиман не изглеждаше убеден.
	— Нима все още ви предстои да изгледате записите от прогимназията от вчера сутринта?
	Очите на Койн зашариха.
	— Да, хората ми още не са ги гледали, господине.
	— Всичките ви хора ли трябва да ги изгледат?
	— Експертите, господине. — Койн се вкопчваше за сламки.
	— Ще ви освободя от мъките ви — отсече Лиман видимо ядосан. — На хората ви ще отнеме една седмица да изгледат записите? Две седмици?
	— Не бих се осмелил да направя предположение, ваша светлост. Нещата в тази сфера са…
	— Очаквам да отговорите на въпроса ми до края на седмицата. — Хвана чукчето, готов да завърши изслушването.
	— Позволете, ваша светлост — обади се Сам.
	Той завъртя чукчето във въздуха, за да подкани за бързина.
	— Може ли прокурорът да ми каже дали е нужно да ангажирам експерт и по слухов анализ? Често изисква време да бъде открит квалифициран професионалист.
	— Аз установих, че за да откриеш професионалист за съдебната си зала, само трябва да размахаш стодоларова банкнота на паркинга на някой университет — вметна Лиман. Усмихна се, когато няколко репортери се разсмяха на заимстваната шега. — Господин Койн?
	Койн заби очи в масата. Ръката му беше на кръста, сакото му беше разкопчано, а вратовръзката изкривена.
	— Ваша светлост.
	Сам зачака. Койн не предложи нищо повече.
	Лиман го подкани.
	— Господин Койн, какъв е отговорът ви на въпроса относно анализа на звука?
	Койн почука с показалец по масата.
	— „Бебчето убито ли е?“
	Никой не отговори.
	— „Бебчето убито ли е?“ — Койн почукваше по масата с изричането на всяка дума. — „Бебчето убито ли е?“
	Сам не се канеше да прекрати това, но изрече задължителното:
	— Ваша светлост.
	Лиман повдигна озадачено рамене.
	— Към това се стреми госпожица Куин — обясни Койн. — Иска да узнае какво е казала Кели Уилсън в коридора, след като уби хладнокръвно мъж и дете.
	Лиман се намръщи.
	— Господин Койн, това не е мястото.
	— Бебчето…
	— Господин Койн.
	— Така са наричали Луси Алегзандър нейните родители…
	— Господин Койн.
	— Наричана е така от Барбара Алегзандър пред учениците й. От Франк Алегзандър в гимназията…
	— Господин Койн, това е последното ви предупреждение.
	— … където той се е канел да постави слаб за годината на Кели Уилсън. — Койн се обърна към присъстващите. — Кели е поискала да узнае дали Бебчето е убито.
	Лиман стовари чукчето си.
	— Да, Бебчето беше убито — обърна се Койн към Кели.
	— Пристав.
	Койн насочи поглед обратно към съдията.
	— Ваша светлост…
	— Аз ли? — Лиман се престори на изненадан. — Не допусках, че присъствието ми тук изобщо ви е известно.
	От галерията не долетя нервен смях. Думите на Койн бяха оставили своята диря. Заглавията за следващите няколко дни вече бяха подготвени.
	— Най-искрените ми извинения, ваша светлост — изрече Койн. — Току-що идвам от аутопсията на малката Луси и…
	— Достатъчно! — Погледът на Лиман срещна този на пристава. Мъжът стоеше в готовност. — Както сам изтъкнахте, господин Койн, това не е епизод от поредицата „Как да ми се размине убийство“.
	— Да, господине. — Койн опря върховете на пръстите си в масата и се подготви за предстоящото с гръб към залата. — Моите извинения, ваша светлост. Изгубих контрол.
	— А аз изгубих търпение за вашия театър. — Лиман беше видимо вбесен.
	Сам притисна отново.
	— Ваша светлост, доколкото схващам, записите от охранителните камери в училището имат звук.
	— Според мен това стана ясно на цялата зала, госпожице Куин. — Лиман опря буза в стиснатия си юмрук. Даде си минута да анализира последствията от случилото се. Размишленията не траяха дълго. — Госпожице Куин, до утре точно в пет часа прокуратурата ще представи в офиса ви и в съда следните срокове…
	Сам беше готова с бележника и химикалката си.
	— За спешното връщане в жилището на семейство Уилсън обратно в тяхно владение. За предаване на пълния и нередактиран запис от болницата. За предоставяне на всички съществуващи записи от училището и околността му, от началното училище в съседство и от гимназията срещу него.
	Койн отвори уста, но размисли и не изрече възражението си.
	— Господин Койн, представянето на сроковете ще ме изуми със скоростта и прецизността си — обяви Лиман. — Прав ли съм?
	— Напълно прав сте, ваша светлост.
	Съдията най-накрая удари с чукчето си.
	— Всички станете — призова чиновничката.
	Лиман затръшна вратата след себе си.
	В съдебната зала беше изпусната колективна въздишка.
	Пазачите пристигнаха за Кели. Приготвиха бавно белезниците, като щедро предоставиха на Кели няколко мига с родителите й.
	Койн не предложи обичайното ръкостискане. Сам почти не забеляза. Беше прекалено заета да записва в бележника си, да документира за Ръсти точно какво да очаква утре следобед, защото съдебният протокол нямаше да е готов още поне седмица. Съдията беше изискал много; повече, отколкото тя се беше надявала. Накрая на Сам й се наложи да пише в полето до по-раншните бележки, отбелязани от разговора й с Кели. Сам рязко спря да пише.
	Хвърли поглед към нещо подчертано.
	По това време на деня е малко разстроен.
	Сам отгърна страницата. После следващата. Очите й пробягаха по преразказа на думите на Кели Уилсън.
	… Стомахът я болял, както си му е навикът… Обикновено се оправял от само себе си… Вчера повръщала по същото време… Наваксване на изпуснати часове от предишната седмица…
	— Кели — обърна се Сам към момичето. Краката й вече бяха оковани. Пазачите тъкмо се канеха да сложат белезници на ръцете й, но Сам пристъпи към нея и я прегърна силно. Оранжевият пуловер се набра по ръцете на Кели. Коремът й се притисна към този на Сам.
	— Благодаря ви, госпожице Куин — прошепна Кели.
	— Ще се справиш — увери я Сам. — Помни как ти поръчах да не говориш с никого.
	— Да, госпожо. Ще си мълча. — Подаде тънките си китки, та пазачите да заключат заедно ръцете й. Омотаха веригата около кръста й.
	Сам едва се удържа да ги помоли да не я стягат прекалено.
	Не Луси Алегзандър беше бебчето, за което беше загрижена Кели Уилсън.


>>	12

	Сам преодоля внимателно стръмната рампа за доставки към съдебната палата. Вонята на гниеща храна беше отслабнала или може би тя беше привикнала към миризмата. Вдигна поглед към небето. Оранжевото слънце бе надвиснало над планинските върхове в далечина. След няколко часа щеше да падне здрач. Нямаше представа къде щеше да преспи, но се налагаше да разговаря с Ръсти, преди да напусне града.
	Той трябваше да узнае, че беше възможно Кели Уилсън да носи в корема си мотива за своето престъпление.
	Сутрешното гадене невинаги се случваше сутрин. Понякога настъпваше следобед, но ключовият фактор беше, че времето беше приблизително същото, обикновено в рамките на първите три месеца. Това би обяснило защо Кели пропускаше часове в училище. Също така би обяснило заобленото коремче на момичето, което почувства Сам, когато я прегърна така плътно.
	Кели Уилсън беше бременна от няколко седмици.
	Червената кола на Ленор описа широк кръг и спря на около метър от основата на рампата.
	— Сами! — Чарли изскочи навън от предната седалка. — Направо беше фантастична там вътре! О, боже мой! — Чарли обви ръка около кръста на Сам. — Нека ти помогна.
	— Дай ми минута — помоли Сам. Тялото й се намираше на този етап, когато да стои беше по-лесно, отколкото да седи. — Можеше да ме предупредиш за съдията.
	— Казах ти, че е педант — изтъкна Чарли. — Но, боже, ти го накара да се усмихне. Никога не съм го виждала да се усмихва. И принуди Койн да пелтечи като ученичка. Този глупак изложи тезата си насред процедурата по предварително изслушване.
	Ленор слезе от колата.
	Чарли се беше ухилила до ушите.
	— Голямата ми сестра не изработи ли яко Кен Койн?
	— Бях впечатлена — заяви Ленор неохотно.
	— Този съдия. — Сам свали очилата си да потърка очи. — Бях забравила…
	— Че изглеждаш като Дракула от викторианската епоха?
	— Действието в „Дракула“ всъщност наистина се развива през викторианската епоха. — Сам сложи обратно очилата си. — За Ръсти приоритет номер едно трябва да бъде да открие кой да направи ментална оценка на Кели. Или е малоумна, или е прекалено интелигентна и умее да се преструва. Възможно е да занася всички ни.
	Чарли изпухтя развеселено.
	— Може би татко, но теб не би преметнала.
	— Не каза ли, че съм била прекалено умна, та да ми е ясно колко съм глупава?
	— Права си. Нужен ни е експерт — заключи Чарли. — Също така трябва да открием човек, дето го бива с фалшиви самопризнания. Наясно си, че болничният запис ще покаже надежда за изгода.
	— Може би. — Сам беше притеснена, че Кен и Кийт Койн са твърде умни, за да изложат на показ труда си. Надежда за изгода или всякакъв лъжлив подтик като обещание за по-малка присъда в замяна на признание бяха незаконни. — Аз мога да намеря експерт в Ню Йорк. Ще се наложи някой да прерови щателно записите, за да се увери, че не са подправяни. Ръсти има ли детектив?
	— Джими Джак Литъл — вметна Ленор.
	Сам не отдели време да се чуди на нелепото име.
	— На Джими Джак ще му се наложи да издири млад мъж на име Адам Хъмфри.
	— Какво точно да търси при него? — поинтересува се Ленор.
	— Възможно е Хъмфри да е някой, на когото Кели се е доверявала.
	— Спяла е с него или той се е опитвал да легне с нея?
	Сам повдигна рамене, защото можеше да предостави само толкова, без да наруши поверителността.
	— Не вярвам да е съученик на Кели. Може би вече е завършил. Единствената подробност, която имам за него, е, че кара камаро.
	— Шик — коментира Чарли. — Може би е в годишника. Или снимката му, или нещо, написано от него. Кели каза ли, че й е гадже?
	— Пасувам — отвърна Сам. Кели Уилсън може и да не схващаше напълно клетвата за поверителност, но Сам не гледаше с лека ръка на дадената дума. — Ръсти наясно ли е, че бащата на Луси Алегзандър е преподавал на Кели? — Той можеше да е вторият заподозрян в бащинство. Обърна се към Ленор: — Би ли съставила за Ръсти списък с преподавателите на Кели…
	— Сигурно ти е известно, че това е тяхната теория — намеси се Чарли. — Кели е била бясна на господин Алегзандър, задето се е канел да я остави със слаба оценка, така че отнесла оръжие в училище и убила дъщеря му.
	Позициите им нямаше да са такива, ако тестът за бременност излезеше положителен.
	Чарли отвори уста да каже нещо.
	Ленор изшътка зад тях.
	Бен се задаваше по рампата с ръце в джобовете и коса, разрошена от вятъра. Усмихна се широко на Сам.
	— Като пораснеш, трябва да станеш адвокат.
	Тя отвърна на усмивката му.
	— Ще го обмисля.
	— Беше невероятна. — Бен я стисна за рамото. — Ръсти ще се гордее с теб.
	Сам почувства усмивката й да се стопява. Последното, което някога би искала, беше одобрението на Ръсти.
	— Благодаря.
	— Скъпи — обади се Чарли. — Сестра ми не изби ли рибата?
	Той кимна.
	— Изби я.
	Чарли посегна да подреди косата му с пръсти, но Бен вече отстъпваше назад. Направи крачка обратно напред, но тя беше свалила ръка. Неловкостта се беше върнала.
	— Бен, може ли да вечеряме заедно? — пробва се Сам.
	— Ще съм ангажиран да помагам на шефа ми да се възстановява, след като ти го смля така, но благодаря за поканата. — Стрелна с очи Чарли, а после ги насочи обратно към нея. — Но, хей, Сам. Не знаех за записа от болницата. Вчера целия ден бях в управлението. Научих за изслушването половин час, преди да започне. — Повдигна едното си рамо по същия начин, както правеше Чарли. — Не играя така мръсно.
	— Вярвам ти — успокои го Сам.
	— Най-добре да се връщам. — Бен протегна ръка към Ленор. — Погрижи се да се приберат в безопасност.
	Заизкачва се по рампата с ръце, потънали дълбоко в джобовете му.
	Чарли прочисти гърло. Наблюдаваше го с такъв копнеж в очите, че сърцето на Сам се късаше. Този ден беше видяла сестра си да плаче повече, отколкото като бяха деца. На Сам й се прииска да я завлече след Бен и да я застави да умолява за прошка. Тя умееше да е такъв инат. Никога не се извиняваше за нищо.
	— Качвайте се в колата. — Ленор се настани зад волана и хлопна вратата.
	Сам отправи към Чарли въпросителен поглед, но тя само повдигна рамене и се качи на задната седалка, като остави достатъчно място за Сам.
	Ленор вече потегляше, когато Сам затвори своята врата.
	— Къде отиваме? — поиска да узнае Чарли.
	— В кантората. — Ленор зави по главната улица. Профуча на жълт светофар.
	— Колата ми е пред полицейското управление — отбеляза Чарли. — Съществува ли причина да ходим до кантората?
	— Да — беше единственото, с което ги удостои Ленор.
	На Чарли явно й стигаше. Отпусна се на седалката си. Загледа се навън през прозореца. Сам предположи, че мислеше за Бен. Потребността да я сграбчи, да я разтърси, та да вкара ум в главата й, беше всепоглъщаща. Защо сестра й застрашаваше брака си? Бен беше едно хубаво нещо, което имаше в живота си.
	Ленор зави по странична улица. Сам най-накрая започна да се ориентира. Сега се намираха в лошата част на града, онази, до която не стигаха доларите на туристите. Всяка от сградите изглеждаше също толкова запусната, както и преди трийсет години.
	Ленор размаха миниатюрно копие на космическия кораб „Ентърпрайз“.
	— Бен ми даде това.
	Сам нямаше представа защо е дал играчка на Ленор.
	Чарли явно беше наясно.
	— Не биваше да го прави.
	— Е, направи го — отвърна Ленор.
	— Изхвърли го — нареди Чарли. — Сложи го в кухненския робот.
	— Може ли някой да ми обясни… — подхвана Сам.
	— Флаш драйв е — заяви Чарли. — И подозирам, че съдържа нещо, което да е от помощ за случая ни.
	— Именно — потвърди Ленор.
	— Изхвърли го, мамка му — процеди Чарли, като натъртваше на всяка дума. — Ще загази. Ще го уволнят. Или нещо по-лошо.
	Ленор тикна флаш драйва в сутиена си.
	— Аз не съм част от това. — Чарли вдигна ръце. — Ако Бен си изгуби лиценза заради теб, никога няма да ти го простя.
	— Добави го към списъка. — Ленор зави по друга странична улица. Някогашният склад за канцеларски материали беше леко променен. Витрините отпред бяха покрити с пана. На останалите прозорци се виждаха дебели решетки. Входът също беше нов. Когато порталът зажужа на отваряне и влязоха, у Сам изникна асоциация с парка за диви животни в зоологическата градина в Сан Диего.
	— Ще отвориш флаш драйва, така ли? — наостри се Чарли.
	— Ще отворя флаш драйва — потвърди Ленор.
	Чарли отправи поглед към Сам, за да потърси помощ.
	Сам повдигна рамене.
	— Той е пожелал да го имаме.
	— Мразя ви и двете. — Чарли изскочи от колата. Беше отворила охранителната врата и после нормалната, преди Сам да е успяла да говори с нея.
	— Можем да видим файла в моя офис — предложи Ленор.
	Чарли зави зад ъгъла, като набиваше с пети и по път светна лампите.
	Сам не знаеше дали да последва сестра си, или да даде време на гнева й да отшуми. Чувстваше, че трябва да е предпазлива с нея. Тя беше толкова непостоянна — в един миг възхваляваше изпълнението на Сам в съдебната зала, а в следващия я хулеше, задето си върши работата. Чарли беше в плен на прикрито страдание, което в крайна сметка разрушаваше всичко.
	— Аз съм насам. — Ленор кимна към отсрещната страна на сградата.
	Сам я последва по друг дълъг коридор, в който се беше наслоила миризмата от цигарите на Ръсти. Помъчи се да си спомни кога за последно беше излагана на пасивно пушене. Вероятно в Париж, преди да забранят тютюнопушенето на закрито.
	Отминаха затворена врата с името на Ръсти на табелката. Сам би познала, че това е неговият офис само по миризмата.
	— Не е пушил в сградата от години — осведоми я Ленор. — Носи мириса пропит в дрехите си.
	Сам се намръщи. Толкова много неща в тялото й не бяха наред, че не можеше да си представи защо някой ще си вреди умишлено. Ако два инфаркта не бяха успели да го отрезвят, нямаше надежда за него.
	Ленор извади връзка ключове от чантата си. Стисна чантата си под мишница и отключи вратата. Щракна щлюча за осветлението. Сам присви очи, защото запротестираха срещу внезапната ярка светлина.
	Когато зениците й най-накрая се настроиха, посрещна я гостоприемно и разтребено пространство. Офисът на Ленор беше издържан в синьо. Стените бяха светлосини. Килимът тъмносин. Имаше пастелносин диван с подредени на него възглавнички в различни нюанси на синьото.
	— Харесвам синия цвят — обяви тя.
	Сам застана до дивана.
	— Много е хубаво.
	— Можеш да седнеш.
	— Мисля, че е най-добре да остана права.
	— Както ти е удобно. — Ленор седна зад бюрото си.
	— Кракът ми…
	— Не е нужно да даваш обяснения. — Наведе се и вкара флаша в гнездото на компютъра. Завъртя монитора, та Сам да може да вижда. — Искаш ли да изляза?
	Сам не желаеше да бъде възприемана като по-груба в сравнение с преди.
	— Ще оставя на теб да решиш.
	— Ще остана. — Ленор кликна и отвори устройството. — Само един файл е. Просто поредица от номера. Виждаш ли оттам?
	Сам кимна. Разширението гласеше „mov“, което означаваше, че файлът съдържа видеозапис.
	— Давай.
	Ленор кликна на името на файла.
	Записът се отвори.
	Натисна един бутон, за да го накара да изпълни целия екран.
	Изображението спокойно можеше да е снимка, ако не бяха цифрите в ъгъла: 07:58:47. Типичен училищен коридор. Сини гардеробчета. Жълто-кафяви плочки на пода. Камерата беше наведена прекалено надолу. Само половината от коридора беше видима за обектива, около петнайсет метра открито пространство. Най-далечната възможна точка показваше тънък отрязък светлина, която трябва да идваше от отворена врата. По стените имаше постери. Вратите на гардеробчетата бяха осеяни от графити. Цялото пространство беше празно. Кадрите бяха зърнести. Цветовете бяха премити, по-скоро оттенъци на червеникавокафявото.
	Ленор увеличи звука на колоните.
	Няма звук.
	— Виж. — Сам посочи към екрана. Докакто гледаше, от стената се откърти парче мазилка.
	— Изстрелът — отбеляза Ленор.
	Сам се втренчи в кръглата дупка от куршума.
	В коридора изтича мъж.
	Нахлу в кадър иззад камерата. Беше с гръб към тях. Бяла риза. Прошарена коса, подстригана в типично мъжка прическа, къса отзад и с път.
	Той спря рязко с ръце, протегнати пред него.
	Не, недей.
	Ленор изпусна струйка въздух през зъбите си, когато мъжът отскочи веднъж, а после отново и отново.
	Във въздуха бликна кръв.
	Той се строполи на пода. Сам зърна лицето му.
	Дъглас Пинкман.
	Прострелян веднъж в гърдите. Два пъти в главата. На мястото на дясното му око зееше черна дупка.
	Около тялото му се появи река от кръв.
	Сам усети как ръката й се стрелва към устата.
	— О, боже — промълви Ленор.
	Иззад ъгъла зави дребна фигурка. Беше с гръб към обектива.
	От двете страни на главата й подскачаха опашки.
	Раница с принцеси, обувки, които просветваха, като крачеше, размахващи се отстрани ръце.
	Спря рязко.
	Господин Пинкман. Мъртъв на пода.
	Луси Алегзандър се просна отведнъж, приземи се върху полегатата страна на раницата си.
	Главата й се отметна назад. Краката се раздалечиха. Обувките й сочеха към тавана.
	Малкото момиче напразно се опита да вдигне глава. Докосна с върховете на пръстите си раната на шията си.
	Устните й се движеха.
	Джудит Пинкман затича към камерата. Червената й блуза имаше убит ръждив цвят на екрана. Ръцете й бяха назад и встрани от тялото й, напомняше крилато създание, което се готви да полети. Отмина мъжа си, а после се хвърли на колене до Луси.
	— Виж — обади се Ленор.
	Кели Уилсън най-сетне влезе в кадър.
	Далечна. Малко не на фокус. Момичето се намираше почти на границата на обектива. Беше облечена изцяло в черно. Мазната й коса висеше над раменете й. Очите й бяха ококорени. Устата й зееше. Държеше револвера в дясната си ръка.
	Както казах, оръжието беше в ръката ми.
	Кели седна на пода. Лявата страна на тялото й се намираше извън обхвата на камерата. Беше опряла гръб в гардеробчетата. Револверът остана встрани от нея, лежеше на земята. Тя се взираше право напред.
	— Малко под единайсет секунди от момента, когато куршумът се заби в стената — отбеляза Ленор. Посочи таймера в ъгъла. — Преброих общо пет изстрела. Един в стената. Три в Пинкман. Един в Луси. Не такава беше възстановката по новините. Там се твърдеше, че по Джудит Пинкман е стреляно два пъти, но и двата пъти е била пропусната.
	Сам си позволи отново да погледне към Луси.
	Устата на Джудит Пинкман беше отворена, все едно виеше към тавана.
	Сам разчете думите по устните на покрусената жена.
	Помогни ми.
	Някъде из училището Чарли дочуваше воплите й.
	Ленор държеше кутия със салфетки на бюрото си.
	Сам взе няколко. Обърса очите си. Издуха носа си. Наблюдаваше как Джудит Пинкман подхвана с длан главата на Луси. Напразно се опита да запуши раната, зейнала на шията на момиченцето. Кръвта се просмукваше измежду пръстите й, все едно стискаше гъба. Жената се тресеше от скръбни ридания.
	Изневиделица се появи Чарли, буквално влетя в кадър.
	Тичаше по коридора по посока на камерата, към Луси и госпожа Пинкман. Изразът на лицето й беше на пълна паника. Хвърли само бегъл поглед към Дъглас Пинкман. Коленете й се удариха в пода. Беше в странична позиция към камерата и лицето й беше ясно видимо. Стисна ръката на Луси Алегзандър. Говореше на момиченцето. Поклащаше се напред и назад в опит да утеши и двете им.
	Сам беше виждала Чарли да се поклаща така само веднъж преди.
	— Това е Мейсън — обяви Ленор. После издуха шумно носа си.
	Мейсън Хъкабий беше с гръб към камерата. Очевидно говореше на Кели, опитваше се да я придума да предаде оръжието. Тя все така седеше, но се беше прибутала по-далече по коридора. Сам вече не можеше да види лицето й. Единствените видими части от тялото на Кели бяха десният й крак и ръката, която държеше револвера.
	Прикладът му беше опрян в земята.
	Мейсън коленичи. Наклони се напред. Протегна ръка с разперена длан. Приближаваше сантиметър по сантиметър към Кели. Съвсем бавно. Сам можеше единствено да допуска какво й казваше той. Дай ми оръжието. Просто ми го подай. Не е нужно да правиш това.
	Мейсън познаваше Кели Уилсън, бил е неин преподавател и наставник. Знаел е, че тя може да бъде убедена.
	На екрана той продължи да се приближава, докато най-неочаквано Кели не вдигна оръжието извън кадър.
	Стомахът на Сам се сви.
	Мейсън отстъпи бързо и отвори пространство между двама им с Кели.
	— Тя е обърнала дулото към себе си — изтъкна Ленор. — Затова ръцете му са свалени, а не вдигнати.
	Сам отново потърси с поглед Чарли. Тя беше до Луси и срещу госпожа Пинкман. По-възрастната жена беше насочила лице към тавана и очите й бяха затворени, явно се молеше. Чарли седеше с кръстосани крака на пода. Дланите й бяха в скута. Търкаше пръстите си едни в други, беше се втренчила в кръвта, все едно преди не беше виждала такова нещо.
	Или може би си мислеше как е виждала съвсем същото.
	Чарли бавно завъртя глава. Погледна встрани от камерата. По пода се плъзна пушка и се спря на метър или два разстояние. Чарли не помръдна. Изтече още секунда. Пушката беше вдигната от полицай. Той затича по коридора. Страните на бронезащитната му жилетка шляпаха на кръста му. Той се отпусна на едно коляно и заби приклада в рамото си.
	Оръжието беше насочено към Мейсън Хъкабий, не към Кели Уилсън.
	Мейсън беше на колене пред Кели и блокираше възможността за изстрел на другия мъж.
	Всичко това явно убягваше на Чарли. Тя беше приковала поглед в ръцете си, привидно хипнотизирана от кръвта. Поклащането й сега беше по-малко очебийно, по-скоро като вибрация, преминаваща през тялото й.
	— Горкото ми момиченце — прошепна Ленор.
	На Сам се наложи да откъсне поглед от Чарли. Видя Мейсън все така на колене. Сега беше с гръб към Кели. Пушката беше насочена към гърдите му.
	Пушката беше насочена към гърдите му.
	Очите на Сам прескочиха обратно към Чарли. Тя не беше помръднала. Все още се поклащаше. Изглеждаше, сякаш се намира в транс. Не даде вид да забелязва, когато покрай нея притича втори полицай.
	Сам проследи бързото напредване на ченгето по коридора. Както и другият полицай, този също беше с гръб към камерата, но Сам виждаше оръжието в ръката му. Спря на метър и нещо от онзи с пушката.
	Пушка и револвер.
	Револвер и пушка.
	Мейсън Хъкабий беше протегнал разтворената си длан към Кели над лявото си рамо. Говореше й, най-вероятно все още се опитваше да я придума.
	Ченгетата раздвижиха оръжията си. Позите им издаваха агресивност. На Сам не й беше нужно да вижда лицата им, за да знае, че крещят заповеди.
	В контраст с това Мейсън беше спокоен. Устните му се движеха бавно. Движенията му бяха почти като на котка.
	Сам върна вниманието си върху Чарли точно когато тя погледна нагоре. Изражението й беше сърцераздирателно. На Сам й се прииска да се вмъкне във филма и да я прегърне.
	— Тя отстъпи назад — обади се Ленор.
	Имаше предвид Кели. Сега вече момичето почти беше излязло от кадър. Само къс от черните й джинси сочеше, че още е там. Мейсън също беше отстъпил заедно с нея. Главата му, лявото рамо и лявата ръка бяха напълно изчезнали. Ъгълът на камерата беше прекарал диагонална линия през торса му.
	Ченгетата не помръдваха.
	Мейсън не помръдваше.
	От дулото на ченгето излезе облаче дим.
	Дясната ръка на Мейсън отскочи назад.
	Ченгето го беше простреляло.
	— О, боже мой! — ахна Сам. Не успяваше да види лицето на Мейсън, но тялото му беше леко усукано.
	Ченгетата даваха вид да са също толкова изненадани, колкото Сам. Не помръднаха още няколко секунди и чак тогава свалиха оръжията си. Разговаряха един с друг. Онзи с пушката откачи радиомикрофона от рамото си. Другият се завъртя, погледна към Чарли и после се обърна обратно.
	Протегна ръка към Мейсън.
	Мейсън се изправи. Второто ченге пое по посока на Кели Уилсън.
	Внезапно момичето изникна на екрана, лежеше с лице към земята, а коляното на ченгето беше притиснато в гърба й. Беше захвърлена долу също като чувал.
	Сам заоглежда за оръжието на убийството.
	Не се намираше в ръцете на Кели, нито някъде по нея.
	Нямаше го и на пода в близост до Кели.
	Не беше в ръцете на ченгето, което беше притиснало коляно в гърба й.
	Мейсън Хъкабий стоеше прав с празни ръце, отпуснати встрани от тялото, и говореше на полицая с пушката. Кръвта беше направила ръкава на ризата му почти черен. Бъбреше с ченгето, все едно коментираха лошо отсъждане на спортно събитие.
	Сам огледа пода в краката им.
	Нищо.
	Нямаше открехнати гардеробчета.
	Никой от полицаите не беше тикнал револвера в колана на панталона си.
	Никой не го беше изритал по пода.
	Никой не беше вдигал ръка да го пъхне зад сегмент от окачения таван.
	Сам се прехвърли на Чарли. Ръцете й бяха празни. Все така седеше с кръстосани крака на пода и още изглеждаше замаяна. Беше извърнала глава от мъжете. Сам забеляза, че по бузата й имаше размазана кръв. Трябва да беше докоснала лицето си.
	Носът й още не беше счупен. Очите й не бяха ограждани от синини.
	Чарли не даваше вид да забелязва групата ченгета, препускащи по коридора. Оръжията им бяха навън. Жилетките им бяха разтворени.
	Екранът стана черен.
	Сам остана загледана в чернотата за няколко секунди, макар да нямаше какво да се види.
	Ленор изпусна протяжна въздишка.
	Сам зададе единствения въпрос, който беше от значение.
	— Чарли добре ли е?
	Ленор стисна устни.
	— Имаше времена, когато можех да ти кажа абсолютно всичко за нея.
	— Но сега?
	— През последните няколко години се промениха много неща.
	Инфарктите на Ръсти. Дали Чарли беше разтърсена от внезапната перспектива за кончината на Ръсти? Би й било съвсем присъщо да крие страховете си или пък да издири саморазрушителни начини да отклонява ума си от тях. Като например да спи с Мейсън Хъкабий. Или да се отчуждава от Бен.
	— Трябва да хапнеш — заяви Ленор. — Ще ти направя сандвич.
	— Благодаря, не съм гладна — отговори Сам. — Нужно ми е място, където да нахвърлям някои бележки за татко.
	— Използвай неговия офис. — Ленор извади ключ от чантата си. Плъзна го към Сам. — Аз ще резюмирам писмено този запис, за да се уверя, че не сме пропуснали нещо. Също така искам да сваля от новините така наречената възстановка. Не съм сигурна откъде извличат информацията си за поредността, особено като опира до изстрелите, но ако се съди по този клип, грешат.
	— В съда Койн спомена нещо за звука — вметна Сам.
	— Не поправи Лиман — уточни Ленор. — Допускам, че съществува алтернативен източник. Училището едва си позволява сметките за ток. Камерите са на възраст десетилетия. Не биха платили да ги оборудват за звук.
	— Безполезно усилие, като се има предвид броя на децата, които обикновено се намират в коридора. Да се изолира глас сред врявата, би било сериозно предизвикателство. Може би клетъчен телефон — предположи.
	— Може би. — Ленор повдигна рамене и се обърна към компютъра. — Ръсти ще го установи.
	Сам сведе очи към ключа на бюрото на Ленор. Последното, за което имаше желание, беше да седи в офиса на Ръсти. Баща й беше Плюшкин още от времето, преди по телевизията да популяризират тази форма на душевно разстройство. Подозираше, че във фермерската къща още има кашони, които така и не са разопаковани, откакто Гама ги беше донесла от вехтошарския магазин.
	Гама.
	Чарли беше споменала, че снимката — фотографията на Гама — стои на бюрото на Ръсти.
	Сам тръгна към офиса на баща си. Успя да отвори вратата само частично, преди тя да запъне в купчина боклуци. Помещението беше голямо, но бъркотията смаляваше мащабите му. Почти всяка повърхност беше затрупана с кашони, книжа и папки. Само тясна пътека до бюрото сочеше, че някой все пак го използва. Застоялият въздух вътре накара Сам да се закашля. Посегна към ключа за осветлението, но после се отказа. Главоболието й беше отслабнало една идея, откакто й се беше наложило да свали очилата си в съда.
	Сам остави бастуна си до вратата. Внимателно заподбира пътя си към бюрото на Ръсти, като си представи, че виртуална разходка из заплетения мозък на баща й не би представлявала нещо особено различно. Как успяваше да свърши нещо тук се явяваше абсолютна мистерия. Включи настолната лампа. Отвори щорите на мърлявия прозорец с решетка пред него. Сам прие, че плоската повърхност, осигурявана от купчето показания, му служеше като писалище. Нямаше компютър. Радиочасовник, подарен му от Гама още в детството на Сам, беше единственият намек за съвременност.
	Бюрото беше от орехово дърво, огромна повърхност, на която Сам си спомняше, че стоеше зелена кожена попивателна. Сигурно още беше чиста като в деня на произвеждането й, запазена под купчините боклуци. Изпробва стабилността на стола на Ръсти. Той се килна настрани, защото баща й беше непоправим в позата си. Когато си го представеше седнал, той задължително беше подпрян на десния си лакът, с цигара в ръката.
	Сам седна на разклатения стол на Ръсти. Скърцането от задвижващото устройство за промяна на височината беше напълно ненужно. Шише спрей със смазка би отстранило шума. Подлакътниците биха могли да бъдат затегнати. Подмяната на триещите пръстени на колелата вероятно би подобрила стабилността.
	Или глупакът просто можеше да купи нов стол от Амазон.
	Сам размести няколко купа хартия в издирване на снимката на Гама. Идваше й да помете всичко от плота, но беше убедена, че в лудостта на Ръсти имаше някаква система. Не че Сам някога би допуснала бюрото й да стигне до такова положение, но ако някой разместеше вещите й, би го убила.
	Сам провери камарата върху металния шкаф, която сред многото други неща съдържаше неотворен стек жълти адвокатски бележници. Разкъса опаковката. Изрови бележките си от чантата. Смени очилата си. Записа най-отгоре името на Кели Уилсън. Добави датата. Състави списък от задачи, с които Ръсти да се заеме.
	1. Тест за бременност.
	2. Бащинство: Адам Хъмфри? Франк Алегзандър?
	3. Болничен запис; записи от охранителните камери (звук?)
	4. Защо е била в прогимназията Кели? (жертвите са случайно подбрани)
	5. Списък на наставници/учители/учебни графици
	6. Джудит Пинкман?
	Сам проследи една по една буквите в името на жената.
	По време на престоя на Сам в прогимназията прилежащата до рецепцията част от етажа беше отредена за катедра английски. Джудит Пинкман беше преподавател по английски, така че беше обяснимо присъствието й там, когато е започнала стрелбата.
	Сам си припомни гледания запис.
	Госпожа Пинкман се появи в коридора, след като Луси беше простреляна в шията. По преценка на Сам бяха изтекли по-малко от три секунди от момента, в който малкото момиченце беше проснато по гръб на пода, и появата на Джудит Пинкман в края на коридора.
	Пет изстрела. Един в стената. Три в Дъглас Пинкман. Един в Луси.
	Ако револверът е имал шест куршума, тогава защо Кели не е използвала последния срещу Джудит Пинкман?
	— Мисля, че е била бременна. — Чарли стоеше на прага с чиния със сандвич в едната ръка и бутилка кока-кола в другата.
	Сам обърна бележките си. Постара се да запази изражението си неутрално, за да не би да се издаде.
	— Какво?
	— По времето й в прогимназията, когато са били изписани всички онези гадости. Мисля, че Кели е била бременна.
	Сам изпита кратък миг на облекчение, но после осъзна какво й казваше сестра й.
	— Защо мислиш така?
	— Извлякох го от Фейсбук. Сприятелих се с едно от момичетата от училище.
	— Чарли!
	— Фалшив профил е. — Чарли остави чинията на бюрото пред Сам. — Това момиче, Минди Зоуада, е една от кучките, писали гадости в годишника. Побутнах я малко, като казах, че съм чула как в прогимназията на Кели й се е носела славата, че е била разтурена. Отне й около две секунди да снесе, че Кели е правила аборт на тринайсет. Или „ъборт“, както го произнесе Минди.
	Сам подпря глава на ръката си. Тази информация хвърляше нова светлина върху Кели Уилсън. Ако е била бременна преди, тогава със сигурност разпознаваше симптомите. Тогава защо не беше казала на Сам? Дали се правеше на тъпа, за да спечели съчувствието й? Можеше ли да се вярва на нещо, изречено от нея?
	— Хей — подхвърли Чарли. — Казвам ти, че Кели Уилсън е дълбока и сумрачна загадка, а получавам единствено безизразен поглед, така ли?
	— Извинявай. — Сам се поизправи на стола. — Гледа ли записа?
	Чарли не отговори, но беше наясно за проблема със звука.
	— Не съм убедена в теорията с клетъчния телефон. Звукът трябва да е дошъл отнякъде другаде. При случай на активен стрелец се задейства процедура по заключване. Преподавателите провеждат учение веднъж годишно. Всички остават по стаите си със заключени врати. Който и да позвъни на 911, не би осъществил обаждането от коридора.
	— Джудит Пинкман не е последвала процедурата — посочи Сам. — Изтичала е в коридора, след като Луси е била простреляна. — Сам обърна бележника си и го задържа под ъгъл спрямо Чарли, докато добавяше това към записките си. — Също така не се насочи към мъжа си. Изтича право до Луси.
	— Беше ясно, че той си е отишъл. — Чарли посочи страната на лицето си. — Челюстта на Дъглас Пинкман беше отнесена почти напълно. В очната му ямка имаше дупка от куршум.
	— Излъга ли Койн, като ни накара да вярваме, че съществува звуков запис, в който Кели пита за бебчето? — почуди се Сам.
	— Той е лъжец и аз съм склонна да вярвам, че лъжците винаги лъжат. — Чарли помисли за малко. — Възможно е ченгето да е казало на Койн. Той стоеше съвсем близо в коридора, когато Кели изрече, каквото изрече. Вбеси се още повече отпреди, а и преди това беше доста ядосан.
	Сам завърши записките си.
	— Има логика.
	— Ами оръжието на убийството? — попита Чарли.
	— Какво за него?
	Чарли се облегна на купчина вехтории, придобили форма на стол. Затегли конец от джинсите си, същия, който беше теглила и сутринта.
	Сам отхапа от сандвича. Хвърли поглед навън през мръсния прозорец. Този ден се беше оказал изтощителен и изцеждащ, а слънцето едва беше започнало да залязва.
	Сам посочи към бутилката кока-кола.
	— Може ли да получа малко?
	Чарли отвъртя капачката. Остави бутилката върху обърнатите с лицето надолу бележки на Сам.
	— Ще кажеш ли на татко за Хък и оръжието?
	— За теб защо е от значение?
	Чарли изпълни движението с леко повдигане на рамото.
	— Какво става между вас с Бен? — поиска да узнае Сам.
	— Пасувам.
	Сам прекара сандвича с фъстъчено масло с глътка кока-кола. Сега беше моментът да каже на Чарли за Антон. Да обясни, че е наясно как работят браковете, че разбира как е възможно дребните негодувания да се натрупат. Беше редно да увери Чарли как това е без значение. Че ако обичаш някого, трябва да сториш всичко по силите си, та да накараш нещата да проработят, защото човекът, когото обожаваш повече от всичко, може днес да се оплаква от възпалено гърло, а утре да е мъртъв.
	Вместо това каза на сестра си:
	— Нужно е да оправиш нещата с Бен.
	— Чудя се — подхвана Чарли — колко често би заговаряла, ако изкорениш думите „нужно е“ от речника си.
	Сам беше прекалено уморена, та да воюва за изгубена кауза. Отхапа още веднъж от сандвича. Задъвка бавно.
	— Търсех снимката на Гама.
	— На бюрото му у дома е.
	Това приключваше нещата. Сам не възнамеряваше да припарва до фермерската къща.
	— Ето това обаче е тук. — Чарли си послужи с палеца и още два пръста и все едно че играеха на „Дженга“, измъкна изпод кашон с папки книга с тънки корици, без да размърда книжата отгоре.
	Подаде книгата на Сам.
	Сам прочете заглавието на глас:
	— „Метеорологични прогнози според цифрови процеси“.
	Книгата изглеждаше антична, но порядъчно разгръщана. Сам запрехвърля страниците. Някои пасажи бяха отбелязани с молив. Текстът вътре явно отговаряше на заглавието; беше ръководство за прогнозиране на времето на базата на специфични алгоритми, които комбинираха барометричното налягане, температурата и влажността.
	— Чие е това, твое ли?
	— Бях на тринайсет — изтъкна Чарли.
	— Не беше слабоумна. — Сам внесе корекция в едно от уравненията. — Поне не те смятах за такава.
	— Беше на Гама.
	Химикалката на Сам спря.
	— Тя поръча книгата, преди да умре. Пристигна месец по-късно — обясни Чарли. — Зад фермата има стара метеорологична кула.
	— Нима? — Сам едва не се беше удавила в потока под кулата, защото беше прекалено немощна да вдигне глава от водата.
	— Както и да е — продължи Чарли. — С Ръсти се канехме да поправим уредите в кулата, за да изненадаме Гама. Мислехме, че ще й достави огромно удоволствие да събира данните. Националната метеорологична кооперативна програма за наблюдение използва сътрудници доброволци. Из страната има хиляди хора, които го вършат, но сега вече за докладите се грижат компютри. Предполагам, книгата доказва, че е била на една крачка пред нас. Както обичайно.
	Сам прехвърляше диаграмите и мистериозните алгоритми.
	— Известно ти е, че това е физически нереалистично. Атмосферата притежава деликатен динамичен баланс между областите на маса и движение.
	— Да, Саманта, всички знаят това — отвърна Чарли. — С татко работехме заедно върху изчисленията. Всяка сутрин вземахме данните от метеорологичното оборудване, вкарвахме ги в алгоритъма и предвиждахме времето за следващия ден. Или поне се опитвахме. Това ни караше да се чувстваме по-близо до нея.
	— Би й се харесало.
	— Би се ядосала, че не се справям с изчисленията.
	Сам повдигна рамене, защото беше самата истина.
	Бавно напредваше през книгата, без да обръща особено внимание на текста. Мислеше си за Чарли като дете, за начина, по който седеше до кухненската маса с приведена глава и език, показал се между устните, докато подготвяше домашните си. Винаги си тананикаше, като решаваше задачи по математика. Подсвиркваше, като рисуваше. Понякога припяваше на глас нещо прочетено, но само ако мислеше, че е сама. Сам често дочуваше тихото й оперно чуруликане през тънката стена, разделяща стаите им. „Бъди достойна, драга моя, и любовта ще дойде!“ или „Бог ми е свидетел, вече никога няма да гладувам!“
	Какво беше станало с тази тананикаща, подсвиркваща и припяваща Чарли?
	Смъртта на Гама, травмите на Сам, това напълно разбираемо беше прокудило част от вродената й жизнерадостност, но Чарли беше съзряла същата тази искра на ентусиазъм при последната им среща в Ню Йорк. Шегуваше се, закачаше се с Бен, тананикаше и пееше, като цяло, се забавляваше от собствените си шумове. Сам правеше аналогия на поведението й тогава с това как заварваше понякога Фоско сам в стаята да си мърка за собствена наслада.
	Та коя беше очебийно безрадостната жена, в която се беше превърнала сестра й?
	Чарли пак си играеше с конеца от джинсите си. Подсмръкна. Докосна носа си с пръсти.
	— Боже, пак ми тече кръв. — Продължи да подсмърча, но без особена полза. — Имаш ли салфетки?
	Кели Уилсън беше изчерпала запасите на Сам. Тя се озърна из офиса на Ръсти. Отвори чекмеджетата на бюрото.
	Чарли продължаваше да подсмърча.
	— Татко не би държал кутия със салфетки.
	Сам изнамери ролка тоалетна хартия в най-долното чекмедже. Подаде я на Чарли.
	— Редно е да се погрижиш за носа си, преди да е прекалено късно — заяви на Чарли. — Не прекара ли цялата нощ в болницата?
	Чарли попиваше кръвта.
	— Наистина боли.
	— Няма ли да ми кажеш кой те удари?
	Сам вдигна очи от окървавената тоалетна хартия.
	— В общия план на нещата не е кой знае какво, но някак си се разрасна и наистина нямам желание да ти казвам.
	— Твоя воля. — Сам хвърли поглед надолу в чекмеджето. Вътре имаше празен механизъм за папка. Ръсти беше захвърлил сноп писма върху екземпляр с подгънати ъгълчета на страниците на „Съдебни правила и процедури на щата Джорджия“, издание, датиращо отпреди три години. Сам беше на път да затвори чекмеджето, когато зърна обратния адрес на един от пликовете.
	Написан на ръка.
	Гневни, педантично изписани букви.
	ЗАТВОР ЗА ДИАГНОСТИКА
	И КЛАСИФИКАЦИЯ НА ЩАТА ДЖОРДЖИЯ
	П.К. 3877
	ДЖАКСЪН, GA 30233
	Сам застина.
	Джорджийският затвор за диагностика и класификация.
	Там се помещаваха и затворниците, осъдени на смърт.
	— Какво не е наред? — поинтересува се Чарли. — Да не си попаднала на нещо умряло?
	Сам не успяваше да види името над адреса. Друг пощенски плик закриваше личните данни на затворника, с изключение на половината от първата буква.
	Видя дъга, която можеше да бъде част от „О“, небрежно изписано „I“ или ръбът на „С“.
	Останалата част от името беше закривана от брошура, рекламираща коледни венци.
	— Моля те, не ми казвай, че е порно. — Чарли заобиколи бюрото. Втренчи се надолу в чекмеджето.
	Сам също се взираше.
	— Всичко там вътре е лична собственост на татко — изтъкна Чарли. — Нямаме право да гледаме.
	Сам посегна с химикалката си.
	Побутна настрана яркооцветената брошура.
	КЪЛПЕПЪР ЗАКАРАЯ
	ЗАТВОРНИЧЕСКИ НОМЕР 4252619
	— Сигурно е смъртна заплаха — отбеляза Чарли. — Днес видя какви са от рода Кълпепър. Всеки път, когато изглежда, че Закарая най-накрая ще получи дата за екзекуция…
	Сам взе писмото. Беше почти безтегловно, но тя усети тежест в костите на пръстите си. Пликът вече беше разкъсан.
	— Сам, това е нещо лично — настоя Чарли.
	Сам измъкна навън самотен лист от тетрадка. Беше прегънат два пъти, за да се побере в плика. Гърбът му беше празен. Закарая Кълпепър беше отделил време да отстрани нащърбения кант на мястото, където хартията е била откъсната от металната спирала.
	Със същите пръсти, с които беше разкъсал клепачите на Сам.
	— Сам — промълви Чарли. Надничаше в чекмеджето. Вътре имаше още дузини писма от убиеца. — Нямаме право да четем нещо от това.
	— Какво имаш предвид, като казваш „право“? — настоя да узнае Сам. Думата заседна на гърлото й. — Имам право да науча какво казва на баща ми мъжът, убил майка ми.
	Чарли изтръгна писмото от ръката й.
	Хвърли го обратно в чекмеджето и го ритна, за да се затвори.
	— Просто идеално. — Сам пусна плика на бюрото и затегли чекмеджето. То не помръдна. Чарли беше изтикала предния панел отвъд рамката. — Отвори го.
	— Не — отсече Чарли. — Не е нужно ние да четем нищо казано от него.
	— Ние — повтори Сам, защото не тя беше откачалката, на която хрумна да подхваща разпра с Дани Кълпепър по-рано днес. — Откога съществува „ние“, като опира до Кълпепър?
	— Какво означава това, по дяволите?
	— Нищо. Безсмислено е да го обсъждаме. — Сам посегна и отново затегли чекмеджето. Не помръдваше. Пръстите й сякаш бяха птичи пера.
	— Знаех си, че още си ми ядосана — подхвърли Чарли.
	— Не съм ти ядосана още — отговори Сам. — Прясно ядосана съм ти, защото се държиш като тригодишна.
	— Разбира се — съгласи се Чарли. — Както кажеш, Сами. Аз съм тригодишна. Хубаво.
	— Какво ти става, да му се не види? — Сам усещаше как собствената й ярост се подхранва от тази на Чарли. — Искам да прочета писмата от мъжа, който уби майка ни.
	— Известно ти е какво пише вътре — изтъкна Чарли. — В града си само от един ден и вече сама го чу от копелето на копелето: ние сме излъгали. Той е невинен. Убиваме го заради някаква шибана адвокатска сметка, която, така или иначе, никога няма да бъде платена на татко.
	Сам осъзнаваше, че сестра й е права, но това не променяше решението й.
	— Чарли, уморена съм. Ще отвориш ли глупавото чекмедже, моля те?
	— Не и докато не ми кажеш защо остана днес. Защо се зае с предварителното изслушване? Защо си още тук?
	Сам се почувства, сякаш имаше по една наковалня на двете рамена. Облегна се на бюрото.
	— Добре, значи искаш да узнаеш защо се задържах днес? Защото не мога да повярвам колко много си съсипала живота си.
	Чарли изсумтя толкова силно, че от носа й покапа кръв. Обърса я с пръсти.
	— Понеже твоят живот е така съвършен ли?
	— Нямаш представа какво…
	— Ти постави хиляда и петстотин километра помежду ни. Никога не отговаряш на телефонните обаждания на татко, нито на имейлите на Бен, и като стана дума, никога не ни звъниш. Както става ясно, постоянно летиш до Атланта, на по-малко от два часа оттук, но никога не…
	— Ти ми каза да не те търся. „Никоя от нас няма да продължи напред, ако все поглеждаме назад.“ Това бяха точните ти думи.
	Чарли поклати глава, което само послужи да подсили раздразнението на Сам.
	— Шарлот, мъчиш се да подхванеш този спор през целия ден — заяви Сам. — Престани да клатиш глава, все едно съм някоя побъркана.
	— Не си побъркана, а си шибана кучка. — Чарли скръсти ръце. — Казах ти, че не бива да гледаме назад. Не съм казвала, че не бива да гледаме напред или да се опитаме да продължим заедно с живота си, както се очаква от две сестри.
	— Извини ме, ако не съм съумяла да разчета между редовете на незадоволително формулираните ти хули срещу статуса на пропадналите ни отношения.
	— Е, ти беше простреляна в главата, така че съм сигурна как на мястото, където се е осъществявало обработването на формулировките, е останала дупка.
	Сам сключи длани. Нямаше да допусне да избухне.
	— Все още пазя писмото. Искаш ли да ти пратя копие?
	— Искам да отидеш в офиса за копирни услуги, да му направиш две копия и да ги натикаш в задника си на янки.
	— Защо ще правя две копия на писмо от една страница?
	— Мили боже! — Чарли стовари юмрук върху плота на бюрото. — Тук си от няма и цял ден, Сам. Защо жалкият ми и нелеп живот изведнъж се явява такава грижа за теб?
	— Прилагателните не са мои.
	— Постоянно ме кълвеш. — Чарли сръчка рамото на Сам с пръсти. — Кълвеш ли, кълвеш.
	— Наистина ли? — Сам игнорира острата болка всеки път, когато Чарли ръчкаше рамото й. — Аз кълва теб?
	— Разпитваш за Бен. — Отново заби пръст, но този път по-силно. — Разпитваш за Ръсти. — Пак я сръчка. — Разпитваш за Хък. — Ново сръчкване. — Разпитваш за…
	— Престани! — кресна Сам и перна ръката й. — Защо си толкова антагонистична?
	— Защо си толкова вбесяваща?
	— Защото от теб се очаква да си щастливата! — кресна Сам, а прозвучаването на истината предизвика шок за всичките й сетива. — Моето тяло е безполезно! Мозъкът ми е… — Вирна ръце във въздуха. — Няма го! Не остана нищо от онова, което трябваше да бъда. Не виждам. Не мога да тичам. Не мога да се движа. Не мога да асимилирам неща. Нямам чувство за покой. В никой момент не се намирам в комфорт. И си повтарям всеки ден, абсолютно всеки ден, Шарлот, как това е без значение, защото ти успя да се измъкнеш.
	— Наистина се измъкнах!
	— И за какво? — разфуча се Сам. — Та да воюваш с Кълпепър? Да се превърнеш във втори Ръсти? Да си изпросиш да те фраснат в лицето? Да разрушиш брака си? — Сам избута купчина списания на пода. Ахна заради болката, прорязала ръката й. Усети спазъм в бицепса си. Рамото й блокира. Облегна се на бюрото, останала без дъх.
	Чарли пристъпи напред.
	— Не. — Сам не желаеше нейната помощ. — От теб се очакваше да имаш деца. Да имаш приятели, които те обичат, да живееш в красивата си къща заедно с прекрасния си съпруг, а не да захвърляш всичко заради некадърен тъпак като Мейсън Хъкабий.
	— Това…
	— Не е честно? Не е вярно? Не това се е случило с Бен? Не това се е случило в колежа? Не това се случва всеки път, като ти скимне да побегнеш, защото не аз те виня, а ти се виниш сама, Чарли? Аз не те виня, че побягна. Гама го искаше от теб. Аз те умолявах да побегнеш. Онова, за което те виня, е, че се криеш — от живота си, от мен, от собственото си щастие. Мислиш, че съм затворена ли? Че съм студена? Ти си погълната от себеомраза. Пропита си от нея. И си въобразяваш, че да поставиш всичко и всички в различни подразделения е единственият начин да се справиш.
	Чарли не каза нищо.
	— Аз съм в Ню Йорк. Ръсти е в неговата килната вятърна мелница. Бен е някъде си. Мейсън е другаде. Ленор е, където е. Това не е начин да се живее, Чарли. Не си създадена за такъв живот. Толкова си умна и прилежна, и винаги си била толкова вбесяващо, толкова непоколебимо щастлива. — Сам се зае да разтрива рамото си. Мускулите й пламтяха. Попита сестра си: — Какво се случи с този човек, Чарли? Ти избяга. Ти се спаси.
	Чарли беше забила очи в пода. Челюстта й беше стегната. Дишането й беше затруднено.
	Също и това на Сам. Успяваше да почувства ускореното повдигане и спускане на гърдите си. Пръстите й трепереха като голямата стрелка на часовник, запънала се на едно място. Усещаше, че светът около нея излиза от контрол. Защо Чарли продължаваше да я отблъсква? Какво се мъчеше да постигне?
	Ленор почука на вратата.
	— Наред ли е всичко тук вътре?
	Чарли поклати глава. От носа й капеше кръв.
	— Да викам ли ченгетата? — пошегува се Ленор.
	— Повикай такси. — Чарли стисна дръжката на чекмеджето. Дръпна го рязко. Дървото се разцепи. Писмата на Закарая Кълпепър се разпиляха по пода. — Върви си у дома, Саманта — произнесе. — Права си. Това място те прави прекалено жестока.


>>	13

	Сам седеше срещу Ленор в сепаре в иначе празната закусвалня. Бавно потапяше торбичката чай в горещата вода, донесена на масата от сервитьорката. Усещаше, че Ленор я наблюдава, но не знаеше какво да каже.
	— Ще стане по-бързо, ако аз те откарам до болницата — предложи Ленор.
	Сам поклати глава. Щеше да изчака таксито.
	— Не е нужно да оставаш с мен.
	Ленор задържа чашата кафе между дланите си. Ноктите й бяха спретнато изрязани и лакирани с безцветен лак. Носеше един-единствен пръстен на десния показалец. Забеляза, че Сам го гледаше, и обясни:
	— Майка ти ми го даде.
	Сам си помисли как пръстенът изглеждаше като нещо, което би носила майка й — необичаен, не задължително красив, но впечатляващ по свой си начин.
	— Разкажи ми за нея — помоли Сам.
	Ленор вдигна ръка и заоглежда пръстена.
	— Лана, сестра ми, работеше с нея във „Фърмилаб“. Не бяха в един отдел, нито дори на един и същ етаж, но по онова време на необвързаните момичета не беше позволено да живеят сами, така че от университета ги бяха разпределили в една квартира. Съществуваше само един начин майка ми да разреши на Лана да работи там, на всяка цена да стои далече от вманиачените на тема секс учени.
	Сам я зачака да продължи.
	— Лана доведе Хариет у дома по време на коледната ваканция и в началото аз я пренебрегвах, но една вечер не можех да заспя, излязох в двора да подишам въздух и тя беше там. — Ленор повдигна вежди. — Гледаше звездите. Физиката беше нейното призвание, но астрономията беше страстта й.
	Сам се натъжи, задето никога не беше знаела тази подробност за майка си.
	— Говорихме цялата нощ. Много рядко ми се случваше да открия толкова интересен човек. Един вид започнахме да се срещаме, но никога не е имало… — Изостави настрана подробностите. — Бяхме заедно малко повече от година, макар че беше връзка от далечно разстояние. Аз учех право заедно с Ръсти. Отделна история е защо от това не излезе нищо. През лятото заведох баща ти с мен в Чикаго и той й завъртя главата. — Тя повдигна рамене. — Аз се отдръпнах. Винаги сме били по-скоро приятели, отколкото любовници.
	— Но тя постоянно ти беше бясна — изтъкна Сам. — Долавях го в тона й.
	— Държах мъжа й навън до късно, за да пие и да пуши, вместо да прекарва време със семейството си. — Ленор отново повдигна рамене. — Тя винаги е искала стандартен живот.
	Сам не можеше да си представи майка й да е желаела подобно нещо.
	— Далеч не беше стандартна.
	— Хората винаги се стремят към онова, което не могат да имат — обясни Ленор. — Хари не се вписваше докрай дори във „Фърмилаб“. Беше прекалено чудата. Липсваха й социални умения. Предполагам, сега биха я определили като някъде в спектъра, но тогава беше смятана за прекалено умна, прекалено успяла, прекалено странна. Особено пък за жена.
	— И какво представляваше за нея нормалният живот?
	— Брак. Социално изграждане. Вие, момичета. Никога не е била така щастлива, както когато се появихте вие. Да наблюдава как се развива мозъкът ти. Да изучава реакциите ти на различни стимули. Водеше безкрайни дневници.
	— Караш ме да звуча като научен проект.
	— Майка ти обожаваше проектите — изтъкна Ленор. — Чарли обаче беше толкова различна. Толкова креативна. Така непринудена. Хариет я обожаваше. Обожаваше и двете ви, но така и не успяваше да разбере Чарли.
	— Ето нещо общо помежду ни. — Сам отпи от чая си. Млякото имаше вкус на вкиснато. Остави чашата си. — Защо не ме харесваш?
	— Нараняваш Чарли.
	— Чарли ми изглежда напълно способна сама да се наранява.
	Ленор бръкна в чантата си и изрови флаш драйва, даден й от Бен.
	— Искам да вземеш това.
	Сам се отдръпна, сякаш предметът криеше физическа заплаха.
	— Изхвърли го някъде из Атланта. — Ленор плъзна космическия кораб по масата. — Направи го заради Бен. Наясно си колко много може да загази.
	Сам не знаеше как иначе да постъпи, освен да го тикне в собствената си чанта. Не можеше да го вземе в самолета до Ню Йорк. Щеше да се наложи да издири някого в офиса им в Атланта, който да го унищожи.
	— Можеш да говориш с мен за случая — изтъкна Ленор. — Койн никога не би ме призовал на свидетелското място. Облечена така, ще взривя всеки състав от съдебни заседатели.
	Сам знаеше, че има право, също както знаеше, че тази истина е погрешна.
	— Тревожат ме куршумите — произнесе Ленор. — В случайния изстрел в стената няма логика. Кели е била способна са улучи Пинкман три пъти: веднъж в гърдите и два пъти в главата. Това или е сляп късмет, или наистина добро прицелване.
	— Луси. — Сам докосна шията си. — Там не е била особено точна.
	— Така е, но чуй ме. В Пайквил не се подвизаваш като жена, както правя аз, без да си сигурна как да боравиш с оръжие. Не бих уцелила тези мишени на стрелбище, при това без напрежението, без да е заложен животът на хора. Тук говорим за осемнайсетгодишно момиче, което стои в коридора и чака да бие звънецът. Адреналинът й трябва да е бил до небето. Или е най-хладнокръвният убиец, на когото се е натъквал градът ни, или се случва нещо друго.
	— Какво би могло да е това друго нещо?
	— Нямам представа.
	Сам се замисли за бременността на Кели. За Адам Хъмфри. За годишника. Това бяха парченца от пъзел, който вероятно никога нямаше да види сглобен.
	— Преди никога не съм нарушавала поверителност — заяви на Ленор.
	Ленор сви рамене, все едно не беше кой знае какво.
	Сам почувства вина, задето дори обмисляше подобно прегрешение, още повече, при положение че не го правеше пред сестра си.
	— Възможно е Кели да е бременна — призна най-накрая.
	Ленор допи кафето си, без да каже нищо.
	— Спомена Адам Хъмфри, когато говорихме. Мисля, че може той да е бащата. Или Франк Алегзандър — добави Сам. — Както изглежда, това е втората й бременност. Имало е по-раншна в прогимназията, която според мълвата е била прекратена. Чарли е наясно за първата. Не знае, че е възможно Кели пак да е бременна.
	Ленор остави чашата си.
	— Койн ще заяви, че бебето е на Франк Алегзандър и Кели е убила Луси от злоба или ревност.
	— Съществуват прости тестове, които доказват бащинство.
	— Ръсти може да ги накара да чакат, докато се роди детето. Тези тестове не са без рискове. Мислиш ли, че по някаква неизвестна причина Адам Хъмфри или Франк Алегзандър са я убедили да донесе оръжие в училището? Или според теб го е предприела сама?
	— Единственото, в което съм сигурна, е, че Кели Уилсън е последният човек, на когото можем да разчитаме за истината. — Сам притисна пръсти към слепоочието си в опит да отнеме част от напрежението. — Виждала съм преди записи с фалшиви признания по време на обучението ми, по телевизията, в документални програми. Тримата от Уест Мемфис, Брандън Даси, Чък Ериксън. Всички сме ги виждали или сме чели за тях, но като седиш срещу човек, който е толкова податлив на внушение, с толкова силно желание да угоди, че буквално би те последвал във всяка посока — била тя и заплетена, — чак не ти се вярва.
	Сам се помъчи да осмисли разговора си с Кели, да го анализира, да схване точно какво се беше случило.
	— Предполагам, в действие влиза склонност за потвърждаване. Повтаряш сам на себе си, че не е възможно някой да е толкова несъобразителен, че сигурно ти върти някакъв номер, но фактът е, че седящият срещу теб не притежава умствения капацитет да те надхитри. Функционира на прекалено ниско ниво за увъртане от подобни мащаби, а ако функционира на толкова високо ниво, та да е способен да те заблуди, тогава не би бил толкова глупав, та поначало да се забърка в такова нещо. — Сам осъзна, че глаголстваше също като Чарли. Постара се да е по-сбита. — Придумах Кели Уилсън да заяви, че е станала свидетел как Чарли е зашлевила Джудит Пинкман през лицето.
	— Мили боже. — Ленор притисна длан към сърцето си. Вероятно отправяше благодарствена молитва, че запис, доказващ противното, се намираше в тяхно притежание.
	— Толкова беше лесно да я накарам да го изрече — призна Сам. — Знаех, че е уморена, че й е лошо, че е объркана, уплашена и самотна. След по-малко от пет минути не само я убедих да повтори думите ми, но да ги потвърди, дори да добави още подробности, все едно плесницата е била толкова шумна, че я е чула да прокънтява по коридора; всичко това в подкрепа на една лъжа, с която я захраних аз. — Сам поклати глава, защото още й беше трудно да го повярва. — Винаги съм знаела, че живея в различен свят от повечето хора, но Кели е на дъното на купчината. Не го казвам, за да бъда жестока или арогантна. Просто е нещо безспорно. Съществува причина подобни момичета да губят пътя си.
	— Имаш предвид да бъдат заблудени? — вметна Ленор.
	Сам отново поклати глава, несклонна да се прикрепи към която и да било теория.
	— Вече пуснах Джими Джак след младежа Хъмфри. Досега вече сигурно го е набелязал.
	— Бащата на Луси Алегзандър не може да бъде изключван напълно — напомни й Сам. — Само защото не желаем Кен Койн да се окаже прав, не бива да загърбим вероятността.
	— Ако някой може да стигне до дъното на причината за случилото се, това е Джими Джак.
	Сам се почуди дали хвърлената мрежа щеше да е достатъчно широка, та да включи Мейсън Хъкабий, но беше достатъчно разумна да не повдига пред Ленор темата за любовника на сестра си.
	— И да установим мотива на Кели, това няма да върне жертвите — промълви.
	— Не, но би могло да спаси от смъртна присъда трета жертва.
	Сам стисна здраво устни. Тя не беше напълно убедена, че Кели Уилсън е била жертва. Нискоинтелигентна или не, беше отнесла оръжие в училището и беше дръпнала спусъка достатъчно пъти, та да погуби брутално две невинни души. Сам се почувства късметлийка, задето съдбата на момичето не лежеше на нейните рамене. Неслучайно от съдебните заседатели се изискваше безпристрастност. Но пък от друга страна вероятността в радиус от сто и петдесет километра от Пайквил да бъде издирено безпристрастно жури беше толкова слаба, че почти граничеше с абсурд.
	— Таксито ти скоро ще пристигне. — Ленор се озърна за сервитьорката и вдигна ръка да привлече вниманието й.
	Сам се обърна. Жената седеше до барплота.
	— Извинете?
	Сервитьорката стана и се върна при масата им с явна неохота. Въздъхна, преди да попита Сам:
	— Какво?
	Сам хвърли поглед към Ленор, която поклати глава.
	— Готова съм да си платя сметката.
	Жената тръсна бележката на масата. Хвана чашата на Ленор с върховете на палеца и показалеца си, все едно уплашена от зараза.
	Сам изчака неприятната жена да си тръгне.
	— Защо живееш тук? — попита тя Ленор. — На това задръстено място?
	— Тук е домът ми. А и все още се навърта по някой и друг добър човек, спазващ принципа „Живей и остави другите да живеят“. А и Ню Йорк изгуби моралните си позиции при последните президентски избори — додаде.
	Сам се изсмя печално.
	— Ще отида да проверя Чарли. — Ленор извади банкнота от един долар от портмонето си, но Сам махна с ръка.
	— Благодаря — промълви Сам, макар единствено да предполагаше какво беше сторила Ленор за семейството й. Сам неизменно беше така потънала в агонията на собственото си възстановяване, че не се беше отдавала на кой знае колко мисли за това какво представлява животът на Ръсти и Чарли. Очевидно Ленор беше запълнила някои от празнините, оставени от Гама.
	Сам чу камбанката над вратата да издрънчава, когато Ленор излезе. Сервитьорката процеди злобна забележка пред готвача. Сам понечи да я среже с някой остър коментар, но нямаше енергия да води повече битки този ден.
	Отиде в тоалетната. Застана пред мивката и се поизми повърхностно, докато си мечтаеше за душа в „Четири сезона“ в Атланта. Откакто Сам отпътува от Ню Йорк, бяха изтекли шестнайсет часа. Усещаше в главата си тъпа болка като от гниещ зъб. Тялото й беше неотзивчиво. Огледа изнуреното си и съсипано лице в огледалото и съзря горчивото разочарование на майка си.
	Сам вдигаше ръце от Чарли.
	Не съществуваше друг вариант. Чарли отказваше да разговаря с нея, не отвори заключената врата на офиса си, когато Сам чука неколкократно. Сега нещата не бяха като предишния път, когато Чарли си тръгна посред нощ, уплашена за своята безопасност. Сега Сам умоляваше и се извиняваше — за какво и тя самата не знаеше — само за да се сблъска с упоритото мълчание на Чарли. Най-накрая с огромно неудоволствие Сам почувства, че приема нещо, което трябваше да е знаела през цялото време.
	Чарли не се нуждаеше от нея.
	Използва тоалетна хартия да попие очите си. Не знаеше дали плаче заради безполезността на пътуването си, или от изтощение. Преди двайсет години беше почувствала загубата на сестра си като нещо случило се по взаимно съгласие. Сам беше избухнала. Чарли избухна в отговор. Стигна се до бой, до истински ръкопашен бой и накрая и двете се съгласиха всяка да поеме по пътя си.
	Този скорошен пробив дойде по-скоро като кражба. Сам се вкопчи в нещо хубаво, в нещо, което чувстваше истинско в ръцете си, а Чарли й го отне.
	Заради Закарая Кълпепър ли беше?
	Писмата му бяха в чантата на Сам. Поне част от тях, защото при Ръсти имаше още много. Сам беше стояла зад бюрото му и отваряше плик след плик. Всички до един съдържаха все същия самотен прегънат лист от тетрадка и на всеки от тях с тежка ръка бяха изписани същите три думи, така че писецът почти беше пробил хартията:
	ДЛЪЖНИК СИ МИ.
	Един ред, пращан по пощата стотици пъти веднъж месечно до адреса на Ръсти.
	Телефонът на Сам изчурулика.
	Тя зарови в чантата си за него. Не беше Чарли. Нито Бен. Беше получила съобщение от таксиметровата компания. Шофьорът беше отвън.
	Сам попи очите си. Прекара пръсти през косата си. Върна се в сепарето. Остави банкнота от един долар на масата. Затътри куфара си навън до чакащото такси. Мъжът изскочи да й помогне да го натовари в багажника. Сам зае мястото си на задната седалка. Взираше се навън през прозореца, докато шофьорът я прекарваше през центъра на Пайквил.
	Станислав щеше да я чака пред болницата. Сам не умираше да се вижда с баща си, но имаше отговорност пред него, пред Кели Уилсън, трябваше да предаде бележките си и да сподели идеите и подозренията си.
	Ленор беше права за куршумите. Кели беше демонстрирала забележителна точност в стрелбата си в онзи коридор. Беше успяла да улучи както Дъглас Пинкман, така и Луси Алегзандър от значително разстояние.
	Тогава защо не беше гръмнала Джудит Пинкман, когато жената се е показала от стаята си?
	Още загадки, които да разрешава Ръсти.
	Сам свали стъклото на таксито. Устреми поглед към звездите, осейващи небето. В Ню Йорк имаше толкова много светлинно замърсяване, че Сам беше забравила как се очакваше да изглежда нощта. Луната беше, кажи-речи, просто монета от синкава светлина. Тя свали очилата си. Почувства свежия въздух върху лицето си. Позволи на клепачите си да се спуснат. Замисли се за Гама, загледана в звездите. Наистина ли тази забележителна жена беше копняла за стандартен живот?
	Домакиня. Майка. Мъж, който да се грижи за нея; обет тя да се грижи за него.
	Дълготрайният спомен на Сам за майка й беше как Гама неизменно търсеше. Познания. Информация. Отговори. Сам си спомняше един от многото анонимни дни, когато се беше прибрала у дома, за да завари Гама да се труди върху проект. Чарли беше у приятелка. Все още живееха в червената тухлена къща. Сам отвори задната врата. Пусна чантата си на пода в кухнята. Събу си обувките. Гама се обърна. Държеше маркер в ръката си. Беше записвала нещо на големия прозорец, гледащ към задния двор. Сам виждаше, че са някакъв вид уравнения, макар смисълът им да й убягваше.
	— Мъча се да разбера защо кейкът ми спадна — обяснила беше Гама. — Това е проблемът в живота, Сам. Ако не се издигаш, падаш.
	Таксито се подрусна и събуди Сам.
	За миг на паника тя не беше сигурна за заобикалящото я.
	Сам постави очилата си. Беше изтекъл почти половин час. Вече се намираха в Бридж Гап. Четири и пететажни офисни сгради се извисяваха над кафенета. Плакати рекламираха концерти в парка и семейни пикници. Отминаха киното, където Мери-Лин Хъкабий беше отишла с приятелки и в крайна сметка беше изнасилена в тоалетната.
	В този окръг се подвизаваха такива жестоки хора.
	Сам положи длан върху чантата си. Писмата вътре излъчваха осезаема топлина.
	ДЛЪЖНИК СИ МИ.
	Дали Сам я беше грижа какво смята Закарая Кълпепър, че му се дължи? Преди три години Ръсти беше пледирал животът му да бъде помилван. Ако изобщо ставаше въпрос за това, Закарая беше длъжник на Ръсти. И на Сам. И на Чарли. А като стана дума, и на Бен.
	Сам отключи телефона си.
	Отвори на нов имейл и набра адреса на Бен. Пръстите й не успяваха да решат каква комбинация от букви да изпишат на реда с темата. Името на Чарли? Молба за съвет? Извинение, че не успя да поправи пречупеното?
	Фактът, че Чарли беше пречупена, беше единственият, който Сам успяваше да види с безспорна яснота. Сестра й беше пожелала Сам да се върне у дома за нещо. Та Сам да я притисне да признае нещо, да издаде нещо, да каже истината за нещо, което я тормозеше. Не съществуваше друга причина за постоянните провокации, за острите нападки, за отблъскването.
	Сам беше запозната с тези тактики. След като я бяха простреляли, беше станала така избухлива, бясна заради немощта на тялото си, гневна, задето мозъкът й не работеше както преди, че не съществуваше и един човек, на когото да беше спестена невъздържаността й. Стероидите, антидепресантите и антиконвулсантите, предписани от лекарите, само разпалваха допълнително емоциите й. През повечето време Сам се беше чувствала разярена и единственото, което уталожваше гнева й, бе насочването му навън.
	Чарли и Ръсти бяха двете мишени, по които биеше най-силно.
	Шестте месеца след рехабилитацията, които прекара във фермерската къща, бяха ад за всички. Сам никога не беше доволна. Постоянно негодуваше. Тормозеше Чарли, караше я да се чувства, сякаш не върши нищо както трябва. Случеше ли се някой да предложи терапия за настроенията й, Сам започваше да крещи като обезумяла, настояваше, че е добре, че се възстановява, че не е гневна, мамка му — просто беше уморена, просто беше ядосана, просто се нуждаеше от пространство, от време, от шанс да остане сама, да се махне, да възвърне усещането си за самоличност.
	Най-накрая Ръсти позволи на Сам да се яви на изпити, та да може да си уреди ранен прием в Станфорд. Чак като се озова в университета на четири хиляди километра разстояние, Сам осъзна, че гневът й не беше ограничен единствено до фермерската къща.
	Човек беше в състояние да види нещо по-добре, като се намираше извън него.
	Сам беше ядосана на Ръсти, задето въведе Кълпепър в живота им. Беше сърдита на Чарли, задето отвори кухненската врата. На Гама, задето хвана пушката. Гневеше се на себе си, задето не се вслуша в инстинкта си, докато стоеше в банята, че хвана чукчето и се запъти към кухнята, вместо да побегне през задната врата.
	Беше гневна. Беше гневна. Беше ужасно гневна, дявол го взел.
	И все пак Сам беше на трийсет и една, преди да си даде разрешение да произнесе думите на глас. Разправията с Чарли отвори раната и Антон по неговия крайно преднамерен начин се беше явил като единствен инструмент, сложил началото на зарастването й.
	Сам беше в неговия апартамент. Нова година. Гледаха по телевизията спускането на новогодишната сфера на Таймс Скуеър. Пиеха шампанско или поне Сам се преструваше, че пие.
	— На лош късмет е, ако не отпиеш — изтъкна Антон.
	Сам се присмя, защото на този етап лошият късмет я беше преследвал през повече от половината й живот. А после му призна нещо, което не беше изповядвала пред никого преди.
	— Постоянно се тревожа, че ще изпия нещо, ще взема нещо, ще предприема погрешно движение и това ще предизвика припадък или инсулт, ще унищожи останалото от мозъка ми.
	Антон не я заля с баналности за потайностите на живота или съвети как да оправи проблема. Вместо това заяви:
	— Сигурно много хора са ти казали, че си късметлийка да си жива. Според мен би била късметлийка, ако поначало не те бяха простреляли.
	Сам плака почти цял час.
	Всички постоянно и неизменно й повтаряха, че е късметлийка, задето е оцеляла след стрелбата. Никой не взе предвид дори веднъж, че й се полагаше да се гневи заради това как й се налагаше да оцелява.
	— Госпожо? — Таксиметровият шофьор включи мигача. Посочи й бялата табела отпред.
	Окръжната болница Дикърсън. Ръсти сигурно беше в стаята си и гледаше новините, най-вероятно в опит да улови кадър със самия себе си. Вече щеше да е узнал за представянето й в съдебната зала. Усети пеперудите да се завръщат, а после порица сама себе си, задето се вълнуваше от нещо, свързано с Ръсти.
	Сам беше тук единствено да предаде записките си. Щеше да се сбогува с баща си, най-вероятно за последен път лице в лице, а след това щеше да се запъти обратно към Атланта, където утре сутринта щеше да се събуди с истинския й живот възстановен, също като Дороти, завърнала се в Канзас.
	Шофьорът спря под бетонната козирка. Извади куфара на Сам от багажника. Изтегли дръжката. Сам возеше куфара към входа, когато подуши цигарен дим.
	— О, аз съм истински галеник на съдбата! — ревна Ръсти. Беше в инвалидна количка с десния му лакът опрян на подлакътника и с цигара в ръка. На метална колона в задната част на стола бяха окачени двете торбички на системата. Торбичката на катетъра му висеше отстрани. Беше се настанил под табелка, предупреждаваща пушачите да спазват трийсетметрова дистанция от входа. Той не беше на повече от шест метра, ако не и по-малко.
	— Тези ще те уморят — отбеляза Сам.
	Ръсти се усмихна.
	— Вечерта е приятна. Аз разговарям с една от красивите си дъщери. Разполагам с пълна кутия цигари. Трябва ми само чаша бърбън и ще умра като щастлив човек.
	Сам размаха ръка, за да прогони дима.
	— Вечерта не е толкова приятна с тази воня.
	Той се засмя, а после се разкашля.
	Сам избута куфара си до бетонената пейка в съседство с количката му. Репортерите бяха изчезнали, вероятно се бяха прехвърлили на следващата масова стрелба. Седна в далечния край на пейката, на завет от дима.
	— Чух, че имало актьорско изпълнение на изслушването.
	Сам повдигна едното си рамо. Беше прихванала лошия навик на Чарли.
	— Убито ли е бебчето? — придаде драматичен трепет на гласа си. — Бебчето убито ли е?
	— Татко, било е убито дете.
	— Знам, скъпа. Повярвай ми, знам. — Дръпна за последно от цигарата си, преди да я угаси в подметката на пантофа си и пусна фаса в джоба на халата си. — Един процес не е нищо повече от съревнование да разкажеш по-добра история. Който успее да повлияе на журито, печели. И Кен излезе с доста добрата история.
	Сам потисна потребността да изиграе ролята на мажоретка за баща си, да го увери, че той ще излезе с още по-добра и ще оправи нещата.
	— Какво мислиш за нея? — попита Ръсти.
	— За Кели ли? — Сам обмисли добре отговора си. — Не съм сигурна. Възможно е да е по-умна, отколкото мислим. Възможно е да функционира на по-ниско ниво, отколкото ни се иска да вярваме. Можеш да я тласнеш в каквато и да е посока, татко. В каквато и да е.
	— Винаги съм предпочитал побъркани пред глупави. Глупавите са способни да ти разбият сърцето. — Ръсти надзърна над рамо, за да се увери, че са сами. — Научих за аборта.
	Сам си представи сестра си в офиса й как звъни на Ръсти да побъбрят.
	— Говорил си с Чарли.
	— Не. — Ръсти се подпря на лакът с вдигната ръка и разперени пръсти, все едно цигарата още беше между тях. — Джими Джак, това е моят детектив, го установи вчера следобед. Открихме улики от дните на Кели в прогимназията, които сочат към нещо лошо. Просто слухове. Една седмица Кели е закръглена, после отсъства няколко дни и се връща слаба. Снощи майка й потвърди аборта. Все още не е на себе си заради него. Бащата на бебето бил във футболния отбор, напуснал града преди много време. Платил за аборта или по-скоро семейството му платило. Майка й я завела в Атланта. Едва не си изгубила работата, задето си взела почивни дни.
	— Възможно е Кели отново да е бременна — произнесе Сам.
	Веждите на Ръсти подскочиха на челото му.
	— Повръща в един и същи час всеки ден. Пропускала е училище. Коремът е издут.
	— Напоследък започнала да носи тъмни дрехи. Майката няма представа защо.
	Сам осъзна нещо очевидно, за което още не беше споменавала пред Ръсти.
	— Мейсън Хъкабий има отношения с Кели.
	— Така е.
	Сам зачака за още, но Ръсти беше зареял поглед из паркинга.
	— Ленор вече е предала това на детектива ви — продължи Сам. — Но налице е момче на име Адам Хъмфри, по което си пада Кели. Също така би могъл да провериш Франк Алегзандър, бащата на Луси. — Пробва още веднъж. — Или Мейсън Хъкабий.
	Ръсти се почеса по бузата. За втори път пренебрегваше името.
	— Никак не е хубаво, че е бременна.
	— Би могло да помогне на тезата ти.
	— Би могло, но все пак осемнайсетгодишно момиче с бебе на път и доживотна присъда пред нея… И това, ако има късмет — добави.
	— Мислех, че тя е твоят еднорог.
	— Известно ли ти е колко невинни хора има в затвора?
	— Бих предпочела да не узнавам. Защо мислиш, че е невинна? — поинтересува се Сам. — Какво още си узнал?
	— Не съм научил нищо по-общо или конкретно. Просто… — Посочи към корема си. — Ножът не уцели интуицията ми. Все така непокътната е. Тя ми казва, че има нещо повече от онова, което виждат очите.
	— Моите очи са видели доста много — изтъкна Сам. — Ленор каза ли ти, че се добра до записа от охранителните камери?
	— Също така чух, че ти и сестра ти почти сте прибегнали до бой с юмруци в моя офис. — Ръсти опря длани в сърцето си. — Нека цикълът остане непрекъснат.
	Сам не желаеше да омаловажава това.
	— Татко, какво й е?
	Ръсти продължи да се взира в паркинга. Около паркираните коли искреше ярка светлина.
	— Не съществуват грехове и добродетели, а само човешки постъпки.
	Сам беше сигурна, че Чарли би разпознала цитата.
	— Никога не съм разбирала отношенията ви с нея. Двамата постоянно говорите, но никога не казвате нищо значимо. — Сам си представи два петела, които се обикалят един друг в селскостопанския двор. — Предполагам, затова винаги ти е била любимката.
	— И двете ми бяхте любимки.
	На Сам не й минаваха тези. Чарли открай време беше добрата дъщеря, онази, която се смееше на шегите му, която оспорваше възгледите му, която се задържа.
	— Работата на един баща е да обича дъщерите си по начина, по който им е нужен — заяви Ръсти.
	Сам се изсмя гръмко на глупавата му баналност.
	— Как така никога не си печелил приза баща на годината?
	Ръсти се заподхилква заедно с нея.
	— Едничкото разочарование в живота ми е, че така и не получих една от онези чаши за кафе с надпис „Баща на годината“. — Бръкна в джоба на халата си. Изрови пакета цигари. — Шарлот спомена ли ти за личните й отношения с Мейсън?
	— Ще говорим ли най-накрая на темата?
	— По нашия си заобиколен начин.
	— Аз й казах за Мейсън. Тя нямаше представа кой е той — отбеляза Сам.
	Ръсти не си даваше зор да бърза, докато палеше цигарата. Изкашля няколко облачета дим. Махна парченце тютюн от езика си.
	— След онзи ден вече никога не съм можел да представлявам изнасилвач.
	Сам беше изненадана от разкритието.
	— Винаги си казвал, че всички заслужават шанс.
	— Заслужават, но не е нужно аз да съм този, който им го предоставя. — Ръсти изкашля още малко дим. — Като гледах снимките на момичето, името й беше Мери-Лин, осъзнах нещо за изнасилването, което не бях разбирал никога преди. — Завъртя цигарата между пръстите си. Гледаше към паркинга, а не към Сам. — Онова, което отнема един изнасилвач на жената, е нейното бъдеще — добави. — Човекът, в който би се превърнала, който е предначертано да бъде, вече го няма. В много отношения е по-лошо от убийство, защото той е убил потенциалния човек, заличил е потенциалния живот, и все пак тя продължава да съществува, да диша, да се мъчи да открие друг начин да се развива. — Махна с ръка. — Или в някои случаи не.
	— Звучи много сходно с това да те прострелят в главата.
	— Шарлот винаги е била стадно животно — изтъкна той. — Не изпитва потребността да бъде лидер, но й е нужно да е в група. Бен беше нейната група.
	— Защо му е изневерила?
	— Не ми е работа да ти разказвам за сестра ти.
	Сам не можеше да продължи да говори със заобикалки, макар да знаеше, че баща й с радост би се въртял в кръг цяла нощ. Извади записките си от чантата.
	— Има няколко неща, които ще трябва да проследиш. Както изглежда, Кели не познава жертвите. Не съм сигурна дали това подобрява, или влошава нещата. — Сам знаеше, че от нейна гледна точка ги влошаваше. Така и не успя да развие безпристрастност към случайността на актовете на насилие. — Ще се наложи да уточниш поредността и броя на изстреляните куршуми. Изглежда, налице е известно объркване.
	Ръсти се зае да прехвърля списъка.
	— Бременност: въпросителен знак. Бащинство: голям въпросителен знак. Запис: разполагаме с един, благодарение на сещаш се кого, но ще видим дали тази стара змия господин Койн ще изпълни нарежданията на съдията. — Почука с пръст по листа. — Да, защо наистина Кели е била в прогимназията? Случайни жертви. — Вдигна очи към Сам. — Сигурна ли си, че не ги е познавала?
	Сам поклати глава.
	— Попитах и тя отговори не, но си струва да се проучи допълнително.
	— Допълнителните проучвания са ми любимите. — Прочете последния ред от списъка. — Джудит Пинкман. По-рано я видях по новините. Доста сериозен прелом с това „обърни и другата буза“. — Прегъна листа отново на две и го прибра в джоба си. — Когато течеше процесът на Закарая Кълпепър, тя лично искаше да натисне бутона. Това беше още по времето, когато екзекутираха хората с електричество. Нали помниш, че за всеки, извършил престъпление преди май 2000 година, важеше завареното положение.
	Сам беше чела за методите на екзекуция по време на обучението си по право. Беше намирала процедурата за варварска, докато не си представи Закарая Кълпепър да се опикава също като Чарли в очакване на първата доза от хиляда и осемстотин волта.
	— Искаше убиецът на Гама да бъде екзекутиран, но убиецът на мъжа й да бъде пощаден — изтъкна Ръсти.
	Сам повдигна рамене.
	— Като остареят, хората се смекчават. Някои хора.
	— Ще приема това като комплимент — заключи Ръсти. — Колкото до Джудит Пинкман, ще кажа следното: по-добре да си прав понякога, отколкото винаги да грешиш.
	Сам реши, че моментът беше уместен да спусне проблема на Чарли обратно в скута на Ръсти.
	— Кели ми каза, че Мейсън Хъкабий е пъхнал оръжието на убийството отзад в панталона си. Предполагам, че го е изнесъл от сградата. Нужно е да установиш защо е поел такъв огромен риск.
	Ръсти не реагира. Пушеше си цигарата. Продължаваше да се взира в паркинга.
	— Татко — обади се Сам. — Взел е оръжието на убийството от местопрестъплението. Или някак си е замесен, или е идиот.
	— Вече ти казах, че глупостта ти къса сърцето.
	— Доста бързо стигна до това заключение.
	— Нима?
	Сам не се канеше да влиза в тона на гатанките му. Очевидно Ръсти знаеше нещо, което не споделяше.
	— Ще се наложи да предадеш Мейсън на властите заради оръжието. Като се изключи Джудит Пинкман, вероятно той е най-силният свидетел на Койн.
	— Ще открия друг начин.
	Сам поклати глава.
	— Моля?
	— Ще открия друг начин да неутрализирам Мейсън Хъкабий. Не е нужно да вкарваме човек в затвора, задето е допуснал глупава грешка.
	— Ако това беше стандартът, щеше да се наложи да ги освободим половината. — Сам потърка очи. Беше прекалено изцедена за този разговор. — Това някакво чувство на вина от твоя страна ли е? Някакъв вид покаяние? Не знам дали да оставиш на Мейсън да му се размине те прави лицемер или мекосърдечен, защото очевидно се опитваш да предпазиш Чарли за сметка на клиентката ти.
	— Вероятно и двете — призна Ръсти. — Саманта, ще ти кажа нещо изключително важно, прошката притежава стойност.
	Сам се замисли за писмата в чантата си. Не беше убедена дали иска да узнае защо убиецът на майка й, мъжът, опитал се да изнасили сестра й, онзи стоял отстрани, когато Сам беше простреляна в главата, се обръщаше към Ръсти. В действителност Сам се боеше, че баща й му е простил, и че тя самата никога не би могла да прости на Ръсти, задето предостави на съвестта на Закарая Кълпепър помилване.
	— Някога присъствала ли си на екзекуция? — поинтересува се Ръсти.
	— Защо, за бога, ще присъствам на екзекуция?
	Ръсти угаси цигарата си. Пъхна я в джоба си. Протегна ръка към Сам.
	— Напипай пулса ми. — Забеляза изражението й. — Угоди на стария си баща, преди да се качиш обратно на самолета до дома.
	Сам притисна пръсти от вътрешната страна на кокалестата му китка. В началото не усети нищо, освен дебелите влакна на лъчевия мускул на китката. Заопипва с пръсти и набеляза ритмичното туп-туп-туп на движещата се във вените кръв.
	— Намерих го — обяви.
	— Когато е екзекутиран човек — подхвана Ръсти, — седиш в зоната за наблюдение, отпред са семейството, пастор и репортер, ти също си там, човекът, който не е успял да предотврати нищо от това. — Ръсти покри дланта на Сам със своята. Кожата му беше груба и суха. Тя осъзна, че това беше първият път от почти трийсет години, когато докосваше баща си. — Дърпат завесата — продължи той. — И ето го там, човешко същество, дишащо създание. Чудовище ли е той? Може би е извършил чудовищни дела. Но сега е завързан за легло. Ръцете му, краката, главата са прикрепени здраво, та да не може да осъществява контакт с очи с никого от присъстващите. Взира се нагоре в тавана, където плочките са боядисани в небесносиньо с нарисувани по тях облаци. Малко карикатурни на вид, вероятно дело на друг затворник. Това е последното, което осъденият някога ще види.
	Ръсти притисна пръстите й по-плътно към китката си. Сърдечният му ритъм се беше ускорил.
	— Онова, което забелязваш, е, че гърдите му се движат, докато се мъчи да контролира дишането си. И именно тогава го усещаш. — Той потупа горната част на пръстите й. — Дум-дум, дум-дум. Чувстваш собствената си кръв да се изпомпва в тялото ти. Усещаш дъха ти да навлиза и да излиза от дробовете.
	Без да се замисля, Сам беше позволила на дишането си да влезе в ритъм с това на баща й.
	— После го питат за последните му думи и той изрича нещо на тема прошка или как се надява смъртта му да донесе покой на семейството му, или че е невинен, но гласът му трепери, защото му е ясно как това е краят. Червеният телефон на стената няма да звънне. Той вече никога няма да види майка си. Никога няма да държи детето си. Това е то. Смъртта му е близо.
	Сам стисна здраво устни. Не можеше да прецени дали сърцето й беше възприело ритъма на това на Ръсти, или отново се беше оставила да бъде погълната от думите му.
	— Директорът на затвора кимва, че е време — продължи Ръсти. — В помещението има двама мъже. Всеки от тях натиска отделен бутон, за да достави коктейла от медикаменти. Така е, та никой да не знае със сигурност кой го е умъртвил. — Ръсти помълча за няколко секунди, все едно наблюдаваше натискането на бутоните. — Усещаш вкуса в собствената си уста като някакъв вид химикал, сякаш успяваш да вкусиш онова, което е на път да го убие. Той се напряга, а после бавно и безпощадно мускулите му започват да го изоставят, докато не е напълно неподвижен. В този момент го усещаш, чувството за умора, все едно медикаментите са попаднали в твоите вени. Главата ти започва да се поклаща нагоре и надолу. Почти си облекчен, защото си бил така напрегнат през цялото това време, в периода на изчакване, а сега най-накрая сте на секунди всичко да свърши. — Ръсти направи нова пауза. — Сърцето ти забавя ритъм. Усещаш как издиханията ти отслабват.
	Сам зачака останалото.
	Ръсти не каза нищо.
	— И после? — попита тя.
	— И после вече се е свършило. — Потупа я по ръката. — Толкова. Те дърпат завесите. Ти напускаш помещението. Качваш се в колата си. Отиваш си у дома. Изпиваш едно питие. Миеш си зъбите. Лягаш си в леглото и се взираш в тавана за остатъка от живота си точно както онзи осъден се е взирал в плочките на тавана над главата му. — Задържа здраво ръката на Сам. — Именно за това мисли Закарая Кълпепър във всяка секунда от живота си и ще продължи да го прави всеки ден, докато го вкарат на количка в онова помещение и не отворят завесата.
	Сам се дръпна от него. Почувства кожата на ръката си опъната, все едно е била опърлена.
	— Ленор ти е казала, че сме намерили писмата.
	— Така и не успявах да ви държа надалече от книжата ми вас, момичетата. — Стисна подлакътниците на инвалидната количка. Загледа се в далечина. — Той е наказан. Наясно съм, че искате той да страда. Страда. Не е нужно да преследвате нещо повече във връзка с този човек. Нужно е да се върнеш обратно в Ню Йорк и да забравиш за него. Живей си живота. Именно така получаваш реванш.
	Сам поклати глава. Трябваше да се усети какво се задава. Беше бясна на себе си, задето неизменно допускаше Ръсти да се укрие в сляпото й петно.
	— Ако не можеш да го направиш заради себе си, направи го заради сестра си — промълви той.
	— Опитах се да помогна на сестра ми. Тя не го желае.
	Ръсти я сграбчи за ръката.
	— Изслушай ме, миличка. Трябва да чуеш това, защото е важно. — Изчака, докато тя не го погледна. — Ако разбъркаш главата на Шарлот на тема Закарая Кълпепър, тя абсолютно никога няма да се върне от лошото място, на което се намира.
	— Какво си въобразява Закарая Кълпепър, че му дължиш?
	Ръсти пусна ръката й.
	— Ще се позова на Чърчил и ще кажа, че това е загадка, увита в скалъпена история.
	— Ръсти — заговори Сам. — Той ти праща тези писма по пощата, същия лист със същото послание всеки втори вторник на месеца.
	— Така ли?
	— Известно ти е, че е така — настоя Сам. — В същия ден, когато задължително ми звъниш.
	— Радвам се да узная, че очакваш обажданията ми.
	Сам поклати глава. И на двамата им беше ясно, че не това се съдържаше в думите й.
	— Татко, защо ти праща все същото писмо? Какво му дължиш?
	— Нищо не му дължа. Кълна се в живота си. — Ръсти повдигна дясната си ръка, все едно се заклеваше над Библията. — На полицията е известно за писмата. Просто нещо, което той прави. Нещастната гадина разполага с премного време. Лесно е да спазва дадена рутина.
	— Значи, зад писмата не се крие нищо? Той е просто затворник със смъртна присъда, който си е въобразил, че му дължиш нещо?
	— Хора в такава ситуация често смятат, че им се дължи нещо.
	— Моля те, не ме убеждавай как прошката ми към него има някаква стойност.
	— Има стойност в това да го забравиш — поясни Ръсти. — Аз го забравих, за да мога да продължа напред с живота си. Съзнанието ми отчита съществуването му като незначително; никога обаче няма да му простя, задето ми отне духовната ми половинка.
	Сам се изкушаваше да извърти очи в гримаса.
	— Обичах майка ти повече от всичко на този свят. Всеки ден с нея беше най-хубавият в живота ми, дори като си крещяхме един на друг с пълно гърло.
	Сам помнеше ясно крясъците, ако не хвалебствията.
	— Никога не съм успявала да разбера какво виждаше тя у теб.
	— Мъж, който не изпитваше желание да носи бельото й.
	Сам се изсмя, а после се почувства зле, задето се смееше.
	— Лени ни запозна. Това знаеше ли го? — Ръсти не дочака отговор. — Затътри ме на север, та да се запозная с момичето, с което се срещаха понякога, и в мига, щом я видях, помислих си как от небето е паднал камък и ме е тупнал по главата. Просто не успявах да откъсна очи от нея. По-красиво създание не бях виждал никога. Краката й продължаваха до безкрайност. С прелестна извивка на ханша. — Ухили се на Сам. — И, разбира се, за да не си помислиш как баща ти е само долен женкар, умът й беше абсолютна енигма. Боже, какви неща знаеше само. Зашемети ме с всеобхватността и дълбочината на познанията си. Никога в живота си не бях срещал жена като нея. Тя беше като котка. — Вирна пръст към Сам. — Някой да е казвал това за теб?
	— Не мога да твърдя подобно нещо.
	— Кучетата са глупави — отсече Ръсти. — Това е всеизвестен факт. Но котките… Трябва да печелиш уважението на една котка всеки ден от живота си. Губиш го и… — Щракна с пръсти. — Това беше майка ти за мен. Моята котка. Поддържаше компаса ми да сочи истинския север.
	— Метафорите ти са смесени.
	— Котките са плавали с викингите.
	— За да избиват плъховете. Не за да поемат навигацията на корабите — вметна Сам. — Мама мразеше онова, с което се занимаваше ти.
	— Мразеше рисковете, присъщи на заниманията ми. Дългите часове ангажираност също без съмнение ги мразеше. Но разбираше, че изпитвах потребност да го върша, а тя винаги е уважавала хората, които умеят да са от полза.
	Сам дочу гласа на Гама в думите му.
	— Портланд срещу Хенри Аламида — произнесе Ръсти.
	Сам почувства пристъп на шок.
	Първият й случай.
	— Седях отзад, а зъбите ми така святкаха, че можех да покажа на котка как отклони кораба от скалист бряг — заяви Ръсти.
	— Но, татко…
	— Идваше ти отвътре, моето момиче. Просто си отличен прокурор. Напълно държиш контрола над съдебната зала. Никога не съм бил по-горд.
	— Защо не…
	— Просто исках да те проверя как я караш, дали си си намерила мястото. — Ръсти тръсна пакета за нова цигара. — „Клинтън Кейбъл Корпорейшън“ срещу „Станли Мъркантайл Лимитид“. — Намигна й, все едно не беше кой знае какво да рецитира първата патентна жалба, която беше водила съвсем сама. — Това е твоето място, Саманта. Открила си своя начин да бъдеш от полза на този свят и несъмнено си най-добрата в играта. — Тикна цигарата в устата си. — Не бих казал, че аз лично бих избрал да тласна забележителния ти мозък в тази посока, но наистина беше в свои води, когато обсъждаше издръжливостта на опън на подсилените кабели. — Наклони се напред. Сръчка я с пръст в гърдите. — Гама би се гордяла.
	Сам усети очите й да се пълнят с нежелани сълзи. Помъчи се да извика в главата си образ на съдебната зала, да се накара да се завърти и да зърне баща си да седи на последния ред, но споменът не идваше.
	— Така и не съм знаела, че си присъствал.
	— Не, не знаеше. Аз исках да видя теб. Ти не искаше да видиш мен. — Протегна ръце, за да й спести усилията да търси извинение. — Работа на бащата е да обича дъщеря си по начина, по който й е нужно да бъде обичана.
	Вместо да се шегува, този път Сам обърса сълзите си.
	— В кабинета ми има снимка на Гама, която бих искал да имаш — обяви той.
	Сам беше изненадана. Нямаше как Ръсти да знае, че беше посветила част от деня си да мисли за тази снимка.
	— Преди не сте я виждали — добави. — Съжалявам за това. Винаги съм мислил, че в крайна сметка ще ви я покажа.
	— И Чарли не я е виждала?
	Ръсти поклати глава.
	— Не е.
	Сам почувства странна лекота в гърдите си, задето той й казваше нещо неизвестно за Чарли.
	— И така. — Ръсти извади незапалената цигара от устата си. — Когато беше направена тази снимка, Гама стоеше насред поле. В далечина се издигаше метеорологична кула. Не метална като тази до фермерската къща. Беше от дърво, стара и разнебитена. Нашата Гама гледаше към нея, когато Лени извади фотоапарата си. Беше облечена в шорти. — Ръсти се ухили. — Боже мой, времето, което съм прекарал с тези крака… — Издаде смущаващо глухо ръмжене. — Снимката, за която ви е известно, е правена в същия ден. Бяхме си устроили пикник, аз извиках името й и тя погледна към мен с повдигната вежда, защото изрекох нещо смазващо интелигентно.
	Сам се усмихна против волята си.
	— Съществува обаче втора снимка. Моя лична снимка. Гама е с лице към обектива, но е извърнала леко глава, защото гледа към мен и аз гледам към нея. Когато с Лени се прибрахме у дома и дадохме филма да бъде проявен, аз хвърлих един поглед и отсякох: „Това е мигът, когато се влюбих“.
	Историята й хареса прекалено много, та да е истина.
	— Гама съгласи ли се с теб?
	— Моя красива дъще. — Ръсти протегна ръка и обхвана брадичката на Саманта. — Ще кажа без грам неискреност, че тълкуването ми на този критичен момент беше единственото нещо в живота ни, за което с майка ти се намирахме в пълно съгласие.
	Сам отново примигна, за да прогони сълзите.
	— Бих се радвала да я видя.
	— Ще я пратя по пощата веднага щом съм в състояние. — Ръсти се изкашля в ръката си. — И ще продължа да ти звъня, ако не възразяваш.
	Сам кимна. Не можеше да си представи живота си в Ню Йорк без неговите послания.
	Ръсти закашля отново, гърдите му изхриптяха глухо, но това не го спря да запали нова цигара.
	— Сигурно знаеш, че кашлицата е белег за конгестивна сърдечна недостатъчност — отбеляза тя.
	Той покашля още малко.
	— Също така и за жажда.
	Сам схвана намека. Остави куфара си до пейката и отиде обратно до болницата. Сувенирният магазин беше до главния вход. Сам намери бутилка вода в хладилника. Изчака на опашката, докато възрастна жена реши да плати сметката си с дребните монети от дъното на чантата си.
	Сам пое дълбоко въздух и реши да не обръща внимание. Можеше да види Ръсти отвън. Пак се беше облегнал на десния си лакът. Държеше между пръстите си запалената цигара.
	Жената пред Сам продължаваше да рови за дребни монети. Бъбреше с касиерката за болната си приятелка, която беше дошла да посети.
	Сам се озърна. Пътуването обратно до Атланта би отнело около два часа. Вероятно беше редно да открие нещо за хапване, тъй като в закусвалнята се беше чувствала прекалено разстроена, та да поръча нещо. Търсеше протеиново блокче „Кайнд“, когато забеляза изложените в дъното на магазина чаши. „МАЙКА НА ГОДИНАТА“. „НАЙ-ДОБРАТА ПРИЯТЕЛКА НА СВЕТА“. „ПАСТРОК НА ГОДИНАТА“. „НАЙ-ДОБРИЯТ ТАТКО НА СВЕТА“.
	Сам взе чашата с най-добрия татко. Повъртя я в ръцете си.
	Надигна се на пръсти, та да успее да зърне Ръсти.
	Все така седеше облегнат на лакът. Около главата му се виеше пушек. Остави чашата обратно и избра онази с пастрока, защото Ръсти щеше да го намери за забавно.
	Отброяващата центове си беше тръгнала от касата. Сам изрови кредитната си карта от чантата. Изчака апаратът да обработи плащането.
	— При пастрока си ли идвате? — попита касиерката.
	Сам кимна, защото никой нормален човек не би съзрял хумор в обяснението й.
	— Надявам се, че скоро ще е по-добре. — Касиерката откъсна бележката и я подаде на Сам.
	Тя прекоси обратно преддверието. Болничните врати се плъзнаха пред нея. Ръсти все така беше до пейката. Сам размаха чашата.
	— Виж какво купих.
	Ръсти не се обърна да погледне.
	— Татко? — викна Сам.
	Ръсти не просто се беше облегнал в инвалидната количка. Беше се килнал на една страна. Ръката му се беше спуснала надолу. Запалената му цигара се валяше на земята.
	Сам пристъпи по-близо. Погледна баща си в лицето.
	Устните на Ръсти бяха леко разтворени. Очите му се взираха невиждащо в ярките светлини на паркинга. Кожата му изглеждаше восъчна, почти бяла.
	Сам опря пръсти в китката му. В шията му. Притисна ухо до гърдите му.
	Затвори очи. Заслуша се. Чакаше. Молеше се.
	Сам се отдръпна.
	Седна на пейката.
	Очите й се замъглиха от сълзи.
	Баща й си беше отишъл.


>>	14

	Сам се събуди на дивана на Чарли. Взря се в белия таван. Главата не беше спирала да я боли, откакто напусна Ню Йорк. Предишната вечер не успя да се справи със стълбите към стаята за гости. Едва изкачи двете стъпала, та да влезе в къщата. Тялото й беше започнало да се изключва, а мозъкът й не беше склонен или способен да пребори стреса, изтощението и неочакваното униние, споходило я, като откри Ръсти мъртъв на инвалидната количка.
	Обикновено в края на особено тежък ден Сам водеше преговори със себе си дали да добави, или не, още фармацевтични продукти към дневния си коктейл от „Селебрекс“ за ставни болки, „Неуронтин“, за да предотврати припадъци, „Пароксетин“ срещу хронични болки и „Сиклобензаприн“ за мускулни спазми. Нуждаеше ли се наистина от още нещо противовъзпалително? Щеше ли да успее да заспи без допълнителен медикамент за релаксиране на мускулите? Беше ли достатъчно силна болката за половинка „Оксиконтин“ и цяла таблетка „Перкосет“?
	Предишната вечер тялото я беше боляло толкова много, че се наложи да се спре, за да не изгълта всичко налично.
	Сам завъртя глава, за да не гледа тавана. Очите й се разходиха по снимките върху камината на Чарли. Снощи, преди да подействат лекарствата, ги беше изучила подробно. Ръсти, седнал на люлеещ се стол, подпрян на лакът, с цигара в ръка и с отворена уста. Бен със смешна шапка на баскетболен мач на „Девилс“. Всякакви видове кучета, които вероятно вече не бяха живи. Чарли и Бен, застанали редом на място, изглеждащо като карибски плаж. Екипирани за ски в подножието на покрита със сняг планина. Изправени до окачен мост, боядисан в непогрешимото червено на Голдън Гейт.
	Все доказателства, че на някакъв етап в съвместния им живот нещата са били по-добри.
	Напълно разбираемо Сам се почувства упоена, като се надигна до седнало положение на дивана. Главата й пулсираше. Очите й отказваха да се фокусират. Втренчи се в гигантския телевизор на Чарли, който заемаше почти цялата стена. В отговор в нея се втренчи сянката от отражението й.
	Ръсти беше мъртъв.
	Сам винаги си беше представяла как ще получи вестта, докато е на среща или когато се намира в различен град, в различен свят. Беше приемала, че кончината му ще породи чувство за тъга, но мимолетна тъга, също каквато беше изпитала, когато Чарли я уведоми как Питър Алегзандър, старото й гадже от гимназията, е загинал в катастрофа.
	На Сам не й беше хрумвало, че лично ще открие Ръсти. Че от нея ще се изисква да съобщи на сестра си. Че ще се окаже така парализирана от скръб, та ще седи половин час на пейката до Ръсти, преди да успее да сигнализира пред болничния персонал.
	Плака за бащата, когото беше изгубила.
	Плака за бащата, когото никога не беше познавала.
	Сам откри очилата си на масичката за кафе. Протегна крака, започна с глезените, после се прехвърли на прасците и накрая на четириглавите бедрени мускули. Изви гръб. Протегна ръце пред себе си и ги вдигна над главата. Когато беше готова, стана. Изпълни още няколко разтягания, така че мускулите й се загряха и крайниците й се задвижиха само с минимален дискомфорт.
	Върху дъсчения под нямаше килим. Сам се съмняваше, че Чарли разполага с постелка за йога. Седна с кръстосани крака до дивана. Устреми поглед към двора зад къщата. Плъзгащите се врати бяха открехнати и пропускаха вътре утринния ветрец. Заешката колиба, проектът на Чарли отпреди толкова години, още си беше там. Предишната вечер Сам беше прекалено погълната от скръбта, та да го коментира, но се зарадва да види, че Чарли и Бен бяха построили дома си на парцела, където някога се беше издигала червената тухлена къща.
	Не че Бен беше спал в него предишната вечер. Качи се догоре само за няколко минути. Сам чу да скърцат дъските, когато той влезе в стаята на Чарли. Нямаше крясъци. Нямаше плач. Бен се промъкна долу и напусна къщата, без да се сбогува със Сам.
	Сам изпъна гръбнак. Отпусна опакото на дланите си върху коленете. Преди да е успяла да затвори очи, зърна Чарли да бута ръчна количка през двора. Сам наблюдаваше как сестра й разпръсква сено в заешката колиба, докато в краката й мяукаха бездомни котки. Ръчната количка беше пълна с торби с храна. Гранули, семена за птици, фъстъци. Ако се съдеше по това как сълзяха очите на Сам, в тази къща някога беше живяло куче. Значи така си прекарваше времето Чарли — изхранваше менажерия.
	Сам се опита да прогони проблемите на сестра си от съзнанието си. Не беше дошла тук да оправя Чарли, а дори да беше, нямаше начин Чарли да го допусне.
	Затвори очи. Допря върховете на пръстите си едни в други. Анализира повредените части от мозъка си. Деликатните гънки сиво вещество. Електрическия поток между отделните синапси.
	Ръсти, отпуснат на инвалидната количка.
	Сам не успяваше да изчисти ума си от този образ. Начина, по който лявото ъгълче на устата му се беше извило надолу. Пълното отсъствие на душата му, на неизменната искра у него. Тъгата, която изпита Сам, като осъзна, че си е отишъл.
	Нуждата от утеха.
	Нуждата от Чарли.
	Сам нямаше телефонния номер на сестра си. Беше прекалено засрамена да го признае пред болничния персонал. Вместо това прати имейл на Бен и зачака той да й отговори. Отново задачата да съобщи лоши новини на Чарли се беше стоварила на неговите плещи. Сестра й не се появи с колата си в болницата, както беше очаквала Сам. Прати Бен да прибере Сам. Не слезе долу, когато Сам пристигна в дома й. Сам спокойно можеше да е някоя непозната, макар че Чарли никога не би се отнесла така грубо към човек, който не е член на семейството им.
	— Удар ли получаваш? — Чарли стоеше на прага на отворената врата. Очите й бяха подпухнали от плач. Синините под тях вече бяха чисто черни.
	— Мъчех се да медитирам — обясни Сам.
	— Пробвах го веднъж. Подразни ме до лудост. — Събу ботушите си. В косата й имаше сламки сено. Миришеше на котки. Сам разпознаваше логото на тениската й — това на клуба по математика, буквите „ПП“, с извита около тях змия. „Питоните на Пайквил“.
	Сам намести очилата си. Не бяха наред, откакто й ги върна съдията в съдебната зала. Изправи се на крака с по-малко трудности, отколкото очакваше.
	— Цяла нощ през вратата ме гледаше опосум — обяви пред Чарли.
	— Това е Бил. — Чарли включи гигантския телевизор. — Любовник ми е.
	Сам се облегна на подлакътника на креслото. Точно такива шокиращи неща ръсеше Чарли, като беше на десет.
	— Опосумите пренасят лептоспироза, ешерихия коли, салмонела. Изпражненията им може да съдържат бактерии, които да предизвикат разяждащи плътта язви.
	— Не си падаме по извратености. — Чарли започна да прехвърля каналите.
	— Този телевизор си го бива — отбеляза Сам.
	— Бен го кръсти Елинор Рузвелт. Едра и грозна, но независимо от това я обожаваме. — Чарли откри CNN. Изключи звука. Вървяха надписи. Сам видя очите й бързо да пробягват по думите.
	— Защо гледаш това?
	— Искам да видя има ли нещо за татко.
	Сам гледаше как Чарли гледа новините. Нямаше какво да съобщят на сестра й, което Сам да не беше в състояние да й разправи. Без съмнение знаеше повече от репортерите. Какво беше казал баща им. Какво вероятно си беше мислил. Че беше извикана полицията. Че тялото на Ръсти остана на количката повече от час. Тъй като беше намушкан с нож и раните му вероятно бяха допринесли за смъртта му, бяха извикали полиция от Бридж Гап.
	За късмет, Сам беше успяла да прибере списъка, свързан с Кели Уилсън, от джоба на халата на баща си, преди да пристигне полицията. В противен случай тайните на момичето щяха да са в ръцете на Кен Койн.
	— По дяволите. — Чарли включи звука.
	Глас зад кадър изрече:
	— … ексклузивно интервю с Адам Хъмфри, бивш ученик, посещавал гимназията Пайквил заедно с Кели Рене Уилсън.
	Сам видя закръглен пъпчив млад мъж, облегнат на очукано камаро. Беше скръстил ръце пред гърдите си. Облеклото му беше като за църква, бяла риза, тясна черна вратовръзка и черен панталон. Рехаво окосмяване по лицето му намекваше за козя брадичка. По стъклата на очилата му имаше видими отпечатъци от пръсти.
	— Кели беше свястна — заговори. — Предполагам. Хората казваха лоши неща за нея. Но беше… Ами, това тук не действаше бързо. — Почука се отстрани на главата. — Но не е проблем, не могат всички да са първенци. Тя беше добро момиче. Не от умните, но полагаше усилия.
	Репортерът влезе в кадър с микрофон край устата си.
	— Ще ми кажеш ли как се запознахте?
	— Кой ти помни? Сигурно още в началното училище. Повечето от нас се познават. Градът ни е съвсем малък. Не можеш да минеш по улицата и да не срещнеш познати.
	— В прогимназията бяхте ли приятели с Кели Рене Уилсън? — Репортерът имаше вид на животно, подушило прясна кръв. — Чуха се слухове за недискретности от този период. Чудех се дали ти…
	— Не, човече, няма да се впускам в това. — Той притисна по-плътно скръстените си ръце. — Хората искат да се говорят лоши неща, как е била тормозена или каквото там. Може някои хора да са били жестоки към нея, но такъв е животът. Поне животът в училище. Кели е наясно с това. И тогава също беше наясно. Тя не е глупава. Хората твърдят, че е глупава. Да, не е интелигентна, това вече го казах, но не е идиот. Така стоят нещата, като си дете. Децата са жестоки. Понякога си остават жестоки, а друг път това престава, щом завършат. Просто трябва да го изтърпиш. Кели го търпеше. Не знам какво я е тласнало, но не е било това. Не е както си мислите. Това е лъжовно.
	— Но вие с Кели Рене Уилсън дали… — подхвана репортерът.
	— Не се опитвайте да я карате да звучи като Джон Уейн Гейси. Просто Кели. Кели Уилсън. И стореното от нея е отвратително. Не знам защо го е извършила. Не мога да гадая на тази тема. Никой не може да го прави, нито е редно, а ако го правят, значи са банда лъжци. Случилото се просто се е случило и никой, освен Кели не знае причината, но вие, хората от телевизията, трябва да помните, че тя е просто Кели. Също и хората, които са посещавали училище с нея. Просто Кели.
	Адам Хъмфри се отдалечи. Репортерът не допусна липсата на интервюиран да го смути. Заговори на водещия в студиото:
	— Рон, както казах и преди, типичният профил на стрелец е мъж, самотник, като цяло, тормозен и изолиран, и с непоклатимо лично мнение. В случая с Кели Рене Уилсън сме изправени пред различна версия с момиче, отлъчвано заради сексуалната си безразборност, по причина на която според източници, близки до семейството й, е прекъснала непланирана бременност, а в малкия град това…
	Чарли изключи звука.
	— Непланирана бременност. Била е в прогимназията. Не е като да е водила календар за зачеване.
	— Адам Хъмфри ще бъде добър свидетел за характера й — прецени Сам. — Очевидно не е склонен да я очерня, както някои други от приятелите й.
	— Приятелите не те очернят — възрази Чарли. — Обзалагам се, че ако пуснат Минди Зоуада по телевизията, ще говори за обич и прошка, но като четеш тъпотиите, които публикува във Фейсбук, ще заключиш как всеки момент ще грабне вила и факел и ще се запъти към ареста да свърши нещо в стил Франкенщайн.
	— Съвсем разбираемо хората я смятат за чудовище. Убила е…
	— Наясно съм кого е убила. — Чарли сведе очи към ръцете си, все едно очакваше да види кръвта на Луси по тях. — Това хлапе Адам Хъмфри най-добре да си намери добър адвокат. Тази гледна точка за „фаталната жена“ бързо ще се популяризира. Ще го свържат с Кели, без значение дали е имал нещо общо с нея, или не.
	Сам се въздържа от коментар. Чувстваше се виновна, задето се изповяда пред Ленор предишната вечер в закусвалнята, при положение че не удостояваше с тази привилегия собствената си сестра, но за разлика от Ленор, Чарли със сигурност щеше да бъде призована на свидетелското място. Сам не желаеше да поставя сестра си в позицията да трябва да избира между това да лъжесвидетелства или да предостави доказателства, които да накарат съдебните заседатели да гласуват за екзекуция.
	Това беше една от причините Сам да не практикува криминално право. Не желаеше думите й да доведат буквално до границата между живота и смъртта.
	— И сега какво? — попита Сам и смени темата. — Предполагам, трябва да уредим нещо за татко.
	— Той вече се е погрижил за това. Предплати всичко, поръча на погребалния агент точно как го иска.
	— Могъл е да свърши всичко това, но не и да напише завещание или да подпише формуляр да не бъде реанимиран?
	— Ръсти винаги е искал хубав финал. — Чарли погледна часовника на стената. — Службата започва след три часа.
	При тази новина Сам се почувства, все едно са я фраснали с юмрук. Мислеше днес да си потърси хотел.
	— Защо толкова бързо?
	— Не искаше да бъде балсамиран.Твърдеше, че е под достойнството му.
	— Със сигурност един ден не би бил чак от такова значение.
	— Искаше да се случи бързо, та ти да не се чувстваш задължена да дойдеш или виновна, че не си успяла. — Чарли изключи телевизора. — Не му е в стила да позволява нещата да се проточват.
	— Освен ако не е някоя от глупавите му истории.
	Чарли повдигна рамене, вместо да си послужи с някой съдържателен коментар.
	Сам я последва в кухнята. Седна на плота. Следеше с поглед как Чарли разтребва и зарежда миялната машина.
	— Не мисля, че е страдал — отрони.
	Чарли извади две чаши за кафе от шкафа. Наля кафе в едната. В другата сипа вода от чешмата и я пъхна в микровълновата.
	— Можеш да си тръгнеш след погребението. Или преди него. Не мисля, че е от значение. Татко няма да знае, а теб не те е грижа какво си мислят хората тук.
	Сам пренебрегна хапливата й забележка.
	— Бен беше много мил с мен, преди да си тръгне снощи.
	— Къде ти е чаят? — Чарли измъкна чантата на Сам изпод пейка до вратата. — Тук вътре е, нали?
	— В страничния джоб.
	Чарли откри найлоновата торбичка с цип и я плъзна по плота.
	— Може ли да приемем, че Бен не живее тук, без всъщност да се налага да водим разговор на темата?
	— Струва ми се, че правим именно това вече от известно време. — Извади торбичка чай. Метна я към Чарли. Имаш ли мляко?
	— Защо ще имам мляко?
	Сам повдигна рамене и заедно с това поклати глава.
	— Не съм забравила, че имаш непоносимост към лактоза. Мислех, че е възможно Бен… — Съзря безполезността на многословното обяснение. — Да се опитаме да се справим с деня, без да се караме отново. Или да продължаваме разправията от вчера. Или каквото там правехме.
	Микровълновата фурна издаде сигнал. Чарли намери кухненска ръкавица. Постави чашата на плота. Извади чинийка от шкафа. Сам изучаваше гърба на тениската й. Чарли беше внесла поправки в надписа на математическия клуб със залепени с ютия букви и сега той гласеше: „Най-долно общо кратно“.
	— Какво ще стане с Кели Уилсън? — попита Сам. — Алкохоликът Грейл ли ще поеме случая?
	Чарли се завъртя. Постави чашата пред Сам. По неизвестна причина чинийката беше сложена отгоре.
	— В Атланта има един човек. Стив Ласкала. Мисля, че ще успея да го убедя да поеме. Може да ти позвъни, за да чуе твоите впечатления.
	— Ще ти оставя номера си.
	— Бен го има.
	Сам прехвърли чинийката под чашата. Започна да потапя и да вади торбичката от водата.
	— Ако този Ласкала не се съгласи да го направи без възнаграждение, аз ще платя.
	Чарли изсумтя.
	— Това ще струва над милион.
	Сам повдигна рамене.
	— Татко би искал да постъпя така.
	— Откога постъпваш както иска татко?
	Сам усети, че временното им помирение започва да зейва по шевовете.
	— Татко те обичаше. Това е едно от последните неща, за които говори.
	— Не започвай.
	— Тревожеше се за теб.
	— До гуша ми дойде хората да се тревожат за мен.
	— От името на хората на нас също ни дойде до гуша. — Сам вдигна очи от чашата. — Чарли, каквото и да те тревожи, не си струва. Яда, който таиш. Тази тъга.
	— Баща ми е мъртъв. Мъжът ми ме напусна. Последните няколко дни са най-скапаните ми, откакто те простреляха и мама умря. Съжалявам, задето не се представям щастлива и жизнерадостна пред теб, но умението ми да ме е грижа аварира. — Чарли отпи от кафето си. Погледна навън през кухненския прозорец. В хранилката се бяха струпали птички.
	Това беше моментът, може би последната възможност на Сам да сподели със сестра си за Антон. Искаше Чарли да знае, че на нея й е ясно какво е да бъдеш обичана и каква смазваща отговорност може да бъде любовта понякога. Биха могли да разменят тайни, както правеха като малки — ще ти кажа за момчето, по което си падам, ако ти ми кажеш защо Гама те наказа за три дни.
	— Ръсти ми каза, че писмата от Закарая Кълпепър не са нищо — произнесе Сам. — От полицията знаели за тях. Просто е отчаян. Мъчи се да ни затрови. Не му позволявай да спечели.
	— Предполагам, че като си осъден на смърт, трофеят за участие ти е отнет. — Чарли остави кафето си. Скръсти ръце. — Давай. Какво друго ти каза?
	— Разговаря с мен на тема смъртната присъда.
	— Накара ли те да долепиш пръсти до китката му?
	За пореден път Сам се почувства изиграна.
	— Как тъй не са го прогонили от града за продаване на фалшиви инструменти на известна група?
	— Не искаше да присъствам на екзекуцията на Кълпепър. Ако щатските служби всъщност някога решат да си свършат работата. — Чарли поклати глава, все едно смъртта на човек беше незначително неудобство. — Не съм сигурна, че искам да отида, но нищо, което казва Ръсти… казваше… няма да повлияе на решението ми.
	Сам се надяваше това да не е истина.
	— Спомена ми за снимка на мама.
	— Снимката?
	— Различна, такава, за която твърди, че никоя от нас не е виждала.
	— Намирам за трудно да го повярвам — заяви Чарли. — Ровехме се във всичко негово. Човекът нямаше право на лично пространство.
	Сам повдигна рамене.
	— Каза, че била в кабинета му в къщата. Искам да я взема, преди да си тръгна.
	— Бен може да те закара до Миш-маша след погребението.
	Фермерската къща. Сам нямаше желание да ходи, но нямаше да напусне града без частица от майка си, която да отнесе обратно в Ню Йорк.
	— Мога да ти помогна да прикриеш това. — Сам посочи към синините по лицето на Чарли. — За погребението.
	— Защо ще искам да ги прикривам?
	Сам не успя да измисли добра причина. На погребението вероятно нямаше да присъства никой или поне не някой, когото Сам би желала да види. Ръсти далеч не беше популярна фигура в града. Сам щеше да се мерне, после щеше да се отправи към фермерската къща и след това щеше да изчака Станислав да пристигне от Атланта, та тя да напусне това място възможно най-бързо.
	Всичко това, разбира се, стига да откриеше енергия да се надигне. Медикаментите за релаксиране на мускулите още бяха в организма й. Усещаше как я карат да натежава. Сам беше будна от няма и петнайсет минути, а чувстваше, че с лекота би могла да заспи отново.
	Хвана чашата с чай.
	— Не го пий. — Бузите на Чарли бяха пламнали. — В него има пот от цици.
	— Има…
	— Пот от цици — повтори Чарли. — Плъзнах торбичката чай под сутиена си, докато не гледаше.
	Сам остави чашата. Беше редно да е подразнена, но се засмя.
	— Защо би направила подобно нещо?
	— Не очаквай да дам някакво обяснение — отвърна Чарли. — Не знам защо отново се държа като дете, досаждам ти, мъча се да те вбеся или да привлека вниманието ти. Виждам се отстрани как го правя и се мразя.
	— Тогава спри.
	Тя изпусна тежка въздишка.
	— Не желая да воювам, Сам. Татко не би го искал. Особено пък днес.
	— Всъщност татко обожаваше споровете.
	— Не такива, които нараняват.
	Сам пийна малко чай. Нуждаеше се от кофеина прекалено много, та да я е грижа какво е попаднало в него.
	— И сега какво?
	— Предполагам, ще поплача под душа и после ще се приготвя за припряно организираното погребение на баща ми.
	Чарли изплакна чашата си от кафе. Постави я в миялната. Обърса ръцете си в кърпа. Понечи да излезе от кухнята.
	— Мъжът ми умря. — Сам изстреля думите с такава скорост, че не беше сигурна дали Чарли ги е чула. — Името му беше Антон. Бяхме женени дванайсет години.
	Чарли разтвори изненадано устни.
	— Почина преди тринайсет месеца. Рак на хранопровода.
	Устните на Чарли се раздвижиха, сякаш се чудеше какво да каже. Спря се на:
	— Съжалявам.
	— Заради танина — поясни Сам. — Във виното. Той…
	— Знам какво е танин. Мислех, че този тип рак е причиняван от човешки папиломен вирус.
	— Неговият тумор беше негативен. Мога да ти пратя изследването — предложи Сам.
	— Недей — отговори Чарли. — Вярвам ти.
	Сам не беше сигурна дали самата тя вярваше вече. Нейните предпочитания бяха винаги да си послужи с логика за даден проблем, но също като времето животът съществуваше в деликатно динамично равновесие между полета от маса и движение.
	Накратко, гадости се случваха.
	— Искам да те придружа в погребалното бюро, но не мисля, че ще мога да остана — каза на Чарли. — Не желая да виждам хората, които ще дойдат. Лицемерите. Зяпачите. Хора, които пресичаха улицата, ако видеха да се задава татко, и така и никога не схванаха, че той се опитваше да постигне нещо добро.
	— Той не пожела служба — обясни Чарли. — Не официална. Само поклонение и после иска всички да отидат в „Шейди Рейс“.
	Сам беше забравила за любимия бар на баща си.
	— Не мога да седя и да слушам как банда стари пияници се веселят с вехти истории от съдебната зала.
	— Това му беше едно от любимите развлечения. — Чарли се облегна на плота. Погледна надолу към стъпалата си. На чорапа й имаше дупка. Палецът й се показваше навън.
	— Последния път обсъдихме погребението му. Точно преди операцията на сърцето — обясни Чарли. — Само аз и татко. Именно тогава начерта всички тези планове. Заяви, че иска хората да са щастливи, да прославят живота. Звучеше добре, но сега като съм насред това, единственото, за което мисля, е какъв глупав мръсник е бил да си въобразява как ще имам сили да чествам факта, че той е покойник. — Обърса сълзите си. — Не мога да преценя дали съм в шок, или каквото чувствам е нормално.
	Сам не беше в състояние да се произнесе като експерт. Антон беше учен от поколение, което не приписваше романтичност на смъртта. Сам беше стояла до пещта и наблюдава как дървеният ковчег беше погълнат от пламъците.
	— Помня как отидох на погребението на Гама — отрони Чарли. — Това беше шок. Така неочаквано и освен това се ужасявах, че на Закарая ще му се размине. Че ще се върне за мен. Че семейството му ще предприеме нещо. Че ти ще умреш. Че те ще те убият. Май изобщо не пуснах ръката на Ленор.
	Сам още беше в болницата, когато погребаха майка й. Беше убедена, че Чарли й е разказвала за погребението, също както беше убедена, че мозъкът й не беше в състояние да съхрани информацията.
	— Татко беше добър в този ден — продължи Чарли. — Присъстваше изцяло. Постоянно проверяваше дали съм добре, улавяше погледа ми, намесваше се, ако погрешният човек изречеше нещо погрешно. Беше точно както го определи ти. Няколко лицемери. Няколко зяпачи. Но присъстваха и хора като госпожа Кимбъл от отсрещната страна на улицата и господин Едуардс от агенцията по недвижими имоти. Разказваха разни истории, цитираха странни фрази на Гама, припомняха колко е била добра да решава чудати задачи, беше наистина хубаво да видиш тази нейна друга страна. Страната й на възрастен.
	— Тя така и не се вписа.
	— Навсякъде има по някой, който не се вписва. Това кара останалите да се впишат. — Чарли хвърли поглед към часовника. — Време е да се приготвяме. Колкото по-бързо се захванем с това, толкова по-бързо ще свърши.
	— Мога да остана. — Сам долови напрежението на сестра си. — За погребението. Мога да остана, ако…
	— Нищо не се е променило, Сам. — Чарли изпълни привичния си жест с леко повдигане на рамото. — Все така е нужно да реша какво ще правя с пропиляния си нещастен живот, а ти все така трябва да си заминеш.


>>	15

	Сам следеше с поглед как Чарли кръстосва из преддверието на погребалната агенция. Сградата беше модерна отвън, но интериорът й по-скоро прилягаше на някоя придирчива стара жена. Както изглеждаше, функционираше точно със същата ефективност. В параклисите от двете страни на фоайето течаха две погребения. Отвън две идентични катафалки очакваха пътниците си. Сам си спомняше логото на погребалната агенция от билборд, зърнат по път към Пайквил. Рекламата изобразяваше безгрижен на вид тийнейджър редом със злокобните думи „Забавете топката! Не ни е притрябвала работа.“
	Чарли отмина Сам с размахващи се ръце и уста, оформила права линия. Беше сложила черна рокля и обувки на висок ток. Косата й беше прибрана назад. Не беше поставила грим, не беше положила никакви усилия да прикрие скръбта.
	— Кой е чувал да се виси на опашка в погребално бюро? — промърмори под нос.
	Сам беше наясно, че сестра й не търси отговор. Помолиха ги да изчакат преди по-малко от десет минути. Иззад затворените врати от двете им страни се носеше конкурираща се музика. Едната служба явно привършваше, докато другата тъкмо започваше. Скоро щяха да са заобиколени от опечалени.
	— Умът ми не го побира — промърмори Чарли и отново я отмина.
	Сам усети телефонът й да вибрира. Сведе очи към екрана. Преди да потеглят от дома на Чарли, беше написала съобщение на Станислав, в което го молеше да я чака при фермерската къща. Шофьорът беше добре възнаграждаван за всеки пробег, но тя все пак разчете известна рязкост в отговора му: Ще се върна възможно най-бързо.
	Думите „възможно най-бързо“ й повлияха. Внезапно Сам беше обсебена от желанието да му поръча да не бърза. Пристигна в окръг Дикърсън, без да иска нищо така силно, като да си тръгне, но сега, когато беше тук, усети се подвластна на инерция.
	Или може би инат беше по-уместният избор на дума.
	Колкото повече Чарли я подканваше да си тръгне, толкова по-свързана се чувстваше с това прокълнато място.
	Отвори се странична врата. Сам беше приемала, че помещението е просто хранилище, но отвътре се показа възрастен господин, който бършеше ръцете си в хартиена салфетка. Наклони се леко назад и хвърли салфетката в боклука.
	— Едгар Греъм. — Стисна първо ръката на Сам, а после тази на Чарли. — Съжалявам, задето ви накарахме да чакате.
	— Тук сме почти от двайсет минути — тросна се Чарли.
	— Приемете отново моите извинения. — Едгар посочи към залата. — Дами, насам, моля.
	Сам пое първа. Днес краката й се показваха съпричастни, само бегла болка й напомняше, че облекчението вероятно е временно. Чу Чарли да мърмори зад нея, но беше прекалено тихо, та да различи думите.
	— Днес сутринта мъжът ви се отби да остави нужното облекло — вметна Едгар.
	— Бен ли? — Чарли звучеше изненадана.
	— Насам. — Едгар пристъпи пред тях, за да задържи вратата отворена. На табелката пишеше „Консултации след тежка загуба“. Вътре имаше четири кожени кресла, масичка за кафе и кутии със салфетки, дискретно поставени зад саксиите с растения из помещението.
	Чарли изгледа сърдито табелката на вратата. Сам долавяше от сестра й да се излъчва безмилостен гняв. Обикновено се захранваха една друга, каквато емоция изпитваше Чарли, тя се усилваше още повече у Сам. Сега паниката и гневът на Чарли служеха да правят Сам по-спокойна.
	Именно заради това тя се намираше тук. Не беше в състояние да реши проблемите на Чарли, но сега, в този момент можеше да предостави на сестра си онова, от което се нуждаеше.
	— Настанете се удобно — прикани Едгар. — Днес сме абсолютно запълнени. Съжалявам, че не ви очаквахме.
	— Не сте ни очаквали за погребението на баща ни? — попита Чарли.
	— Чарли — намеси се Сам в опит да я укроти. — Дойдохме без предупреждение. Погребението е чак след два часа.
	— В общи линии откриваме поклонението около час преди службата — поясни Едгар.
	— Няма да има служба. Чие е погребението във втория параклис? — поинтересува се Чарли. — На господин Пинкман ли?
	— Не, госпожо. — Усмивката на Едгар беше угаснала, но той изглеждаше напълно невъзмутим. — Опелото на Дъглас Пинкман е планирано за утре. Това на Луси Алегзандър е за вдругиден.
	Сам почувства неочаквано облекчение. Беше така съсредоточена върху Ръсти, че напълно забрави как още две тела очакваха погребение.
	Едгар посочи едно кресло на Сам, но тя не седна.
	— В момента баща ви е долу — заговори той. — Когато службата във възпоминателния ни параклис завърши, ще го качим горе и ще го положим на подиум в предната част на помещението. Искам да ви уверя, че…
	— Искам да го видя още сега — настоя Чарли.
	— Не е подготвен.
	— Да не е забравил да си научи за изпита?
	Сам вдигна ръка до рамото на Чарли.
	— Извинявам се, задето се изразих неясно — отвърна Едгар. Задържа ръце върху облегалката на креслото, а свръхестественото му хладнокръвие се запази непокътнато. — Баща ви беше положен в избрания от него ковчег, но е нужно да го преместим на подиума, да наредим цветята, да подготвим помещението. Добре е първия път, като го видите, да е…
	— Това няма да е необходимо. — Сам стисна рамото на Чарли, за да я накара да мълчи. Беше й ясно какво си мисли сестра й. Не ми обяснявай какво искам. — Убедена съм, че сте планирали нещо прекрасно — допълни. — Но ние искаме да го видим сега.
	Едгар кимна невъзмутимо.
	— Разбира се, дами. Разбира се. Моля, дайте ми един момент.
	Чарли не изчака да се затвори вратата зад него.
	— Снизходителна гадина.
	— Чарли…
	— Най-лошото, което би могла да изречеш сега, е, че звуча като майка ни. Боже. — Подръпна бието на роклята си. — Имам усещането, че тук е сто градуса.
	— Чарли, това е печал. Искаш да контролираш нещата, защото се чувстваш извън контрол. — Сам се постара тонът й да не звучи назидателно. — Нужно е да се научиш как да се справяш с това, защото няма да се свърши след днес.
	— Нужно е да се научиш — повтори думите Чарли. Взе салфетка от една кутия до креслото. Попи потта от челото си. — Човек би решил, че при толкова мъртъвци тук ще държат температурата ниска. — Зае се да кръстосва из малкото помещение. Движеше ръцете си, клатеше глава, все едно водеше някакъв личен разговор със самата себе си.
	Сам седна на едно кресло. Връщаше й се тъпкано да наблюдава как се вихрят маниакалните прояви на сестра й. Чарли имаше право, звучеше точно като майка им. Гама винаги демонстрираше агресивност, щом се почувстваше застрашена. Точно както беше постъпвала Сам. Точно както се проявяваше сега Чарли.
	— Имам валиум в чантата си — предложи Сам.
	— Ти вземи.
	Сам се пробва наново.
	— Къде е Ленор?
	— Та да ме обуздае ли? — Чарли отиде до прозореца. Наведе се да отвори металните щори и да надникне към паркинга. — Няма да присъства на това. Ще й се прииска да избие всички наред. Какво използваш за шията си?
	Сам докосна шията си с пръсти.
	— Какво?
	— Помня, че тази на Гама беше започнала да става като креп. Кожата да се посбръчква. Въпреки че беше само с три години по-стара, отколкото съм аз сега.
	Сам нямаше представа как иначе да постъпи, освен да продължи с разговора.
	— Тя беше на слънце през цялото време. Никога не използваше слънцезащитен крем. Никой от нейното поколение не го правеше.
	— Ти не се ли тревожиш за това? Имам предвид, сега си добре, но… — Чарли хвърли поглед към огледалото до прозореца. Подръпна кожата на шията си. — Всяка вечер нанасям лосион, но ми се струва, че трябва да намеря някакъв крем.
	Сам отвори чантата си. Първото, което зърна, беше бележката й за Ръсти. От хартията се носеше мирис на цигари. Сам се удържа да предприеме нещо мелодраматично, като например да задържи листа близо до лицето си, та да си спомня как е миришел баща й. Откри крема си за ръце редом с флаш драйва на Бен.
	— Ето.
	Чарли погледна етикета.
	— Какво е това?
	— Това използвам.
	— Пише „за ръце“.
	— Можем да потърсим нещо в Гугъл. — Сам посегна към телефона си. — Ти как мислиш?
	— Мисля… — Чарли пое рязко въздух. — Мисля, че губя разсъдъка си.
	— По-вероятно е да преживяваш пристъп на паника.
	— Не усещам паника — настоя Чарли, но треперенето на гласа й сочеше друго. — Чувствам се замаяна. Разтреперана. Възможно е да повърна. Това ли е пристъп на паника?
	— Да. — Сам й помогна да седна на едно кресло. — Дишай дълбоко.
	— Боже. — Сведе глава между коленете си. — О, боже.
	Сам потърка сестра си по гърба. Помъчи се да измисли нещо, което би прогонило болката, но скръбта не зачиташе логика.
	— Не вярвах, че той ще умре. — Чарли стисна кичури от косата си в ръце. — Имам предвид, знаех, че ще се случи, но не мислех, че наистина ще се случи. Обратното на това, като купуваш лотарийни билети. Мислиш си „разбира се, че няма да спечеля“, но в действителност вярваш, че е възможно, защото иначе нямаше да ги купиш.
	Сам продължаваше да търка гърба й.
	— Наясно съм, че още имам Ленор, но татко беше… — Чарли се надигна. Пое накъсана глътка въздух. — Винаги съм знаела, че, без значение от всичко, имам ли проблем, мога да се обърна към него и той не би ме съдил. Пускаше някоя шега на темата, та да не е така болезнено, и после заедно измисляхме решение. — Покри лицето си с длани. — Мразя го, задето не се грижеше за себе си. И го обичам, задето изживя живота си по свои собствени правила.
	Сам беше запозната и с двете чувства.
	— Не знаех, че Бен е донесъл негови дрехи. — Обърна се стреснато към Сам. — Ами ако е пожелал да бъде облечен като клоун?
	— Чарли, не ставай глупава. Наясно си, че би се спрял на нещо от Ренесанса.
	Вратата се отвори. Чарли стана от мястото си.
	— Възпоминателният ни параклис се опразва. Ако ми дадете още миг, ще мога да поставя баща ви в по-естествена обстановка.
	— Той е мъртъв — изтъкна Чарли. — Нищо не е естествено.
	— Така… — Едгар заби брадичка в гърдите си. — Временно го преместихме в шоурума ни. Сложих два стола за ваше удобство и размисъл.
	— Благодаря. — Сам се обърна към Чарли в очакване да протестира срещу столовете или да отправи хаплива забележка на темата размисъл. Вместо това установи, че сестра й плаче.
	— Аз съм тук — произнесе Сам, макар да не беше сигурна дали това носеше утеха.
	Чарли прехапа устна. Дланите й все така бяха стиснати в юмруци. Цялата трепереше.
	Сам разтвори един по един пръстите на Чарли и я хвана за ръката.
	Кимна към Едгар.
	Той се насочи към другия край на малкото помещение. Сам не беше забелязала вратата, дискретно вградена в дървената ламперия. Едгар завъртя топката и я отвори към яркоосветена зала.
	Чарли не помръдваше сама, така че Сам внимателно я поведе към вратата. Макар Едгар да беше определил мястото като шоурум, Сам не беше очаквала да види именно това. Покрай стените бяха строени лъскави ковчези, боядисани в тъмни земни цветове. Бяха килнати под ъгъл от петнайсет градуса, а капаците им бяха отворени, та да изложат на показ копринената подплата. Прожектори озаряваха златистите и сребристи дръжки. На въртяща се стойка беше изложен набор от възглавнички. Сам се запита дали опечалените проверяваха колко са меки, преди да вземат решение.
	Чарли не беше много стабилна на високите си токове.
	— Така ли беше, когато твоят…
	— Не — отвърна Сам. — Антон беше кремиран. Поставиха го в чамов ковчег.
	— Защо и татко не постъпи така? — Чарли сведе очи към мастиленочерен ковчег с черна атлазена подплата. — Чувствам се като в история на Шърли Джаксън.
	Сам се обърна, спомнила си за Едгар. Изрече беззвучно:
	— Благодаря.
	Той напусна с лек поклон и затвори вратата след себе си.
	Сам насочи поглед обратно към Чарли. Тя беше застинала на място. От беснеенето й нямаше следа. Беше се взряла в центъра на помещението. Там стояха два сгъваеми стола, драпирани със сини атлазени калъфки. Също и бял ковчег със златисти дръжки върху количка от неръждаема стомана с големи черни колела. Капакът беше отворен. Главата на Ръсти беше подпряна на възглавница. Сам успяваше да зърне прошарената му коса, върха на носа му и част от яркосин костюм.
	— Това е татко — отрони Чарли.
	Сам отново посегна към ръката на сестра си, но Чарли вече беше поела към баща им. Решителната й крачка бързо секна. Тя спря рязко. Ръката й се стрелна към устата. Раменете й се разтресоха.
	— Не е той — заяви на Сам.
	Сам разбра какво имаше предвид. Това очевидно беше баща им, но също така очевидно не беше той. Бузите на Ръсти бяха прекалено червени. Необузданите му вежди бяха загладени. Обикновено стърчащата му във всички посоки коса беше сресана в нещо, наподобяващо стил „помпадур“.
	— Обеща ми да изглежда представително — промълви Чарли.
	Сам обви ръка около кръста на Чарли.
	— Като го обсъждахме, аз му заявих, че не искам отворен ковчег, а той ми обеща да запази фасон и да е представителен. Че ще съм доволна да видя колко добре изглежда — обясни на Сам. — Не изглежда добре.
	— Не — съгласи се Сам. — Никак не прилича на себе си.
	Взряха се надолу в баща си. Сам не успяваше да си спомни случай да е виждала Ръсти, без той да е в движение. Представяше си го да пали цигара. Да протяга драматично ръка. Да потропва със стъпало. Да щрака с пръсти. Да кима с глава, докато тананикаше, или цъкаше с език, или подсвиркваше някоя непозната й мелодия, която обаче после не успяваше да прогони от главата си.
	— Не искам никой да го вижда такъв — отсече Чарли. Протегна се да затвори ковчега.
	— Чарли… — произнесе приглушено Сам.
	Тя дърпаше капака. Той обаче не помръдваше.
	— Помогни ми да го затворя.
	— Можем да повикаме…
	— Не го искам този мазен гадняр обратно тук. — Чарли стисна с две ръце. Капакът се помести може би с пет градуса и спря.
	— Помогни ми.
	— Няма да ти помогна.
	— Какво включваше списъкът ти? Не можеш да виждаш. Не можеш да тичаш. Не можеш да обработваш данни. Не си спомням да си казвала как безполезното ти тяло не може да съдейства да затворим шибания капак на ковчега на собствения ни баща.
	Чарли пусна чантата си на пода. Изрита обувките си встрани. Послужи си с двете ръце да дръпне силно капака. На практика увисна от него.
	Прозвуча недоволно проскърцване, но капакът се задържа отворен.
	— Няма да се затвори просто така — изтъкна Сам. — Не би било безопасно.
	— Имаш предвид, че може да го убие, ако се хлопне отгоре му?
	— Имам предвид, че може да те фрасне по главата или да строши пръстите ти. — Наведе се над Ръсти, за да огледа месинговите панти. Комбинация от покрити с плат ремък и гайка пречеха на капака да се отвори прекалено, но нямаше видим механизъм, който да контролира затварянето. — Трябва да съществува някакъв начин да бъде освободен.
	— Боже мили. — Чарли отново увисна от капака. — Не можеш ли просто да ми помогнеш?
	— Опитвам се.
	— Ще се справя сама. — Чарли заобиколи от задната страна на ковчега. Бутна отзад. Масата се задвижи. Едно от предните колела не беше заключено. Чарли бутна по-силно. Масата отново се задвижи.
	— Почакай. — Сам провери външната страна на ковчега за някаква ръчка или бутон. — Ще…
	Чарли се оттласна нагоре и натисна капака с цялата си тежест.
	— Ще събориш масата — довърши Сам.
	— Хубаво. — Чарли натисна отново. Нищо не помръдваше. Заблъска с длан по капака. — Мамка му! — Задумка отново, този път със стиснат юмрук. — Мамка му! Мамка му! Мамка му!
	Сам разходи пръсти по ръба на копринения хастар. Откри бутон.
	Чу се силно прещракване.
	Пневматична помпа просъска и капакът бавно се спусна.
	— По дяволите. — Чарли беше останала без дъх. Опря ръце върху затворения ковчег. Спусна клепачи. Поклати глава. — Напуска ни с метафора.
	Сам седна на единия стол.
	— Няма ли да кажеш нещо?
	— Размишлявам.
	Изсмиването на Чарли беше прекъснато от ридание. Раменете й се тресяха, докато плачеше. Сълзите й капеха върху капака на ковчега. Сам ги наблюдаваше как се търкалят надолу по стената му, преминават по масата от неръждаема стомана и цопват на пода.
	— По дяволите — произнесе Чарли и използва опакото на ръката си, за да обърше нос. Откри кутия със салфетки зад изложените типове дръжки за ковчези. Издуха носа си. Попи очите си. Стовари се тежко на стола до Сам.
	И двете се вгледаха в ковчега. В крещящите златисти дръжки и орнаментираните ъглови предпазители. Върху яркобялата боя имаше искрящ гланц, все едно към нея бяха добавени блещукащи частици.
	— Не мога да повярвам каква е грозотия — отбеляза Чарли. Хвърли използваната салфетка. Измъкна нова от кутията. — Изглежда като нещо, в което биха погребали Елвис.
	— Помниш ли, като отидохме в „Грейсланд“?
	— Онзи бял кадилак.
	Ръсти беше омаял служителя да му позволи да седне зад волана. Боята на кадилака „Флитуд“ беше също така яркобяла като тази на ковчега. Блещукането беше постигано с диамантен прах.
	— Татко беше способен да убеди всеки да му разреши всичко. — Чарли пак обърса носа си. Облегна се на стола. Беше скръстила ръце.
	Сам чуваше някъде да тиктака часовник, от онези метрономи, които се синхронизираха с ритъма на сърцето. Пръстите й още пазеха спомена от пулса на Ръсти, докато кръвта течеше във вените му. Беше посветила два дни да умолява Чарли да се разтовари от бремето си пред нея, но нейните собствени грехове тежаха далеч повече.
	— Не можех да му позволя да умре — отрони Сам. — На мъжа ми. Не можех да го пусна да си тръгне.
	Чарли мачкаше безмълвно салфетката между пръстите си.
	— Беше оставил декларация, забраняваща реанимиране, но аз не я предадох на болницата. — Сам се помъчи да поеме дълбоко дъх. Чувстваше се, сякаш смъртта на Антон ограничаваше гръдния й кош. — Той не беше в състояние да говори от свое име. Не можеше дори да помръдне. Само виждаше и чуваше. И онова, което чу и видя, беше как жена му отказва да позволи на лекарите да изключат апаратурата, проточваща страданията му. — Сам почувства срамът да кипи в корема й като олио. — Туморите се бяха разпространили в мозъка му. Черепът му имаше само определен обем. Напрежението притискаше мозъка му надолу към гръбначния стълб. Болките бяха непоносими. Държаха го на морфин, на фентанил, а аз седях до леглото му и гледах как сълзите се търкалят по бузите му, но не можех да го пусна.
	Чарли не оставяше салфетката на мира, навиваше я около пръста си отново и отново.
	— Бих сторила съвсем същото тук. Можех да ти го кажа още от Ню Йорк. Бях погрешният човек, от когото да бъде поискано това. Не успях да изоставя собствените си потребности, отчаянието си дори заради единствения мъж, когото някога съм обичала. Със сигурност не бих сторила правилното за татко.
	Чарли се зае да разслоява салфетката.
	Часовникът продължаваше да тиктака.
	Времето течеше.
	— Исках те тук просто защото те исках тук — обади се Чарли.
	Сам не беше възнамерявала да пробужда чувството за вина на Чарли.
	— Моля те, не се опитвай да ме накараш да се почувствам по-добре.
	— Не го правя — увери я Чарли. — Упреквам се, че те накарах да дойдеш. Че те прекарах през това.
	— Не си ме принуждавала за нищо.
	— Знаех, че ще пристигнеш, ако помоля. Наясно съм с това през последните двайсет години и си послужих с татко като извинение, защото не мога да понеса повече.
	— Какво не можеш да понесеш?
	Чарли смачка салфетката на топка. Стискаше я здраво между дланите си.
	— В колежа претърпях спонтанен аборт.
	Сам си спомняше враждебното телефонно обаждане отпреди всички тези години и гневното изискване на пари от страна на Чарли.
	— Като се случи, бях облекчена — призна Чарли. — Като си толкова млада, не осъзнаваш, че ще остарееш. Че ще дойде време, когато няма да изпитваш облекчение.
	Сам почувства очите й да се навлажняват заради пронизващия подтекст в думите на сестра й, издаващ силна болка.
	— Вторият спонтанен аборт беше по-лош — продължи Чарли. — Бен мисли, че беше първият, но беше вторият. — Повдигна рамене заради заблудата. — Бях в края на първото тримесечие. Намирах се в съда и почувствах силни болки. Наложи се да изчакам един час, та съдията да обяви почивка. Изтичах в тоалетната и седнах на тоалетната чиния. Имах усещането, че от тялото ми блика кръв. — Млъкна, за да преглътне. — Погледнах в тоалетната и не беше… Не беше нищо. Не приличаше на нищо. Като много тежък цикъл. Буца от нещо. Но не ми се струваше редно просто да промия тоалетната. Не можех да го направя. Изпълзях изпод вратата, за да мога да я оставя заключена. Звъннах на Бен. Плачех така горчиво, че той не успяваше да различи думите ми.
	— Чарли — прошепна Сам.
	Чарли поклати глава, защото имаше още.
	— Третият път, който Бен смята за втори, беше дори по-лош. Бяха изтекли осемнайсет седмици. Бяхме навън и събирахме с гребла листа в двора. Вече бяхме започнали да организираме детската стая. Бяхме боядисали стените. Оглеждахме креватчета. Усетих същото напрежение. Казах на Бен, че отивам да си сипя вода, но едва се добрах до банята. Просто изпадна от мен, все едно тялото ми нямаше търпение да се отърве от него. — Обърса сълзите с върховете на пръстите си. — Казах си, че вече никога няма да се случи, че няма да поемам риск, но все пак се случи.
	Сам се протегна и стисна здраво ръката на сестра си.
	— Беше преди три години. Спрях да вземам противозачатъчни. Беше глупаво. Не казах на Бен, което влоши нещата, защото го мамех. След месец бях бременна. После изтече още месец и скоро достигнах границата от три месеца. След това вече бях в шестия и после в седмия месец. Бяхме толкова въодушевени. Татко се носеше в облаците. Ленор не спираше да излиза с предложения за имена.
	Чарли притисна клепачите си с пръсти. По бузите й се стичаха сълзи.
	Съществува нещо, наречено синдром на Денди-Уокър. Звучи толкова глупаво, като някой старовремски танц, но в общи линии е набор от когнитивно-мозъчни малформации.
	Сам почувства остра болка в сърцето си.
	— Съобщиха ни късно в петък. С Бен прекарахме целия уикенд да четем по темата в интернет. Натъквахме се на история за хлапе, което се усмихва и си живее живота, духа свещички на тортата за рождения си ден. Казвахме си: „Добре, това е чудесно. Да. Ще се справим“. Но после попадахме на друга история за сляпо и глухо бебе, претърпяло сърдечна и мозъчна операция, но в крайна сметка починало преди първия си рожден ден. Просто се прегръщахме и плачехме.
	Сам стисна ръката на Чарли.
	— Решихме, че не бива да се предаваме. Беше нашето бебче, нали така? Отидохме да се срещнем със специалист в университета „Вандербилт“. Прекара ме през скенер и ни отведе в някаква стая. По стените нямаше снимки. Това го помня ясно. Навсякъде другаде беше пълно с бебета. Фотографии на семейства. Но не и в това помещение.
	Чарли спря, за да попие отново очите си.
	Сам чакаше.
	— Лекарят ни заяви, че не може да се направи нищо — продължи Чарли. — Гръбначномозъчната течност изтичаше. Бебето нямаше… органи. — Пое разтреперано глътка въздух. — Кръвното ми налягане беше високо. Притесняваха се от сепсис. Лекарят ни даде пет дни, може би седмица, преди да умре бебето или аз. Просто не можех да чакам. Не можех да ходя на работа, да си ям вечерята и да гледам телевизия, като знаех, че… — Сключи длани около ръцете на Сам. — Решихме да отпътуваме до Колорадо. Това е единственото място, където открихме, че е законно.
	На Сам й беше ясно, че говори за аборт.
	— Двайсет и пет хиляди плюс самолетни билети. Плюс хотелска стая. Плюс отпуск от работа. Нямахме време да теглим заем и не желаехме никой да узнава за какво са ни парите. Продадохме колата на Бен. Татко и Ленор ни дадоха известна сума. Другото го допълнихме с кредитни карти.
	Сам почувства смазващо чувство на срам. Тя можеше да е до тях. Да им даде парите. Да лети заедно с Чарли.
	— Вечерта, преди да тръгнем, аз взех приспивателно, защото какво значение имаше. Събудих се обаче с режещи болки. Не беше като предишните пъти. Все едно бях разкъсвана. Слязох долу, та да не събудя Бен. Започнах да повръщам. Не успях да стигна до банята. Кръвта беше толкова много. Изглеждаше като местопрестъпление. Виждах парченца. Парченца… — Чарли поклати глава, неспособна да изрече останалото. — Бен повика линейка. Имам белег като от цезарово сечение, но не и бебе към него. А когато най-сетне се прибрах у дома, килимът беше изчезнал. Бен беше почистил всичко. Все едно никога не се е случвало.
	Сам се замисли за голия под в дневната на Чарли. Не бяха заменили килима вече три години.
	— Разговаря ли с Бен за това? — попита.
	— Да. Говорихме. Посещавахме терапия. Преодоляхме го.
	Сам не можеше да повярва, че това е истина.
	— Вината беше моя — заяви Чарли. — Така и не споделих с Бен, но всеки път вината беше моя.
	— Няма как да го мислиш.
	Тя обърса очи с опакото на ръката си.
	— Веднъж гледах как татко изнася заключителната си пледоария в този дух. Изтъкна как хората са обсебени от лъжи. Проклети лъжи. Но никой всъщност не схваща как реалната опасност идва от истината. — Хвърли поглед към белия ковчег. — Истината е способна да те разяде отвътре. И не оставя място за нищо друго.
	— Не съществува истина в това да виниш себе си — пробва се Сам. — Природата си има своите намерения.
	— Не за тази истина говоря.
	— Тогава кажи ми, Чарли. Каква е истината?
	Чарли се наклони напред и отпусна глава в ръцете си.
	— Моля те — прикани Сам. Не можеше да понесе собствената си безполезност. — Кажи ми.
	Чарли вдиша дълбоко, пое въздух през пролуките между дланите си.
	— Всички си мислят, че се виня, задето избягах.
	— Не е ли така?
	— Не — отвърна. — Виня се, задето не тичах по-бързо.


>	Какво се случи наистина с Чарли

	— Тичай! — Сам я изтика. — Чарли, върви!
	Чарли падна по дупе на земята. Зърна яркото зарево от произведен изстрел, чу внезапната експлозия, прозвучала, когато куршумът напусна цевта.
	Сам се превъртя във въздуха, влетя в зеещия гроб почти със салто.
	— По дяволите — произнесе Даниъл. — Боже. Мили боже.
	Чарли заотстъпва подобно на рак назад на длани и пети, докато гърбът й не се опря в дърво. Избута се до изправена позиция. Коленете й трепереха. Ръцете й трепереха. Цялото й тяло трепереше.
	— Всичко е наред, сладурче — заяви Зак на Чарли. — Стой, където си.
	Чарли се втренчи в гроба. Може би Сам се криеше в гроба, готова да изскочи от него и да побегне. Тя обаче не изскачаше. Не помръдваше, не говореше, не крещеше, нито командваше всички наред.
	— Ти зарий тази кучка — нареди Зак на Даниъл. — Остави ме с малката за няколко минути.
	Ако в този момент Сам беше в състояние да говори, щеше да крещи, бясна, задето Чарли стърчи на място, задето пропилява шансовете си, задето не изпълнява онова, на което я беше обучила Сам.
	Не поглеждай назад… Довери се, че аз ще съм там… Дръж главата ниско и…
	Чарли побягна.
	Размахваше ръце. Не стъпваше стабилно. Клоните на дърветата я шибаха през лицето. Не можеше да диша. Чувстваше дробовете си, сякаш в гърдите й бяха забивани игли.
	Чу гласа на Сам.
	Преодолей го с дишане. Бавно и равномерно. Изчакай болката да отмине.
	— Върни се тук! — ревна Зак. Във въздуха кънтяха равномерните му тежки стъпки, които караха гръдния й кош да вибрира.
	Закарая Кълпепър беше зад нея.
	Чарли прибра ръце отстрани до тялото си. Прогони напрежението от раменете си. Представи си, че краката й са бутала във високоскоростна машина. Изключи се за шишарките и острите камъни, които дълбаеха рани в босите й стъпала. Замисли се за мускулите, които спомагаха за движението…
	Прасци, четириглави бедрени мускули, подколенни сухожилия, стягат тялото ти, предпазват гърба.
	Закарая доближаваше. Чуваше го да пухти също като парен локомотив.
	Чарли се прехвърли над паднало дърво. Огледа се наляво, а после надясно с ясното съзнание, че не биваше да тича по права линия. Нужно й беше да определи мястото на метеорологичната кула, да се увери, че се движи във вярната посока, но й беше ясно, че погледне ли назад, ще види Закарая Кълпепър, а видът му само би усилил паниката й. Случеше ли се това, щеше да се спъне, а спънеше ли се, щеше да падне.
	И после той щеше да я изнасили.
	Чарли се насочи надясно и пръстите на краката й задълбаха в пръстта при промяната на посоката. В последния миг съзря друго паднало дърво. Хвърли се над него и се приземи тромаво. Стъпалото й се извъртя. Почувства глезенът й да докосва пръстта. Кракът й беше пронизан от болка.
	Тя продължаваше напред.
	Стъпалата й лепнеха заради кръвта. Тялото й беше плувнало в пот. Очите на Чарли подириха пред нея светлина, някакъв признак за цивилизация.
	Още колко щеше да може да тича? Още колко далече щеше да успее да стигне?
	Отново дочу гласа на Сам.
	Извикай в главата си финалната права. Трябва да се стремиш към нея по-силно, отколкото го прави човекът зад теб.
	Закарая искаше нещо. Чарли искаше нещо друго повече — да се спаси, да потърси помощ за сестра си, да открие Ръсти, та той да успее да изнамери начин да оправи нещата.
	Изведнъж главата на Чарли беше отметната назад.
	Стъпалата й хвръкнаха във въздуха пред нея.
	Гърбът й се блъсна в земята.
	Зърна въздухът да изскача от устата й, все едно беше нещо материално.
	Закарая беше върху нея. Ръцете му бяха навсякъде. Сграбчи гърдите й. Задърпа шортите й. Зъбите му се сблъскаха със затворената й уста. Тя се опита да издере очите му. Пробва да забие коляно в чатала му, но не успя да прегъне крак.
	Закарая я възседна. Прекара колана през токата. Тежестта му беше непосилна. Изтласкваше въздуха навън от гърдите й.
	Чарли отвори уста. Не й беше останал дъх да изкрещи. Беше замаяна. Повръщано изгаряше гърлото й.
	Шортите й бяха смъкнати рязко надолу. Той я преобърна, като че беше безтегловна. Тя пак се пробва да изкрещи, но той натисна лицето й към земята. Устата й се напълни с пръст. Тя почувства разкъсване дълбоко в себе си, когато той проникна в нея. Заби зъби в рамото й. Грухтеше като прасе, докато я изнасилваше отзад. Подушваше гнилоч от земята, от устата му, от онова, което притискаше вътре в нея.
	Чарли затвори плътно очи.
	Не съм тук. Не съм тук. Не съм тук.
	Всеки път като успееше да се убеди, че това не се случва, че тя се намира в кухнята на червената тухлена къща и пише домашните си, че тича на пистата в училище, че се крие в дрешника на Сам и подслушва разговора й с Питър Алегзандър, Закарая предприемаше нещо ново и болката я връщаше със засилка обратно към реалността.
	Той не беше приключил.
	Ръцете на Шарлот се отпуснаха напълно безполезни, когато я обърна. Проникна в нея отпред. Най-накрая тя изпадна във вцепенение. Главата й се изпразни напълно. Беше наясно за разни неща, но сякаш от разстояние: тялото й да се движи нагоре и надолу, когато започнаха тласъците му. Устата й да зяпва широко. Езикът му, натъпкан в гърлото й. Пръстите му, вкопчени в гърдите й, сякаш се опитваше да ги откъсне от тялото й.
	Погледна нагоре. Очите й отминаха грозното изкривено лице.
	Отминаха дърветата с техните сведени клони.
	Нощното небе.
	Луната беше синя на фона на необятната шир.
	По небето бяха разпръснати звезди, подобни на бледи дупчици.
	Чарли затвори очи. Стремеше се към мрака, но вместо това зърна Сам да се извива във въздуха. Успяваше да чуе тупването на тялото на сестра й в гроба, все едно се случваше отново. И после видя Гама. На кухненския под. Просната до шкафа.
	Яркобяла кост. Части от сърце и дробове. От зейналите й рани се изсипваха късове сухожилия, артерии и вени.
	Гама й беше поръчала да бяга.
	Сам й беше наредила да се спасява.
	Не биха пожелали това.
	Бяха пожертвали живота си заради Шарлот, но не за това.
	— Не! — изкрещя Чарли и дланите й се стегнаха в юмруци. Задумка по гърдите на Закарая, замахна така силно към челюстта му, че главата му се отметна. От устата му бликна кръв на големи капки, не миниатюрни точици като от Гама.
	— Шибана кучка. — Той се приготви да я фрасне.
	Чарли зърна неясно петно с ъгълчето на окото си.
	— Разкарай се от нея!
	Даниъл се изстреля във въздуха и повали Закарая на земята. Ръцете на Даниъл вършееха, докато пребиваше брат си.
	— Гадина проклета! — крещеше. — Ще те убия.
	Чарли се запримъква заднешком от мъжете. Дланите й потънаха дълбоко в пръстта, като се напрегна да се изправи. По краката й се стичаше кръв. Болките я накараха да се превие на две. Олюля се. Въртеше се в кръг също така сляпа като Сам. Не успяваше да се ориентира. Не знаеше накъде да затича, но й беше ясно, че трябва да се размърда.
	Когато хукна обратно към гората, глезенът й закрещя от болка. Не търсеше метеорологичната кула. Не се ослушваше за потока, нито се мъчеше да открие Сам. Не се стремеше към фермерската къща. Продължи да тича, после да върви и накрая беше така изтощена, че й се прииска да пълзи.
	Най-накрая се даде, строполи се на длани и колене.
	Помъчи се да долови нечии стъпки зад себе си, но успяваше да чуе единствено собственото си тежко дишане.
	Между краката й капеше кръв. Неговото нещо беше там, в нея, тровеше я и я караше да гние отвътре. Шарлот повърна. Жлъчката се разплиска по земята и опръска лицето й. Искаше да легне, да затвори очи, да заспи и да се събуди една седмица след като всичко това е свършило.
	Но не можеше.
	Закарая Кълпепър.
	Даниъл Кълпепър.
	Братя.
	Щеше да види и двамата покойници. Щеше да наблюдава как палачът ги завързва на дървените столове, поставя метални шапки на главите им, с подложки под тях, та да не се подпалят. Щеше да се втренчи между краката на Закарая Кълпепър, та да види как ще потече урина, щом той осъзнае, че ще бъде умъртвен с електричество.
	Чарли се надигна.
	Запрепъва се, после започна да прави крачки, след това хукна и накрая най-сетне съзря светлина.
	Втората фермерска къща.
	Шарлот протегна ръка, все едно можеше да я докосне.
	Преглътна стон.
	Глезенът едва я държеше, докато куцаше през прясно разораното поле. Не откъсваше очи от светлината на верандата, служеше си с нея като с маяк, фар, който да я отведе настрани от скалите.
	Тук съм. Тук съм. Тук съм.
	До задната веранда водеха четири стъпала. Шарлот се втренчи в тях и се помъчи да не мисли за стъпалата на Миш-маша, за начина, по който само преди няколко часа изтича нагоре по тях, като вземаше по две наведнъж, събу си маратонките и чорапите и завари Гама да ругае в кухнята.
	— Фъдж — прошепна Чарли. — Фъдж.
	Глезенът й блокира на първото стъпало. Тя стисна паянтовия парапет. Примигна към светлината, която беше ярка като пламък. В очите й се беше стекла кръв. Шарлот използва юмруците си да я обърше. На изтривалката с надпис „Добре дошли“ имаше нарисувана сочна ягода с усмихнато личице, крака и ръце.
	Стъпалата й оставиха тъмни петна по нея.
	Тя вдигна ръка.
	Китката й се гънеше в различни посоки също като пружина.
	На Шарлот й се наложи да задържи едната си ръка с другата, та да успее да почука на вратата. По боядисаното в бяло дърво останаха влажни кървави отпечатъци от кокалчетата й.
	Чу стърженето на стол по пода вътре в къщата. Леки стъпки прекосиха пространството до вратата. Бодър женски глас попита:
	— Кой ли чука толкова късно?
	Шарлот не отговори.
	Не последва прещракването на ключалки, нито плъзгането на верига. Вратата просто се отвори. В кухнята стоеше руса жена. Косата й беше прибрана назад в хлабава конска опашка. Беше по-голяма от Шарлот. Красива. Очите й се разтвориха широко. Тя зяпна. Притисна длан към гърдите си, все едно уцелена от стрела.
	— О… — отрони жената. — Мили боже. Боже мой. Тате! — Протегна се към Шарлот, но явно не знаеше къде да я докосне. — Влез! Влез!
	Шарлот направи една крачка, после още една и се озова в кухнята.
	Потрепери, макар вътре да беше топло.
	Всичко беше толкова чисто и така яркоосветено. Тапетите бяха жълти на червени ягодки. Също такъв корниз обточваше горната част на стените. Тостерът имаше плетен кожух с избродирана отстрани ягодка. Чайникът на печката беше червен. Часовникът на стената, котка с движещи се очи, също беше червен.
	— Мили боже в небесата — прошепна мъж. Беше по-възрастен и имаше брада. Очите му зад очилата бяха почти идеални окръжности.
	Шарлот отстъпи, докато не опря гръб в стената.
	— Какво е станало, за бога? — попита жената той.
	— Тя просто почука на вратата. — Жената плачеше. Гласът й беше изтънял. — Не знам. Не знам.
	— Това е едно от момичетата Куин. — Той дръпна пердето. Огледа навън. — Някъде отвън ли са?
	Закарая Кълпепър.
	Даниъл Кълпепър.
	Сам.
	Мъжът вдигна ръка към горната част на скрина. Свали пушка и кутия с патрони.
	— Дай ми телефона.
	Шарлот затрепери отново. Пушката беше дълга, с дуло, източено като сабя, която щеше да я разпори.
	Жената посегна към безжичния телефон на стената. Събори го на земята. Вдигна го. Ръцете й бяха несигурни, а движенията им хаотични и неконтролирани. Извади антената. Подаде телефона на баща си.
	— Аз ще позвъня в полицията. Заключи след мен — нареди той.
	Жената изпълни, каквото й беше поръчано, но пръстите й бяха несръчни, докато се мъчеше да пусне резето. Сключи длани една с друга. Погледна към Шарлот. Пое рязко въздух. Озърна се из помещението.
	— Не знам какво… — Притисна ръка към устата си. Гледаше бъркотията по пода.
	Шарлот също я забеляза. Около стъпалата й се събираше кръв. Идваше отвътре, спускаше се надолу по краката й, отминаваше коленете и глезените на равна струйка, също като църцоренето от крана във фермерската къща, ако не го удареха достатъчно силно с чукчето.
	Тя отмести стъпало. Кръвта я последва. Припомни си за охлювите и как оставяха лепкава слуз след себе си.
	— Седни — подкани я жената. Сега звучеше малко по-спокойна, по-уверена в себе си. — Всичко е наред, миличка. Можеш да седнеш. — Опря нежно пръсти в рамото на Шарлот и я насочи към един стол. — От полицията ще пристигнат. — Сега си в безопасност.
	Шарлот не седна. Жената нямаше вид, сякаш се чувства в безопасност.
	— Аз съм госпожица Хелър. — Коленичи пред Шарлот. Отметна косата й назад. — Ти си Шарлот. Нали така?
	Шарлот кимна.
	— О, ангелче. — Госпожица Хелър я галеше по косата. — Съжалявам. Каквото и да ти се е случило, толкова съжалявам.
	Шарлот почувства слабост в коленете си. Не искаше да сяда, но се налагаше. Болката беше, все едно са забили нож в корема й. Дупето я болеше. Усещаше отпред да се стича нещо топло, все едно отново се беше напишкала.
	— Може ли да получа малко сладолед? — попита Шарлот.
	В началото жената не каза нищо. После се изправи. Извади купичка, ванилов сладолед и лъжица. Постави всичко на масата пред нея.
	Миризмата извика жлъчка в гърлото на Шарлот. Тя я преглътна. Хвана лъжицата. Започна да тика сладоледа в устата си бързо, колкото й беше възможно.
	— Забави малко — обади се госпожица Хелър. — Ще повърнеш.
	Шарлот искаше да повърне. Искаше да изхвърли него от себе си. Да се пречисти. Искаше да се убие.
	Мамо, какво ще се случи, ако изям две купи сладолед? Наистина големи купи.
	Червата ти ще се спукат и ще умреш.
	Шарлот излапа втора купа сладолед. Използва ръцете си, защото лъжицата не беше достатъчно голяма. Посегна към пластмасовата кутия, но госпожица Хелър я спря. Изглеждаше напълно втрещена.
	— Какво ти се е случило? — попита я.
	Шарлот се беше задъхала от това, че беше яла толкова бързо. Чуваше въздухът да излиза със свирене през носа й. Шортите й бяха наквасени с кръв. Възглавничката на ягоди върху стола беше напълно подгизнала. Усещаше кръвта да капе между краката й, но й беше ясно, че не е само кръв. Беше също и той. Зак Кълпепър. Беше оставил нещо от себе си у нея.
	Повръщаното отново се надигна в гърлото й. Този път не успя да го спре. Шарлот притисна длан към устата си. Госпожица Хелър я хвана през кръста. Затича по коридора и отнесе Шарлот до банята.
	Шарлот повръщаше с такава сила, че реши как стомахът й ще изпадне през устата. Стисна студения ръб на тоалетната чиния. Очите й изскочиха. Чувстваше се, сякаш във вътрешностите й са се забили бръсначи. Смъкна шортите си. Седна на тоалетната. Усети как тялото й изхвърля поток от течности. Кръв. Изпражнения. Него.
	Шарлот плачеше заради болката. Преви се на две. Отвори уста. Нададе измъчен вопъл.
	Искаше майка си. Имаше нужда от майка си.
	— О, миличка. — Госпожица Хелър стоеше от другата страна на вратата. Отново беше коленичила. Шарлот чуваше гласът й да долита през ключалката. „Оставете дечицата, и не ги възпирайте да дойдат при Мене, защото на такива е небесното царство.“*
	[* Евангелие на Матей, 19:14. — Б.пр.]
	Шарлот стисна здраво очи. Сълзите се лееха. Дишаше през устата. Чу във водата да цопват тежки капки кръв. Нямаше да свърши. Това никога нямаше да свърши.
	— Мило дете — промълви госпожица Хелър, — остави Бог да понесе това бреме.
	Шарлот поклати глава. Наквасената й с кръв коса я шибна по лицето. Задържа очите си затворени. Съзря Сам да полита във въздуха.
	Пръските, когато куршумът проникна в мозъка й.
	Плътната струя кръв, когато гърдите на Гама експлодираха.
	— Сестра ми — прошепна Шарлот. — Тя е мъртва.
	— Какво каза, миличка? — Госпожица Хелър беше открехнала вратата.
	— Сестра ми. — Зъбите на Шарлот тракаха. — Мъртва е. Майка ми също е мъртва.
	Госпожица Хелър стисна дръжката на вратата и се свлече на пода.
	Не каза нищо.
	Шарлот сведе очи към белите плочки в краката й. Виждаше черни петна. От отворената й уста капеше кръв. Разви малко тоалетна хартия. Задържа я към носа си. Чувстваше костта счупена.
	Госпожица Хелър влезе в банята. Отвъртя кранчето на мивката.
	Шарлот се опита да се обърше. Усещаше между краката й да висят късове плът. Кръвта не спираше. Никога нямаше да спре. Вдигна шортите си, но прилив на замайване й попречи да стане.
	Седна обратно на тоалетната. Втренчи се в снимката на ягодово поле в рамка на стената.
	— Всичко е наред. — Госпожица Хелър обърса лицето на Шарлот с влажна кърпа. Ръцете й трепереха, също както гласът й. — „А на вас, които се боите от името Ми, Ще изгрее Слънцето на правдата С изцеление в крилата си; И ще излезете и се разиграете…“*
	[* Малахия 4:2. — Б.пр.]
	Силно тропане разтресе задната врата. Думкане. Крясъци.
	Ръката на госпожица Хелър се насочи към гърдите на Шарлот и я задържа стабилна.
	— Джудит! — викна възрастният мъж. — Джудит!
	Задната врата беше разбита.
	Госпожица Хелър сграбчи Шарлот през кръста. Чарли усети стъпалата й да се отделят от земята. Опря длани в раменете на жената. Усещаше, сякаш ребрата й са смачквани, докато госпожица Хелър тичаше по коридора.
	— Шарлот!
	Думата излъчваше силна болка, като звук, който човек би чул от умиращо животно.
	Госпожица Хелър се закова на място.
	Обърна се.
	Хватката й около кръста на Шарлот бавно се разхлаби. В края на коридора стоеше Ръсти. Облегна се тежко на стената. Гърдите му се повдигаха и спускаха учестено. В ръката си стискаше носна кърпа.
	Шарлот усети стъпалата й да докосват земята. Коленете й се подгънаха, неспособни да понесат тежестта й.
	Ръсти се втурна по коридора. Рамото му се блъсна в стената, после в другата стена и след това той беше на колене и държеше Шарлот.
	— Момиченцето ми — проплака и обгърна тялото й със своето. — Моето съкровище.
	Шарлот почувства мускулите й бавно да се отпускат. Баща й беше като лекарство. Тя се превърна в парцалена кукла в неговите обятия.
	— Момиченцето ми — повтори той.
	— Гама…
	— Знам! — простена Ръсти. Тя усети гръдния му кош да се разтриса заради неспособността му да контролира скръбта си. — Знам, миличка. Знам.
	Шарлот започна да ридае. Не заради болката, а от страх, защото никога не беше виждала баща си да плаче..
	— При теб съм. — Полюляваше я. — Тати е тук. При теб съм.
	Шарлот плачеше така неудържимо, че не можеше да отвори очи.
	— Сам…
	— Знам — отговори той. — Ще я намерим.
	— Те я заровиха.
	Ръсти нададе стон на отчаяние.
	— Бяха Кълпепър — добави Шарлот. Това, че знаеше имената им и можеше да ги съобщи на Ръсти, беше единственото, което я държеше в съзнание. — Зак и брат му.
	— Няма значение. — Той долепи устни към върха на главата й. — Линейката пътува насам. Ще се погрижат за теб.
	— Тате. — Шарлот вдигна глава. Приближи уста близо до ухото му. Прошепна: — Зак пъхна нещото си в мен.
	Ръцете на Ръсти бавно се отпуснаха. Все едно някой му беше отнел въздуха. Челюстта му увисна. Срина се в купчина на пода. Очите му шареха по лицето на Шарлот. Гърлото му се движеше. Помъчи се да заговори, но от устата му излязоха само хрипове.
	— Тате — прошепна тя отново.
	Ръсти докосна устата й с пръсти. Прехапа устна, все едно нямаше желание да говори, но му се налагаше.
	— Изнасили ли те? — попита я.
	Шарлот кимна.
	Ръката на Ръсти се спусна надолу също като камък. Той отклони очи. Поклати глава. Сълзите се стичаха на цели реки по страните му.
	Шарлот долови срама в мълчанието му. Баща й беше запознат с нещата, на които бяха способни мъже като Закарая Кълпепър. Дори не беше в състояние да я погледне.
	— Съжалявам — отрони Шарлот. — Не тичах достатъчно бързо.
	Очите на Ръсти паднаха върху госпожица Хелър, а после най-накрая бавно се върнаха върху Шарлот.
	— Вината не е твоя. — Прочисти гърло и го изрече отново. — Вината не е твоя, момиченцето ми. Чуваш ли ме?
	Шарлот го чуваше, но не му вярваше.
	— За случилото се с теб — продължи Ръсти, а тонът му прозвуча някак рязко. — Вината не е твоя, но не бива да казваме на никого, ясно ли е?
	Шарлот успяваше единствено да се взира в него. Не се налагаше да лъжеш, когато вината не беше твоя.
	— Нещо лично е и няма да го казваме на никого, става ли? — настояваше Ръсти. Отново погледна към Джудит Хелър. — Наясно съм какво причиняват адвокатите на момичета, които са били изнасилени. Няма да прекарам дъщеря си през подобен ад. Няма да позволя хората да се отнасят към нея, все едно е повредена. — Обърса очи с опакото на ръката си. Гласът му придоби повече сила. — Ще си платят за това. Тези две момчета са убийци и ще умрат заради това, но моля ви, не позволявайте да повлекат дъщеря ми със себе си. Моля ви. Прекалено много е. Просто е прекалено много.
	Зачака с поглед, прикован в госпожица Хелър. Чарли също я гледаше. Госпожица Хелър сведе очи към нея. После кимна.
	— Благодаря. Благодаря. — Ръсти отпусна ръка върху рамото на Шарлот. Отново я погледна в лицето, зърна кръвта, костиците, клечките и листата, полепнали по цялото й тяло. Докосна разпрания шев на шортите й. Сълзите му пак закапаха. Мислеше си какво бяха причинили на нея, на Сам, на Гама. Отпусна лице в дланите си. Риданията му прераснаха във вой. Облегна се на стената, смазван от мъка.
	Шарлот се опита да преглътне. Гърлото й беше прекалено пресъхнало. Не успяваше да прогони вкуса на вкиснало мляко. Беше разкъсвана отвътре. Все така усещаше равномерни струйки кръв да се спускат по вътрешната страна на краката й.
	— Тате — обади се Шарлот. — Съжалявам.
	— Не. — Той я сграбчи и я разтресе. — Никога недей да се извиняваш, Шарлот. Чуваш ли ме?
	Той изглеждаше толкова ядосан, че Шарлот не посмя да обели дума.
	— Аз съжалявам — изхълца Ръсти. Надигна се на колене. Подхвана тила й с длан и притисна лице към нейното, така че носовете им се докоснаха. Тя успяваше да подуши цигарен дим и мускусния му одеколон. — Чуваш ли ме, Чарли, мечето ми? Чуваш ли ме?
	Шарлот се взря в очите му. От сините ириси се разклоняваха червени линийки.
	— Вината не е твоя — произнесе той. — Аз съм ти баща и ти заявявам, че нищо от това не е твоя вина. — Изчака. — Нали?
	Шарлот кимна.
	— Да.
	Ръсти изхлипа отново. Преглътна с усилия. Хълцаше все така неприкрито.
	— Помниш ли всички онези кашони, които мама довлече от магазина за вещи втора употреба?
	Шарлот беше забравила за кашоните. Сега вече нямаше кой да ги разопакова. Бяха само Шарлот и Ръсти. Вече никога нямаше да има друг, освен тях.
	— Чуй ме, скъпа. — Ръсти обгърна бузите й с длани. — Искам да вземеш стореното ти от онзи противен мъж и да го прибереш в някой от тези кашони, става ли?
	Той чакаше видимо отчаян тя да се съгласи.
	Шарлот се остави да кимне.
	— Добре — продължи той. — Добре. Ами, татко ще намери лепенка и ще запечатаме кашона. — Гласът му отново поддаде. Очите му търсеха настоятелно нейните. — Чуваш ли ме? Ще затворим кашона и ще облепим капака му.
	Тя отново кимна.
	— После ще поставим противния стар кашон на някой рафт. И ще го зарежем там. Няма да мислим за него и да поглеждаме, докато не сме готови, нали?
	Шарлот продължаваше да кима, защото това очакваше той.
	— Добро момиче. — Ръсти я целуна по бузата. Придърпа я близо до гърдите си. Ухото на Шарлот се подгъна срещу ризата му. Тя чувстваше сърцето му да бие под кожата и костта. Той беше звучал така трескаво, така уплашено.
	— Ще се оправим, нали? — попита я той.
	Държеше я така здраво, че тя не успя да кимне, но Шарлот схващаше какво желае баща й. Имаше нужда тя да натисне бутона за здравата си логика, но този път реално. Гама я нямаше. Сам я нямаше. Налагаше се Шарлот да бъде силна. Трябваше да играе ролята на добрата дъщеря и да се грижи за баща си.
	— Добре, Чарли, мечето ми. — Ръсти целуна върха на главата й. — Ще се справим ли с това?
	Шарлот си представи празния килер в спалнята на фермера ерген. Вратата зееше отворена. Тя съзря кашона на пода. Кафяв картон. Опаковъчна лепенка го държеше здраво запечатан. Прочете етикета. СТРОГО СЕКРЕТНО. Наблюдаваше как Ръсти го нарами и го плъзна на горния рафт, избута го назад, докато не беше погълнат от тъмните сенки.
	— Можем ли да се справим с това, скъпа? — произнесе умолително той. — Можем ли просто да запечатаме кашона?
	Чарли си се представи как захлопва вратата на килера.
	— Да, тате — отвърна.
	Тя вече никога нямаше да отвори този кашон.

>
>>	16

	Чарли не беше способна да погледне към Сам. Държеше главата си заровена в дланите. Остана прегъната на две върху стола. Не беше мислила за обещанието си към Ръсти от десетилетия. Тя беше добрата дъщеря, покорната дъщеря, беше качила мрачната си тайна на висок рафт и позволи на сенките на времето да размият спомените. Дяволският им пакт никога не й се беше струвал като част от историята, която да е от особено значение. Сега обаче успяваше да види, че е по-значима от почти всичко останало.
	— Предполагам, поуката от историята е, че в коридорите ми се случват лоши неща — заяви на Сам.
	Чарли почувства ръката на Сам върху гърба си. Всичко, което желаеше на света в момента, беше да се сгуши в сестра си, да положи глава в скута на Сам и да й позволи да я прегръща, докато тя плаче.
	Вместо това стана. Намери обувките си. Опря ханш в ковчега на Ръсти, за да ги обуе.
	— Беше Мери-Лин. Мислех, че фамилията й е Лин. Не Хъкабий. — Догади й се, като си спомни ледената реакция на Хък, щом научи, че Чарли е дъщеря на Ръсти Куин. — Помниш ли снимките й от хамбара им?
	Сам кимна.
	— Шията й се беше удължила поне до трийсет сантиметра; това си спомням аз. Приличаше почти на жирафска. И изражението на лицето й… — Чарли се зачуди дали е имала същото агонизиращо изражение, когато Ръсти я откри в коридора. — Мислехме, че ти си мъртва. Знаехме, че мама е мъртва. Той не го каза, но знам, че се боеше да не се обеся или да не открия друг начин да се самоубия, също като Мери-Лин. — Чарли повдигна рамене. — Вероятно е бил прав. Просто беше прекалено много.
	Сам остана смълчана за момент. Като цяло, не беше от склонните към безцелно шаване, но приглади крачола на панталона си.
	— Според лекарите това ли е причината за спонтанните аборти?
	Чарли за малко не се изсмя. Сам винаги искаше да получи научно обяснение.
	— След втория, който в действителност беше третият, посетих експерт по безплодие в Атланта. Бен мислеше, че съм на конференция. Разказах на лекарката какво се случи… какво се случи наистина. Запознах я подробно с неща, които дори татко не знаеше. Че той използва ръцете си. Юмруците. Ножа си.
	Сам прочисти гърло. Изражението й, както винаги, беше прикривано от тъмните й очила.
	— И?
	— Тя проведе изследвания и ми направи скенер. После обясни нещо за тънкостта на стената и уврежданията на тръбата. Взе да чертае диаграма на лист, но настоях да говори директно. И тя го направи. Имам негостоприемна утроба. — Чарли се засмя горчиво заради словосъчетанието, което звучеше като нещо, което човек би прочел в сайт, даващ оценки на ваканции. — Средата в матката ми не е подходяща да приеме зародиш. Лекарката беше изумена, че съм успяла да напредна толкова във второто тримесечие.
	— Тя каза ли, че се дължи на случилото се? — попита Сам.
	Чарли повдигна рамене.
	— Каза, че е възможно, но не съществува начин да се знае със сигурност. Не знам, някакъв тип натиква дръжката на ножа си във вагината ти, звучи логично да не можеш да имаш бебе.
	— Последния път — заговори Сам, която неизменно се прицелваше в дедуктивните заблуди, — ти каза, че било Денди-Уокър, което е синдром, а не резултат от малформации на матката. Има ли налице генетичен компонент?
	Чарли не беше способна да поема отново по този път.
	— Права си. Това беше последният ми път. Вече съм прекалено стара. Всяка бременност би била смятана за рискова. Времето изтече.
	Сам свали очилата си. Потърка очи.
	— Трябваше да съм до теб.
	— А аз не трябваше да те моля да идваш. — Усмихна се, защото си припомни нещо, казано от Ръсти два дни по-рано. — Нашият познат импас.
	— Трябва да кажеш на Бен.
	— Пак с това какво трябва. — Чарли си издуха носа. През годините не й беше липсвала властната сестринска привързаност на Сам. — Мисля, че е прекалено късно за нас с Бен. — Думите прозвучаха лекомислено, но след катастрофалните й опити за съблазън се налагаше да спре да отрича вероятността мъжът й вече да не се върне. Чарли дори не успя да събере достатъчно кураж да го помоли да остане предишната вечер, защото беше прекалено уплашена да не отговори отново с не.
	— Като се случваше, Бен се показваше същински светец — промълви. — Всеки път. Сериозно го казвам. Просто не разбирам откъде извира цялата тази доброта. Не е от майка му. И определено не е присъща на сестрите му. Боже, те са ужасни. Искаха да узнаят всяка подробност. Все едно беше някаква клюка. На практика устроиха своя собствена гореща линия. Нямаш представа какво е да си бременна, да купуваш бебешка мебелировка, да планираш отпуска си по майчинство и да си огромна като планина, а после, седмица по-късно, да влезеш в магазина за хранителни стоки и всички, които са ти се усмихвали преди, да не могат дори да те погледнат в очите — допълни. — Приемам, че не познаваш усещането?
	Сам поклати глава.
	Чарли не беше изненадана. Не можеше да си представи сестра й да поеме риска, който би създало за организма й едно дете.
	— Превърнах се в такава кучка — призна Чарли. — Чувам се отстрани… Сега, преди десет минути, вчера и всеки ден преди това. Мисля си… Замълчи. Пусни го покрай ушите си. Но не го правя. Не мога.
	— Ами осиновяване?
	Чарли се постара да не се наежва при въпроса. Бебето й беше умряло. Не беше като да си вземеш друго куче няколко месеца по-късно, за да забравиш за загубата.
	— Все чаках Бен да повдигне темата, но той повтаряше, че е щастлив с мен, че двамата сме екип, че му допада мисълта как ще остареем заедно. — Повдигна рамене. — Може би той е чакал мен. Като в „Даровете на влъхвите“, но с токсична матка.
	Сам си сложи очилата.
	— Твърдиш, че с Бен всичко е приключило. Какво губиш, ако споделиш какво се е случило?
	— Въпросът е какво печеля — отвърна Чарли. — Не искам съжалението му. Не искам да остане при мен, защото се чувства задължен. — Опря длан в затворения ковчег. Обръщаше се към Ръсти със същата сила, с която и към Сам. — Бен ще е по-щастлив с друга.
	— Пълни тъпотии — отсече Сам с режещ тон. — Нямаш право да решаваш от негово име.
	Чарли имаше усещането, че Бен вече беше решил. Не можеше да го вини. Беше й пределно трудно да повярва как някой мъж на четиресет и една не би бил щастлив със стройна двайсет и шест годишна жена.
	— Той е чудесен с децата. Толкова ги обича.
	— Също и ти.
	— Не той пречи на мен да имам свои.
	— Ами ако беше така?
	Чарли поклати глава. Нещата не стояха по този начин.
	— Искаш ли минутка насаме? — Посочи към ковчега. — Да се сбогуваш?
	Сам се намръщи.
	— И на кого се предполага, че ще говоря?
	Чарли скръсти ръце.
	— Може ли аз да остана насаме?
	Сам изви вежди, но по изключение задържа мнението си за себе си.
	— Ще бъда отвън.
	Чарли проследи с поглед как сестра й напусна помещението. Днес Сам не куцаше чак толкова много. Поне това беше някакво облекчение. Чарли не можеше да понесе да я вижда в Пайквил — толкова не в нейни води, така незащитена. Сам не беше в състояние да завие зад някой ъгъл, да мине по улицата, без на всички да е известно какво се е случило.
	С изключение на съдия Станли Лиман.
	Ако съществуваше начин да изтича до подиума му и да го зашлеви през лицето, задето беше унизил сестра й, Чарли би рискувала да бъде арестувана.
	Сам винаги се беше трудила така усилено да прикрие недъзите си, но беше достатъчно да я наблюдаваш само няколко минути, за да забележиш странностите. Позата й неизменно беше прекалено скована. Начинът, по който вървеше с ръце плътно прилепени към тялото, вместо да ги остави да се поклащат свободно. Ъгълът, под който държеше главата си, задължително нащрек заради сляпата си страна. Налице беше и прецизният й, вбесяващо дидактичен маниер на говорене. Тонът на Сам открай време беше рязък, но след като я простреляха, сякаш всяка нейна дума беше някак ръбата. Понякога се долавяше колебание, когато издирваше точния израз. По-рядко се чуваше дишането й, докато изтласкваше навън звуците с помощта на диафрагмата, както я беше учил експертът по речева патология.
	Лекарите. Патолозите. Терапевтите. Сам беше заобикаляна от цял екип. До един разполагаха с мнения, препоръки, предупреждения и никой не схващаше, че Сам ще опровергае всички тях. Сам не беше обикновен човек. Не беше такава още преди да я прострелят и определено не по време на възстановяването си.
	Чарли помнеше как един лекар обясни на Ръсти, че мозъчното увреждане на Сам вероятно ще й коства десет пункта от коефициента на интелигентност. Чарли за малко не се изсмя. Десет пункта биха били смазващи за нормално човешко същество. За Сам би означавало от феноменален гений да стане просто много умна.
	Сам беше на седемнайсет, две години след изстрела, когато й предложиха пълна стипендия за Станфорд.
	Беше ли щастлива?
	Чарли успяваше да дочуе въпросът на Ръсти да звучи в главата й.
	Обърна се с лице към противния ковчег на баща си. Опря длан в капака. Боята беше леко олющена в ъгъла, което вероятно беше нормално да се случи, ако висиш от него като побъркана маймуна.
	Сам не изглеждаше щастлива, но изглеждаше удовлетворена.
	В ретроспекция беше редно Чарли да уведоми баща си как удовлетвореността беше по-похвалната цел. Сам просперираше в професията си. Избухливостта й, някога вилнееща буря, най-накрая явно беше вкарана под контрол. Гневът, който носеше у себе си също като тухла в гърдите, очевидно се беше стопил. Разбира се, беше все така педантична и вбесяваща, но това вървеше в комплект с факта да си дете на майка им.
	Чарли потропа с пръсти по ковчега.
	На Чарли не й убегна иронията в това как и двете със сестра й се бяха провалили с гръм и трясък в нещата, опиращи до живота и смъртта. Сам не беше успяла да облекчи страданията на мъжа си. Чарли не беше в състояние да осигури на детето си безопасно място, където да се развие.
	— И ето ги отново — промърмори Чарли, когато очите й се напълниха със сълзи. Беше й вкиснало от плач. Не искаше повече да го прави. Не искаше повече да е кучка. Не искаше повече да се чувства тъжна. Не искаше повече да бъде без мъжа си.
	Колкото и да беше трудно да задържиш някои неща, още по-трудно беше да ги оставиш да си отидат.
	Дръпна един от еднаквите столове. Смъкна атлазеното покривало в бебешко синьо, защото това не беше парти по повод шестнайсетата годишнина на тийнейджърка.
	Чарли седна на твърдата пластмаса.
	Беше разкрила тайната си пред Сам. Беше отворила кашона.
	Защо не се чувстваше по-различно? Защо нещата не се бяха променили като по чудо?
	Преди години Ръсти беше завлякъл Чарли при терапевт. Тя беше на шестнайсет. Сам живееше в Калифорния. Чарли беше започнала с изцепките в училище, срещаше се с неподходящи момчета, дразнеше неподходящи момчета, режеше гумите на колите, карани от въпросните неподходящи момчета.
	Ръсти вероятно беше приел, че Чарли ще каже истината за случилото се, точно както Чарли беше приела, че Ръсти очаква от нея да пропусне тази част.
	Здравей, познат импас.
	Терапевтът, добросъвестен човек в пуловер без ръкави, се беше опитал да върне Чарли обратно към онзи ден в кухнята във фермерската къща, влажното помещение, където Гама беше сложила тенджера с вода да заври на печката, докато тя беше поела по коридора в издирване на Сам.
	Човекът помоли Чарли да затвори очи и да си се представи до кухненската маса, с ръце прегъващи хартиената чинийка в опит да я превърнат в самолетче. Вместо да чуе кола на алеята, той й поръча да си въобрази как през вратата влиза Исус Христос.
	Той беше християнски терапевт. Добронамерен и несъмнено чистосърдечен, но според него Исус Христос се явяваше отговорът на всички проблеми.
	— Дръж очите си затворени — поръча на Чарли. — Представи си как Исус Христос те повдига.
	Вместо Гама да сграбчва пушката. Вместо Сам да бъде простреляна. Вместо Чарли да тича през гората към къщата на госпожица Хелър.
	Чарли беше държала очите си затворени, както беше инструктирана. Седеше върху ръцете си, за да ги държи неподвижни. Спомняше си как беше полюшвала крака, преструваше се, че сътрудничи, но видя на помощ да се притича Линдзи Уагнър, не Исус Христос. Бионичната жена си послужи със суперсилите си да фрасне Даниъл Кълпепър в лицето. Приложи каратистките си ритници върху топките на Закарая. Движеше се на бавни обороти, дългата й коса се вееше, а на фона звучаха електронни звуци.
	Чарли никога не я беше бивало особено да следва инструкции.
	Тънеше в унижение обаче, като се замислеше как старомодната лицензирана социална работничка с лоша прическа, при която я затътри Бен, имаше право за едно нещо. Нещо ужасяващо, случило се на Чарли преди близо три десетилетия, съсипваше живота й в момента.
	Беше го съсипало, защото мъжът й си беше отишъл, сестра й щеше да отпътува за Ню Йорк след няколко часа, а Чарли щеше да се прибере в празната си къща.
	Дори не беше нейната седмица да се грижи за кучето.
	Чарли устреми взор към ковчега на баща си. Не искаше да мисли за Ръсти, който лежеше в студения метален сандък. Искаше да го помни усмихнат. Да й намига. Да потропва с крак. Да барабани с длани в стакато по най-близката маса. Да разказва някоя от измишльотините си, вече чувана хиляда пъти.
	Трябваше да го снима повече.
	Трябваше да записва гласа му, та никога да не забрави интонацията му, вбесяващия начин, по който наблягаше на погрешните думи.
	Беше имало моменти в живота й, когато Чарли се беше молила в името на Бог Ръсти да затвори уста поне за миг, но сега единственото й желание на света беше да чуе гласа му. Да изслуша някоя от небивалиците му. Да разгадае някой от незнайните му цитати. Да долови момента на проясняване, когато осъзнае, че разказът, откъслечната фраза, привидно безвредното наблюдение всъщност е съвет. И колкото и да беше досаден, обикновено си струваше човек да се вслуша в този съвет.
	Чарли протегна ръка към баща си.
	Долепи длан към стената на ковчега. Почувства се глупаво, задето го правеше, но трябваше да попита:
	— Какво да правя сега, татко?
	Чарли зачака.
	За пръв път от четиресет и една години Ръсти нямаше отговор.


>>	17

	Чарли се разхождаше из възпоминателния параклис с чаша вино в ръка. Само баща й би поръчал изрично на погребението му да бъдат сервирани питиета. На бара се предлагаше и твърд алкохол, но на обед за повечето беше прекалено рано, което се явяваше първият проблем в скоростните погребални планове на Ръсти. Вторият проблем беше изтъкнатият от Сам по-рано: зяпачите и лицемерите.
	Чарли се чувстваше зле, задето обрисуваше някои от бившите си приятели със същата тази четка. Не можеше да ги вини, че бяха избрали Бен пред нея. Тя също би избрала Бен. След седмица, месец или може би година любезните им кимания и усмивки вероятно биха значели нещо, но в момента единственото, върху което успяваше да се съсредоточи Чарли, бяха мръсниците.
	Хората от града, оплювали Ръсти за наивните му либерални похвати: Джуди Уилард, която беше нарекла Ръсти убиец, защото беше представлявал клиника за аборти. Абнър Коулман, който го беше нарекъл кучи син, понеже защитавал в съда убиец. Уит Филдман, който го беше нарекъл предател, задето станал адвокат на негодник. Списъкът беше дълъг, но Чарли беше прекалено отвратена да го прехвърля.
	Най-черен й беше Кен Койн. Гнусният гадняр стърчеше насред групичка подмазвачи от окръжната прокуратура. Кейлий Колинс беше фасадата им. Младата жена, която вероятно прелюбодействаше със съпруга на Чарли, нямаше вид да схваща как може би не беше желана там. Но пък цялата правна общност се отнасяше към помена като към социално мероприятие. Койн очевидно разказваше някаква история за Ръсти, някоя щуротия, сътворена от баща й в съдебната зала. Чарли видя как Кейлий отметна глава назад и се засмя. Бръсна дългата руса коса от очите си. Изпълни онова интимно движение с протягане и докосване ръката на мъж по начин, за който само неговата съпруга можеше да заяви, че е неуместен.
	Чарли отпи от виното и си пожела да беше киселина, та да я плисне в лицето на тази жена.
	Телефонът й звънна. Тя се насочи към празен ъгъл и отговори точно преди да се беше включила гласовата поща.
	— Аз съм — обяви Мейсън Хъкабий.
	Чарли обърна гръб на помещението, а чувството на вина се прояви под формата на срам.
	— Казах ти да не ми звъниш.
	— Съжалявам. Трябва да говоря с теб.
	— Не, не трябва — отсече тя. — Чуй ме много внимателно. Случилото се между нас беше най-голямата грешка в живота ми. Обичам мъжа си. Не проявявам интерес към теб. Не желая да разговаряме. Не искам да имаме нищо общо и ако ми се обадиш отново, ще си издействам ограничителна заповед срещу теб, а после ще се погрижа в комисията по образованието да са наясно, че имаш досие за тормоз над жена. Това ли искаш?
	— Не. Боже. Набери ме обратно. Моля те. — Звучеше отчаян. — Шарлот, имам нужда да говоря лично с теб. Изключително важно е. Нещо по-голямо от двама ни. По-голямо от онова, което сторихме.
	— Именно тук грешиш — увери го тя. — Най-голямото нещо в живота ми са отношенията ми с мъжа ми. Няма да ти позволя да застанеш на пътя им.
	— Шарлот, ако само…
	Чарли прекъсна, преди да е успял да изтресе още от тъпотиите си.
	Пусна телефона в чантата си. Оправи косата си и допи виното си. Взе си нова чаша от бара. Половината я беше опразнила, преди да усети треперенето да спира. Слава богу, че Мейсън беше звъннал само по телефона. Ако се беше появил на погребението, ако градът ги беше видял заедно, ако Бен ги беше видял, Чарли щеше да се стече в локва от самоотвращение и омраза.
	— Шарлот. — Нютън Палмър, друг безотговорен юрист в помещение, пълно с такива, й отправи добре отработен съболезнователен поглед. — Как я караш?
	Чарли допи виното си, та да удави ругатните в него. Нютън беше един от онези прототипни белокоси старци, които командваха в повечето малки американски градове. Веднъж Бен заяви как всичко, което трябва да се стори, е да се чака дъртите и подли расисти и сексисти като Нютън да измрат. Онова, което не беше съобразил, бе, че те продължаваха да произвеждат нови.
	— Видях се с баща ти на закуска миналата седмица — съобщи Нютън. — Мъжкар както винаги, но каза нещо свръхкомично.
	— Такъв си беше татко. Комичен. — Чарли се престори, че слуша тъпия му разказ, като в същото време издирваше с поглед сестра си.
	Сам също беше хваната в капан, но от госпожа Дънкан, учителката й по английски от осми клас. Сам кимаше и се усмихваше, но Чарли не можеше да си представи сестра й да има в запас кой знае колко търпение за празни разговори. Чувството на Сам за различност беше особено подчертано сред тълпа. Не заради недъзите й, а просто защото очевидно не принадлежеше на това място, а може би и на това време. Тези тъмни очила. Царствената поза на главата. Начинът на обличане на Сам също не допринасяше особено тя да се впише, дори и на погребение. Беше облечена изцяло в черно, но погрешното черно. От онзи вид, дето беше достъпен едва на един процент от населението. Застанала редом с античната си учителка, Сам изпъкваше още по-силно.
	— Все едно гледам майка ви. — Ленор носеше тясна черна рокля и обувки на токове, по-високи от тези на Чарли. Усмихна се към Нютън. — Господин Палмър.
	Нютън пребледня.
	— Шарлот, нали ще ме извиниш?
	Ленор не му обърна внимание и Чарли стори същото. Притисна рамо до това на Ленор, докато двете наблюдаваха Сам. Госпожа Дънкан продължаваше да й надува главата.
	— Хариет винаги отчаяно е желала да създава връзки с хората, но така и не се справи да открие решението — отбеляза Ленор.
	— С татко го постигна.
	— Баща ти беше отклонение от правилото. Те бяха две необикновени личности, които функционираха най-добре заедно.
	Чарли се притисна още по-плътно до ръката й.
	— Мислех, че няма да дойдеш.
	— Не можах да устоя на изкушението да се подиграя на тези ненавистни мръсници за един последен път. Чуй… — Ленор пое дълбоко въздух, като че се подготвяше за нещо трудно. — Възнамерявам да се пенсионирам и да се оттегля във Флорида. Да съм сред хора, сред вкиснати стари бели жени, които живеят на фиксирани приходи.
	Чарли стисна здраво устни. Не можеше да плаче повече. Не беше редно да кара Ленор да се чувства виновна, че върши нужното за себе си.
	— О, миличка. — Ленор обви ръка около кръста й. Долепи устни до ухото на Чарли. — Никога няма да те изоставя. Просто ще се намирам някъде другаде. Можеш да ми идваш на гости. Ще устроя специална спалня за теб със снимки на коне, котета и опосуми по стените.
	Чарли се засмя.
	— Време ми е да продължа напред — добави Ленор. — Водих битки достатъчно дълго.
	— Татко те обичаше.
	— Разбира се, че ме обичаше. А аз обичам теб. — Ленор я целуна по слепоочието. — Като стана дума за обич…
	Бен си проправяше път през тълпата. Вдигна ръце и се стрелна покрай възрастен мъж, който даде вид, че има да му каже нещо. Поздрави няколко познати, но не спираше да се придвижва напред, с лекота се освобождаваше от натрапниците. Хората винаги се усмихваха, като видеха Бен. Чарли усети, че също се усмихва.
	— Здравей. — Той приглади вратовръзката си. — Тук при вас само за момичета ли е?
	— Тъкмо се канех да насоля шефа ти — обяви Ленор. Целуна още веднъж Чарли и се понесе към Кен Койн.
	Групичката от окръжната прокуратура се разпадна, но Ленор погна Койн също като гепард, хукнал по дирите на бебе африкански глиган.
	— Ленор ще се оттегли във Флорида — съобщи Чарли на Бен.
	Той не изглеждаше изненадан.
	— Сега като го няма баща ти, не й остана много.
	— Само аз. — Чарли не беше в състояние да мисли за отпътуването на Ленор. Беше прекалено болезнено. — Ти ли избра костюма на татко? — попита тя Бен.
	— Изцяло дело на Ръсти — отвърна той. — Протегни ръка.
	Чарли протегна ръка.
	Той бръкна в джоба на сакото си. Извади червено топче. Положи го върху дланта й.
	— Моля, не ми благодари.
	Чарли сведе очи към червения клоунски нос и се усмихна.
	— Ела навън — помоли Бен.
	— Защо?
	Бен зачака, търпелив както винаги.
	Чарли остави чашата си. Тикна клоунския нос в чантата си и го последва навън. Първото, което забеляза, беше гъстия облак цигарен дим. Второто бе, че е заобиколена от бивши затворници. Зле скроените им костюми не успяваха да прикрият татуировките и стегнатите мускули, резултат от часовете занимания с уреди в двора. Имаше дузини мъже и жени, сигурно поне петдесет.
	Това бяха истинските оплаквачи на Ръсти — пушеха отвън също като калпазанчетата зад физкултурния салон в училище.
	— Шарлот. — Един от мъжете сграбчи ръката й. — Искам да ти кажа колко много значеше татко ти за мен. Помогна ми да си получа обратно детето.
	Чарли усети да се усмихва, докато стискаше загрубялата длан на мъжа.
	— Съдейства ми да си намеря работа — добави друг. Предните му зъби бяха загнили, но фините линии от зъбците на гребен в мазната му коса даваха да се разбере, че е положил усилия.
	— Беше свестен. — Една жена тръсна цигара в препълнения пепелник до вратата. — Накара безполезния ми бивш мъж да плаща детски.
	— Хайде сега — намеси се човек, вероятно безполезният бивш съпруг.
	Бен намигна на Чарли, преди да се върне обратно вътре. Заместник окръжният прокурор не беше особено популярен в тази компания.
	Чарли продължи да се ръкува. Помъчи се да не кашля заради гъстия дим. Изслушваше истории за това как Ръсти е помагал, когато никой друг не е бил склонен на това. Искаше й се да се върне вътре и да доведе Сам, защото сестра й би желала да чуе какво имат да кажат тези хора за комплицирания им и сприхав баща. А може би Сам нямаше да иска. Или щеше да има нужда да го чуе. Сам открай време беше рязко привличана към бялото и черното. Сивите участъци, онези, в които Ръсти процъфтяваше, винаги я бяха озадачавали.
	Чарли се засмя на себе си. Не й убягна парадоксът как, след като изсипа пред Сам най-съкровените си и мрачни грехове, най-важното според Чарли, което сестра й можеше да отнесе обратно у дома, беше знанието, че баща им е бил добър човек.
	— Шарлот? — Джими Джак Литъл се вписваше добре сред бившите затворници. Имаше повече татуировки от много от тях, в това число цял ръкав, с който се беше сдобил при престой в затвора за банков обир. Черното му бомбе го поставяше на друго място и в друго време. Той изглеждаше перманентно ядосан, сякаш защото за негово пълно разочарование не беше един от добрите, покварени от зла кукла в роман ноар от четиресетте години.
	— Благодаря, че дойде. — Чарли го прегърна през врата, нещо, което не беше правила никога преди и което сигурно вече никога нямаше да стори. — Татко би се радвал, че си тук.
	— Да. Ами… — Той изглеждаше смутен от физическия контакт. Даде си време да запали цигарата, та да успее да възстанови усещането си за мачовска твърдост. — Съжалявам за стария глупак. Очаквах да се спомине под валящи куршуми.
	— Аз се радвам, че не се случи — заяви Чарли, защото баща й беше прободен с нож два дни по-рано. Да бъде застрелян, беше прекалено сходно, та да се шегува на тази тема.
	— Това хлапе Адам Хъмфри… — Джими Джак отстрани късче тютюн от устната си. — Не съм сигурен, че успявам да го разтълкувам. Възможно е той да маже бисквитката й, но днешните хлапетии, момичетата и момчетата, могат да бъдат приятели, без да се отъркалят в шубрака. — Вдигна неразбиращо рамене, както би го направил на тема самоуправляващи се автомобили и дигитална система „Тиво“. — Колкото до Франк Алегзандър, него го познавам отпреди няколко дни. Имаше провинение за шофиране в нетрезво състояние, което Ръсти помогна да изчезне.
	— Татко е работил със семейство Алегзандър? — Чарли осъзна, че прекалено беше повишила глас. Добави шепнешком: — Какво е станало?
	— От гледна точка на Ръсти нищо ангажиращо. Нищо необичайно в отношенията им. А се случило това, че Франк тикнал червейчето си в погрешната дупка. Малко попрекалил в безименен мотел, а после тръгнал да се прибира при женичката си, вонящ на парфюма на друга. Или се опитал да се прибере. Ченгетата му лепнали небезопасно шофиране под влияние на алкохол.
	На Чарли й беше ясно как това е значело, че алкохолната проба на Франк е била под допустимата граница, но все пак е бил обвинен в шофиране в нетрезво състояние, защото полицаите са сметнали способностите му да управлява автомобил за понижени.
	— Приятелката ученичка ли е била? — поинтересува се Чарли.
	— Агент по недвижими имоти, много по-възрастна от съпругата, в което няма особена логика, понеже… защо? Искам да кажа, няма спор, имала е пари, но мацките не са някоя класика като колите. Искаш нещо свежо, не съм ли прав?
	Чарли нямаше желание да подхваща дискусии на тема тънкостите на изневярата.
	— Та какво е станало с Франк Алегзандър?
	— Върши общественополезен труд, посещава курсове за шофиране в нетрезво състояние и съдията заличи обвинението от досието му, та да си запази преподавателския лиценз. Според мои източници реалният проблем бил у дома. Съпругата не била особено доволна заради дъртото гадже. От къде на къде ще си хваща прецъфтяла изгора?
	— Ставало ли е дума за развод? — попита Чарли.
	Джими повдигна рамене.
	— Може би не са имали избор. Шофирането в нетрезво състояние е игра за богати момчета. Сметките по делото. Заплащането за курса за пияници. Глобите. Таксите. Това ти бърка в джоба като нищо с осем или девет бона.
	На Чарли й беше ясно, че за всеки това е голяма сума, а семейство Алегзандър и двамата бяха учители с малко дете. Едва ли разполагаха с пари в излишък.
	— Нищо не попарва така любовта като осъзнаването на факта, че до края на живота си ще ядеш постни спагети — изтъкна Джими Джак.
	— Или може би се обичат и са решили да оправят нещата заради детето си.
	— Това са сладки приказки от устата ти, кукличке. — Той допуши цигарата си до самия филтър. Метна я в кашпа близо до вратата. — Предполагам, вече е без значение. Ръсти няма да ми плати от гроба да проследя тази гадост.
	— Който и да поеме случая, ще се нуждае от разследващ.
	Той изкриви лице, все едно мисълта му беше причинила болка.
	— Не знам дали ми е по силите да работя за адвокат, който не е баща ти. Като се изключи настоящата компания. Но, мамка му, адвокатите обикновено не си плащат сметките и като цяло са калпави човешки същества.
	Чарли беше съгласна.
	Той й намигна.
	— Добре, кукличе, връщай се да слушаш онези боклуци. Скапаняците вътре не познаваха баща ти. Не са достойни да държат чаша с пикнята му, мен ако питаш.
	Чарли се усмихна.
	— Благодаря ти.
	Джими Джак цъкна с език и отново й намигна. Чарли го проследи с поглед, докато си проправяше път през тълпата. Потупа няколко души по гърбовете, юмрукът му срещна за поздрав няколко други юмрука и той се насочи към вратите и вероятно към безплатния бар. Повдигна бомбето си по посока на жената, която си беше получила децата обратно. Тя опря ръка на кръста си и Чарли остана с впечатлението, че никой от двама им нямаше да бъде сам тази вечер.
	Прозвуча клаксон.
	Всички насочиха погледи към паркинга.
	Бен беше зад волана на автомобила си. Сам седеше до него.
	Последния път, когато момче й беше бипкало с клаксона си, Ръсти я наказа, задето се беше измъкнала през прозореца на стаята си посред нощ.
	Бен отново натисна клаксона. Махна на Чарли да приближи.
	Тя се извини на групичката, макар да допускаше, че на някакъв етап от живота им много от тях бяха тичали към автомобил с включен двигател на някой паркинг.
	Сам слезе и опря ръка в отворената врата. Чарли успяваше да чуе пърпоренето на ауспуха от десет метра. Датсунът на Бен беше двайсетгодишен, единственото, което успяха да си позволят след неосъщественото пътуване до Колорадо. Бяха продали неговия СУВ, за да изплащат заема. Седмица по-късно купувачът не беше склонен да им го продаде обратно. Ръсти и Ленор предложиха да задържат заетите пари, но Чарли не можеше да се накара да го приеме. Клиниката в Колорадо възстанови предплатеното в рамките на дни. Проблемът бяха останалите сметки: анулирането на самолетните билети и резервацията в хотела, таксите по кредитните им карти заради тегленето на пари в брой, сметката за лежането в болница след спонтанния аборт, за хирургическата намеса, за преглед при специалист, за анестезиолог, за рентген, за лекарства, плюс лавина от други висящи сметки. В онзи момент дълговете им бяха така смазващи, та беше цяло чудо, че успяха да платят за тази таратайка.
	Тя отдели цял уикенд да изстърже гигантската лепенка с конфедерационния флаг от задното стъкло.
	— Бен предложи да ми помогне да се измъкна — обясни Сам. — Не можех да издържа повече в тази компания.
	— Нито пък аз — отвърна Чарли, макар да предпочиташе общуването с доказаните нарушители пред несръчния опит за сватосване от страна на Сам, както го възприемаше.
	Чарли преживя конфузен момент заради стърчащия от пода скоростен лост. Понечи да запретне роклята си, за да го прекрачи от двете страни, но преди няколко вечери Бен беше дал ясно да се разбере, че не иска нищо свое между бедрата й.
	— Добре ли си? — попита Бен.
	— Разбира се. — В крайна сметка седна странично, със събрани колене и крака под ъгъл, също като Бони Блу Бътлър преди падането й от понито.
	Вратата проскърца заради ръждивите панти, когато Сам я хлопна.
	— Спрей със смазка би смекчил този шум.
	— Пробвах с WD-40 — отвърна Бен.
	— Това е разтворител, не смазка — поясни Сам и се обърна към Чарли: — Реших, че можем да прекараме малко време заедно във фермерската къща.
	Чарли я изгледа, отклони очи и после пак я изгледа, защото не можеше да си представи причина сестра й да иска да прекара и две секунди на това омразно място. Вечерта, преди да отпътува за Станфорд, Сам подхвърли не напълно лишена от хумор шега как ще е най-ефективно да го изгорят до основи.
	Бен включи на скорост и направи стегнат обратен завой около групата паркирали коли. Беемвета, аудита, мерцедеси. Чарли се надяваше да няма такъв сред оплаквачите на Ръсти, дето ще се изкуши да задигне някоя.
	— По дяволите — промърмори Бен.
	На уширение до изхода бяха спрели две полицейски коли. Чарли разпозна Джона Викъри, Грег Бренър и повече от останалите ченгета от прогимназията. Чакаха, облегнати на автомобилите си с цигари в устите, за да изпълнят погребалния ескорт.
	Те също разпознаха Чарли.
	Джона оформи окръжности с пръстите си и ги долепи до очите си. Останалите от бандата се присъединиха към него, хилеха се като хиени и се престориха, че имат очи на миещи мечки заради синините на Чарли.
	— Мръсници. — Бен стисна дръжката и смъкна стъклото надолу.
	— Скъпи — произнесе разтревожено Чарли.
	Той се показа през прозореца и размаха юмрук.
	— Долни гадняри.
	— Бен! — Чарли се опита да го изтегли обратно. Той вече почти крещеше. Какво го беше прихванало нейния обикновено пасивен съпруг.
	— Бен, какво…
	— Вървете да се шибате. — Бен им показа средни пръсти и с двете си ръце. — Тъпаци!
	Ченгетата вече не се смееха. Останаха загледани в Бен, докато той се отклоняваше към магистралата.
	— Полудя ли? — поиска да узнае Чарли. Предполагаше се, че тя е откачалката. — Можеха да те пребият.
	— Нека.
	— Нека те убият? — попита Чарли. — Боже, Бен. Те са опасни. Също като акули. Със сгъваеми ножове.
	— Едва ли със сгъваеми ножове — намеси се Сам. — Те са незаконни.
	Чарли сподави приглушено сумтене.
	Бен вдигна стъклото.
	— До гуша ми е дошло от това проклето място. — Превключи рязко на трета, а после на четвърта и набра скорост по магистралата.
	Чарли се взря в празния път пред тях.
	Преди никога не беше казвал, че му е дошло до гуша от мястото.
	— Ами… — Сам прочисти гърло. — Аз обичам живота в Ню Йорк. Културата. Изкуството. Ресторантите.
	— Не бих могъл да живея на север — заяви Бен, все едно че обмисляше идеята. — Може би Атланта.
	— Сигурна съм, че от офиса за служебна защита ще се радват да те приемат — увери го Сам.
	Чарли изгледа гневно сестра си и изрече беззвучно:
	Какви ги дрънкаш?
	Сам повдигна рамене, а изражението й не подлежеше на тълкуване.
	Бен разхлаби вратовръзката си. Разкопча копчето на яката.
	— Дадох моя принос за доброто. Искам да се присъединя към мрачната страна.
	Чарли почти физически усети слисването си.
	— Какво?
	— Мисля за това от известно време — отвърна Бен. — Уморих се да бъда в служба на обществото. Искам да натрупам малко пари. Да притежавам лодка.
	Чарли стисна здраво устни, както беше постъпила, когато Ленор обяви, че ще се мести във Флорида. Като цяло, Бен беше отстъпчив за повечето неща, но Чарли се беше научила, че вземеше ли някакво решение, имаше малка вероятност да се откаже от него. Очевидно беше решил да внесе промяна в кариерата си. Може би вече си беше наумил да се махне от града. У него се долавяше нещо различно. Изглеждаше релаксиран, почти лекомислен, все едно от раменете му е било снето голямо бреме.
	Чарли прие, че това бреме е тя.
	— Има няколко фирми в Атланта, с които си сътрудничим в случаи на криминални съдебни спорове. Определено мога да ти напиша препоръки — предложи Сам.
	— Благодаря. Ще ти съобщя, след като направя известни проучвания. — Бен развърза вратовръзката си. Тъканта изшумоля, когато я измъкна изпод яката си. Метна я зад себе си. — На записа от болницата Кели прави признание.
	— Боже! — Гласът на Чарли беше достатъчно писклив да строши стъкло. — Бен, не бива да ни го казваш!
	— Ти все още разполагаш с привилегиите си на съпруга, а тя… — Той се изсмя. — Боже, Сам, здраво го стресна Койн. Почти го чух как се надрисква, когато ти започна да парираш съдията.
	Чарли го стисна за ръката.
	— Какво ти става? Може да те уволнят…
	— Снощи напуснах.
	Ръката на Чарли се свлече надолу.
	— Записът… — обади се Сам.
	— По дяволите — прошепна Чарли.
	— Какво мислиш? Виновна ли е? — попита Сам.
	— Без съмнение е виновна. От лабораторията го потвърдиха. Пробата за следи от барут по ръцете й е позитивна, също по ръкавите, по деколтето и около дясната гърда. Точно, където се очаква да бъдат открити. — Бен задъвка върха на езика си. Поне част от него осъзнаваше, че онова, което вършеше, беше морално нередно. — Не ми допада начинът, по който я накараха да признае. Не ми допада как вършат много от нещата.
	— Кели може да бъде придумана за всичко — посочи Сам.
	Бен кимна.
	— Не й прочетоха правата Миранда. Дори да го бяха направили, кой знае дали тя схваща какво представлява правото да запазиш мълчание.
	— Според мен е бременна.
	Чарли се извърна рязко към нея.
	— Защо мислиш така?
	Сам поклати глава. Говореше на Бен.
	— Знаеш ли какво е станало с оръжието?
	— Не. Ти знаеш ли? — попита Бен.
	— Да — отговори Сам. — Кели каза ли, дали е познавала жертвите?
	— Знаеше, че Луси Алегзандър е дъщеря на Франк Алегзандър — произнесе Бен. — Но ми се струва, че е получила тази информация впоследствие.
	— Колкото до семейство Алегзандър — намеси се Чарли, — Джими Джак сподели с мен, че преди няколко години Франк бил хванат да изневерява на жена си. Бил спрян за проверка за консумация на алкохол и историята се разкрила.
	— О — отрони Сам. — Значи го е правил и преди? Ученичка ли е била?
	— Не, агент по недвижими имоти. Заможна, но по-възрастна, което, както става ясно, е погрешният начин да изневеряваш. Татко е представлявал Франк във връзка с обвинението за шофиране в нетрезво състояние — добави Чарли. — Джими Джак каза, че било нещо съвсем рутинно.
	— Така е — вметна Бен. — Койн вече разгледа информацията. Фокусът му е върху факта, че Кели е била ядосана на Франк заради алгебрата. Франк се канел да й пише слаб. Чухте теорията му вчера. Според Койн момиче с коефициент на интелигентност на ряпа е така разтревожено и засрамено заради неуспехите си по алгебра, че ще извади оръжие в училище и ще гръмне двама души. В погрешното училище, между другото.
	— Това е интересен момент — изтъкна Сам. — Защо Кели е била в прогимназията?
	— Джудит Пинкман й е давала уроци заради някакъв тест за пригодност по английски.
	— О — повтори Сам, все едно нещата най-накрая си идваха по местата.
	— Но Джудит заяви, че не са имали уговорка с Кели за тази седмица — допълни Бен. — Дори не е имала представа, че Кели е в коридора, докато не чула изстрелите.
	— Какво друго ти каза Джудит? — поиска да узнае Сам.
	— Не много повече. Беше искрено разстроена. Имам предвид, това е очевидно, при положение че мъжът й е бил убит, но като се добави случилото се с Луси и вероятно срещата й с Чарли… — Бен хвърли бърз поглед към Чарли, а после го насочи обратно към пътя. — Джудит беше дълбоко потресена. Наложило се да я упоят, за да я качат в линейката. Струва ми се, че именно в този момент е достигнало до съзнанието й, в секундата, когато е напуснала сградата. Просто беше напълно погълната от скръбта.
	— Къде се е намирала Джудит, когато е започнала стрелбата?
	— В своята стая — отвърна Бен. — Чула е гърмеж. Трябвало е да заключи и да потърси прикритие, но вместо това е затичала, защото е знаела, че предстои да бие първият звънец. Искала е да предупреди децата да не идват. Стига да е било възможно да го стори, без да бъде простреляна. Заяви, че не е мислела за собствената си безопасност. — Отново погледна към Чарли. — Това е твърде разпространено явление.
	— Плавателните съдове са мъчни за поддръжка — изтъкна Сам.
	— Нямам амбиции за яхта.
	— Налице са застраховка, заплащане за док, такси.
	Чарли не можеше да понесе да слуша отчуждената й сестра да разговаря с отчуждения й съпруг на тема лодки. Взираше се безизразно в пътя. Помъчи се да си обясни случилото се. Бен беше напуснал — това беше нещо, с което съзнанието й не можеше да се справи в този момент. Вместо това се съсредоточи върху разговора му със Сам. Бен се беше раздрънкал като някой затворнически доносник. Сам беше по-предпазлива. Кели е бременна. Оръжието липсва. Чарли се беше намирала в училището, когато се случи стрелбата, стана свидетел на част от разигралото се, но бе повече на тъмно, отколкото всеки от тях.
	Бен се наклони леко, за да надникне към Сам.
	— Би трябвало да поемеш случая Уилсън.
	Сам се изсмя.
	— Не мога да си позволя орязването в заплащането.
	Той намали заради трактор на пътя. Фермерът беше заел и двете платна. Бен натисна два пъти клаксона и човекът се отдръпна достатъчно, та той да мине.
	Бен и Сам възобновиха безцелното си бъбрене на тема лодки. Чарли се върна обратно на въпросите на Сам и се помъчи да разбере накъде водеха. Сам винаги се беше показвала бърза в разрешаването на загадки. По-точно казано, беше бърза във всичко. Определено беше по-добра от нея в съдебната зала. Вчера Чарли беше изпитала силно възхищение. И нацели определението съвсем точно. Сам изглеждаше типичен викториански Дракула, от стилното й облекло до внушаването на авторитет и начина, по който дезориентира Кен Койн и го погълна също като тлъст плъх.
	— Колко куршума са били изстреляни? — попита Сам.
	Чарли зачака Бен да отговори, но после осъзна, че Сам говори на нея.
	— Четири? Пет? Шест? Не знам. Наистина съм калпав свидетел.
	— В стената, три в Пинкман и един в Луси. — Наведе се напред да погледне към Бен. — Ами стаята на госпожа Пинкман? Нещо в близост с нейната врата?
	— Нямам представа — призна той. — Случаят е само на два дни. Още правят анализи. Има обаче и друг свидетел. Той заяви, че е отброил общо шест изстрела. Вземал е участия в битки. Доста е надежден.
	Мейсън Хъкабий.
	Чарли сведе очи към дланите си.
	— Ами звукът?
	— Налице е доста треперливо обаждане от мобилен телефон от рецепцията, но то е направено, след като стрелбата е спряла. Звуковият запис, към който се стремите вие, идва от микрофона на полицай в коридора. Именно така Койн е чул репликата за бебчето. Никой от изстрелите не е бил уловен — добави Бен. — Ние, или поне аз, не разполагаме с доклада от съдебния лекар. Някъде в телата може да има още някой куршум.
	— Мисля, че искам да изгледам видеозаписа отново — заяви Сам.
	— Нямам достъп до него. Бях доста прям в молбата си за напускане — обясни Бен. — Убеден съм, че няма да се сдобия с препоръки.
	На Чарли й се прииска да се сгуши под завивките си и да заспи. Имаха ипотека. Имаха да правят вноски за колата. Здравни застраховки. Автомобилни застраховки. Данък за имота. Всички онези сметки отпреди три години.
	— Аз ще заместя липсата. — Сам взе да рови дълбоко в чантата си, кожена и скъпа, която вероятно би могла да плати всичките им сметки. Извади флаш драйва „Ентърпрайз“. — Татко има ли компютър?
	— Има отличен телевизор — отвърна Бен. Бяха купили на Ръсти същия модел, какъвто имаха у дома. Това беше четири години по-рано, преди Колорадо. Преди лодката.
	Бен намали скорост. Бяха стигнали до фермерската къща, но той не зави по алеята. По червената глинеста почва личаха мазно черни петна от кръв. На това място се беше строполил баща им във вечерта, когато беше отишъл до края на алеята да прибере пощата.
	— Мислят, че чичото е наръгал Ръсти.
	— Фейбър? — попита Сам.
	— Рик Фейхи. — Чарли помнеше чичото на Луси Алегзандър от пресконференцията. — Защо мислят, че е той?
	Бен поклати глава.
	— Изобщо не съм запознат с това. Чух слухове в офиса, а после Кейлий се оплакваше, че била извикана късно вечерта, когато беше нападнат Ръсти.
	— Значи са имали нужда от човек, който да разговаря с евентуален заподозрян — коментира Чарли, като се престори, че нехайното споменаване на името на жената, с която си мислеше, че й изневерява той, не беше подействало като нож в сърцето й. — Убедена съм, че татко е видял извършителя.
	— Също и аз — вметна Сам. — Развиваше ми теории как прошката си имала своята стойност.
	— Можете ли да си представите — додаде Чарли. — Ако татко беше оживял, сигурно щеше да се предложи за защитник на Фейхи.
	Никой не се засмя, защото на всички им беше ясно колко реална бе тази възможност.
	Бен превключи на първа. Зави по алеята, като се движеше бавно, за да избегне коловозите.
	Фермерската къща изникна пред тях с олющената си боя, изгнилия покрив и напуканата дограма, но иначе изобщо непипната, откакто братята Кълпепър бяха почукали на кухненската врата двайсет и осем години по-рано.
	Чарли усети Сам да се размърдва на мястото си. Подготвяше се, подсилваше решимостта си. На Чарли й се искаше да изрече нещо, което да й донесе утеха, но успя единствено да стисне ръката на Сам.
	— Тук защо няма решетки и ключалки? — поинтересува се Сам. — Кантората е като крепост.
	— Татко твърдеше, че гръмотевицата не удря два пъти на едно и също място. — Чарли усети в гърлото й отново да се оформя буца. Беше й известно, че прекомерните мерки за сигурност в кантората бяха заради нея, а не заради Ръсти. При редките случаи, когато беше идвала в Миш-маша през годините, неизменно оставаше отвън в колата си и натискаше клаксона, та Ръсти да се покаже, защото не беше искала да влиза. Може би ако го беше посещавала по-често, баща й щеше да вземе повече мерки за сигурност в къщата.
	— Не мога да повярвам, че бях тук едва миналата седмица — промълви Бен. — Говорихме с него на верандата.
	Чарли закопня да се облегне на него, да отпусне глава на рамото му.
	— Дръжте се — поръча Бен. Колелата заподскачаха в дупките, после нацелиха дълбок коловоз и накрая поеха по равен терен. Той понечи да спре в зона за паркиране до хамбара.
	— Продължи до предната врата — помоли Чарли. Не искаше да минава през кухнята.
	— „Тъпкач на козел“ — прочете графитите Сам. — Заподозреният го е познавал.
	Чарли се засмя.
	Не и Сам.
	— Никога не съм мислила, че ще се върна обратно тук.
	— Не е нужно да го правиш. Аз мога да вляза и да потърся снимката — предложи Чарли.
	Стиснатата челюст на Сам даваше да се разбере, че е твърдо решена.
	— Искам да я открием заедно.
	Бен описа широк завой и достигна до предната врата. Зеленината се състоеше предимно от бурени. От съседско хлапе се очакваше да коси, но като слезе, Чарли се озова нагазила до глезените сред глухарчета.
	Сам отново я държеше за ръката. Не се бяха докосвали толкова много дори като деца.
	С изключение на онзи ден.
	— Спомням си, че бях тъжна, като изгубихме червената тухлена къща, но също така помня, че беше хубав ден — промълви Сам и се обърна към Чарли. — Ти помниш ли го това?
	Чарли кимна. Гама беше изпадала в чести изблици на раздразнение, но се създаваше усещането, че нещата се изглаждат.
	— Това можеше да бъде нашият дом.
	— Всички деца го искат, нали така? — заключи Бен. — Безопасно място, където да растат. — Явно се усети. — Имам предвид… безопасна къща…
	— Не се притеснявай — успокои го Чарли.
	Бен метна сакото си в багажника. Измъкна лаптопа си иззад седалката.
	— Ще вляза и ще подготвя телевизора.
	Сам пусна флаш драйва върху дланта му.
	— Не забравяй да ми го върнеш, за да се погрижа да бъде унищожен — поръча му.
	Бен й козирува.
	Чарли го проследи с поглед, докато се изкачваше по стълбите. Протегна ръка над касата, взе ключа и си отвори.
	Дори от двора Чарли успяваше да подуши познатата миризма на цигарите без филтър на Ръсти марка „Камъл“.
	Сам устреми поглед към фермерската къща.
	— Все така си е пълен миш-маш.
	— Предполагам, че ще я продадем.
	— Татко купил ли я е?
	— Фермерът ерген си падал малко воайор. И с фетиш към стъпалата. Освен това често крадял бельо. — Чарли се засмя заради изражението на Сам. — Като умрял, имал сериозни сметки за адвокатски услуги. Семейството прехвърли къщата на Ръсти.
	— Защо татко не я е продал преди години, за да построи наново червената тухлена къща? — почуди се Сам.
	Чарли знаеше защо. Покрай възстановяването на Сам беше имало много сметки за плащане. За лекари, за болници, за терапевти, за рехабилитации. Чарли беше запозната със смазващата тежест на неочаквано заболяване. Не ти оставяше много време и енергия да построиш наново каквото и да било.
	— Мисля, че се дължеше предимно на инерцията — обясни на Сам. — Знаеш, че Ръсти не беше по промените.
	— Можеш да задържиш къщата. Не че си го поискала, но на мен не ми трябват парите. Искам единствено снимката на мама. Или нейно копие. Разбира се, че ще направя копие за теб. Или за себе си. Можеш да задържиш оригинала, ако…
	— Ще го измислим. — Чарли се помъчи да се усмихне. Сам не си падаше по празното бърборене, но в момента го правеше. — Или пък аз ще го измисля вместо теб.
	— Да вървим. — Сам кимна към къщата.
	Чарли й помогна да се изкачи по стълбите, макар Сам да не я беше помолила. Бен беше оставил вратата отворена. Чуваше го да отваря прозорците, за да пусне вътре въздух.
	Щеше да е най-добре да я запечатат — също като Чернобил.
	Купища от наследството на Чарли изпълваха дневната. Стари вестници. Списания. Екземпляри от „Анализи на законите на Джорджия“ датиращи от деветдесетте години. Кашони с папки от стари случаи. Изкуствен крак, който Ръсти беше приел като заплащане от пияница, известен на всички като Скип.
	— Кашоните — отрони Сам, защото някои от кашоните с придобивките на Гама от магазина за вещи втора употреба така и не бяха разопаковани. Обели изсъхналата лепенка на един кашон, надписан „Всичко за един долар“, и извади лилава тениска с Чърч Лейди.
	Бен наблюдаваше иззад телевизора.
	— В кабинета му има и друг кашон — отбеляза. — Сигурно можеш да направиш състояние с продажби в Ибей. — Погледна към Чарли. — Не „Стар Трек“, а направо „Междузвездни войни“.
	Чарли не можеше да повярва, че беше успяла да разочарова мъжа си още като тринайсетгодишна.
	— Гама избра всичко, аз не съм участвала.
	Главата му се скри зад телевизора. Опитваше се да свърже всички компоненти, които Ръсти беше разкачил, под претекст че светлинките ще му причинят припадъци.
	— Добре, мисля, че съм готова — отсече Сам.
	Чарли нямаше представа за какво е готова, докато не я видя да наднича към дългия коридор, преминаващ по цялата дължина на къщата. Задната врата с матови стъкла се намираше в далечния му край, а кухнята в срещуположния. Именно там беше стоял Даниъл Кълпепър, докато наблюдаваше Гама да излиза от банята.
	Чарли още си спомняше броденето си по коридора в издирване на тоалетната и начина, по който подвикваше „Фъдж“, та майка й да я чуе.
	Имаше общо пет врати и никоя не беше на място, което изглеждаше логично. Една водеше към злокобното мазе. Втора се отваряше към дрешник. Друга към килер. Следващата отвеждаше в банята. А една от средните необяснимо водеше в миниатюрната спалня, в която беше умрял фермерът ерген.
	Ръсти беше устроил в тази стая своя кабинет.
	Сам тръгна първа. Отзад изглеждаше непроницаема. Гърбът й беше изправен. Главата й беше вирната високо. Дори лекото колебание в походката й беше изчезнало. Единственото издаващо я беше това, че постоянно докосваше стената с пръсти, все едно изпитваше нужда да се увери, че има достъп до нещо стабилно.
	— Задната врата. — Сам посочи към вратата. Матовото стъкло беше пукнато. Ръсти се беше опитал да го фиксира с жълта лепенка. — Нямаш представа колко пъти съм се будила през годините след сън, че съм хукнала през тази врата, вместо да вляза в кухнята.
	Чарли не каза нищо, макар че самата тя беше сънувала сходни неща.
	— Добре. — Сам положи длан върху бравата към кабинета на Ръсти. Отвори уста и вдиша дълбоко като плувец на път да потопи глава под водата.
	Вратата се отвори.
	Все същото помещение, но пропито с натрапчивата миризма на застоял никотин. Книжата, кашоните, стените, дори въздухът, имаха жълтеникав оттенък. Чарли се пробва да отвори един от прозорците, но боята го беше запечатала затворен. Осъзна, че чувстваше китката си навехната заради думкането по капака на бащиния й ковчег. Не й беше денят да си има вземане-даване с неодушевени предмети.
	— Не я виждам — отбеляза тревожно Сам. Беше до бюрото на Ръсти. Разбута някои от книжата, други събра на купчета. — Не е тук. — Плъзна поглед по стените, но те бяха украсени с рисунки от училищни проекти на Чарли. Само Ръсти би залепил на стената си интерпретацията на осемгодишна на анатомията на торен бръмбар.
	— Ето я — обади се Чарли, когато зърна черната паянтова рамка от метал, държала снимката почти петдесет години. — По дяволите, татко. — Ръсти беше допуснал слънцето да обезцвети лицето на майка им. Личаха само тъмните отвори на очите и устата под гъстата черна коса.
	— Съсипана е. — Сам звучеше напълно смазана.
	На Чарли й призля от чувство за вина.
	— Трябваше да му я отнема много отдавна и да я съхраня някак. Толкова съжалявам, Сам.
	Сам поклати глава. Остави снимката обратно върху папката.
	— Не това е фотографията, която имаше предвид той. Не забравяй, че сподели как съществувала друга, която не ни е показвал. — Тя отново се залови да размества книжа, проверяваше зад кашони с ръкописи и купчини показания под клетва. Изглеждаше отчаяна. Очевидно снимката беше важна за нея сама по себе си, но също така това беше едно от последните неща, за които беше говорил Ръсти на Сам.
	Чарли събу обувките си, за да не закачи нещо с токовете и да си счупи врата. Следващата година от живота й щеше да бъде пропиляна да прехвърли всички тези боклуци. Спокойно можеше да се залови още сега.
	Вдигна няколко кашона от нестабилната сгъваема масичка. Разпиляха се неприбрани в кутия фигури за шах и изтракаха върху участък от пода, който беше вече оголен.
	— Дали не я е държал в шкафовете с класьори? — почуди се Сам. Изглеждаше разколебана. Имаше пет дървени шкафа, до един заключени с тежки резета.
	— Как ще успеем да открием ключовете в тази бъркотия?
	— Сигурно са били у него, като са го откарали в болницата.
	— Което означава, че са сред веществените доказателства.
	— И нямаме никой в окръжната прокуратура, който да ни помогне, защото, както става ясно, мъжът ми ги е пратил да вървят на майната си. — Замисли се за Кейлий Колинс и добави наум може би не всички. — Значи татко беше убеден, че двете с теб не сме я виждали? — обърна се към Сам.
	— Вече ти казах. Заяви, че я е пазил за себе си. Че е уловила мига, в който с Гама са се влюбили един в друг.
	Чарли долови патетичния дух в коментара на баща им. Езикът му винаги беше толкова вбесяващо бароков, че тя понякога губеше представа за смисъла.
	— Той я обичаше — каза на Сам.
	— Знам — отвърна сестра й. — Позволих си да забравя, че той също я изгуби.
	Чарли устреми поглед навън през прозореца. Беше плакала достатъчно да й държи за цял живот.
	— Не мога да си тръгна, без да я открия — отрони Сам.
	— Възможно е да си я е измислил — допусна Чарли. — Знаеш го колко обичаше да извърта историите.
	— Не би излъгал за това.
	Чарли задържа устата си затворена. Не беше толкова убедена.
	— Проверихте ли в сейфа? — попита Бен. Стоеше в коридора с метнати на рамото си сноп разноцветни кабели.
	Чарли потърка очи.
	— Кога татко си е взел сейф?
	— Когато е осъзнал, че вие със Сам четете всичко, донесено от него у дома. — Избута купчина кашони със стъпало и разкри свободно стоящ сейф, достигащ до средата на бедрото му.
	— Знаеш ли комбинацията?
	— Дори не знаех, че има сейф — напомни му Чарли. — И от къде на къде ще я знам?
	Сам коленичи. Огледа цифрите.
	— Сигурно е поредица от числа, която е от значение за татко.
	— Каква е цената на стек „Камъл“?
	— Имам идея. — Сам завъртя шайбата няколко пъти. Спря на две, после върна до осем и накрая обратно до седемдесет и шест.
	Рожденият ден на Чарли.
	Сам пробва ръчката.
	Сейфът не се отвори.
	— Пробвай твоя рожден ден — подкани я Чарли.
	Сам отново завъртя шайбата, като спираше на верните цифри. Дръпна ръчката.
	— Не.
	— Рожденият ден на Гама — предположи Бен.
	Сам въведе цифрите. Без успех. Поклати глава, все едно съзряла очевидното.
	— Рожденият ден на Ръсти.
	Бързо завъртя шайбата, като въведе рождения ден на Ръсти.
	Пробва ръчката.
	Отново нищо.
	Сам погледна към Бен.
	— Следващият рожден ден е твоят.
	— Пробвай 16.03.89 — промълви Чарли.
	Денят, в който Кълпепър бяха цъфнали пред кухненската врата.
	Сам изпусна бавно въздух. Обърна се и се залови с шайбата: надясно, после наляво и отново надясно. Отпусна пръсти върху дръжката. Вдигна очи към Чарли. Пробва я.
	Сейфът се отвори.
	Чарли коленичи редом със Сам. Сейфът беше плътно запълнен, също като всичко друго в живота на Ръсти. В началото успяваше да подуши единствено застоялия мирис на стара хартия, но после долови и нещо друго, почти наподобяващо дамски парфюм.
	— Мисля, че това е сапунът на мама — прошепна Сам.
	— „Розова наслада“ — спомни си Чарли. Гама го купуваше от аптеката. Единствената й глезотия.
	— Мисля, че се излъчва от тези. — На Сам й се наложи да си послужи с двете си ръце да освободи сноп пощенски пликове, запънали се в тавана на сейфа.
	Бяха завързани с червена панделка.
	Сам подуши писмата. Затвори очи досущ като котка, мъркаща на слънце. Усмивката й беше напълно блажена.
	— Все едно е тя.
	Чарли също подуши пликовете. Кимна. Ароматът беше смътен, но все пак беше на Гама.
	— Виж. — Сам посочи адреса, който беше на Ръсти в Университета на Джорджия. — Това е нейният почерк. — Сам плъзна пръсти по идеално оформените букви по метода на Палмър, с който си служеше майка им. — Пощенското клеймо е от Батавия, Илинойс. Там се помещава „Фърмилаб“. Това трябва да са любовни писма.
	— О — намеси се Бен. — Ами, сигурно няма да искате да ги четете.
	— Защо пък не?
	— Защото са били истински влюбени.
	Сам се усмихваше широко.
	— Но това е прелестно.
	— Така ли? — Гласът на Бен достигна висини, с каквито вероятно не си беше служил след пубертета. — Имам предвид, сериозно ли искате да четете ароматизирани писма, съхранявани от баща ви, вързани с червена панделка, които датират от времето, когато тъкмо са се били запознали с майка ви и сигурно… — Тикна пръст в разхлабения си юмрук. — Помислете само. Баща ви може да е бил истински жребец.
	Чарли се почувства несигурна.
	— Да оставим за момента това решение настрана — предложи Сам. Постави писмата върху сейфа. Вмъкна ръка обратно вътре и плъзна навън пощенска картичка.
	Сам показа на Чарли въздушна снимка от космическия център „Джонсън“.
	Преди да постъпи във „Фърмилаб“ Гама беше работила за НАСА.
	Сам обърна картичката. Красивият почерк на майка им беше непогрешим.
	Чарли прочете на глас посланието до Ръсти.
	— „Ако можеш да видиш как от хаоса произлиза ред, то можеш да видиш и как се е стигнало до хаоса.“ Доктор Сюс.
	Сам изгледа многозначително Чарли. Все едно че майка им предлагаше брачен съвет от гроба си.
	— Очевидно се е мъчила да комуникира с татко на неговото ниво — заключи Чарли.
	— Очевидно. — Сам се усмихваше по същия начин, както го беше правила в коледните сутрини. Неизменно отваряше подаръците си влудяващо бавно, коментираше опаковката, количеството използвана лепенка, размерите и формата на кутията, докато Чарли разкъсваше хартията на нейните, настървена като чихуахуа на метамфетамини.
	— Трябва да прегледаме всичко това изключително внимателно — изтъкна Сам. Настани се по-удобно на пода. — Надявам се да открием снимката още днес, но ако не стане така, всъщност при всички случаи, имаш ли нещо против да отнеса това тук в Ню Йорк? Част от нещата са изключително ценни и бих могла да ги каталогизирам и…
	— Няма проблем — отговори Чарли, защото й беше известно, че Гама и Сам открай време бяха разговаряли на техен собствен тайнствен език.
	А също така и че тя самата никога не би създала каталог.
	— Ще ги върна — обеща Сам. — Може да се срещнем в Атланта или аз да дойда дотук.
	Чарли кимна. Допадаше й идеята отново да се види със сестра си.
	— Не мога да повярвам, че татко е запазил това. — Сам държеше един от медалите си по бягане. — Трябва да е бил в кантората му. В противен случай щеше да изгори при пожара. И… О, боже мой. — Беше открила сноп стари училищни домашни работи. — Есето ти на тема трансцендентална философия. Чарли, помниш ли, че Гама се впусна в двучасов спор с учителя ти? Беше така разярена, задето е маргинализирал Луиза Мей Алкот. О… Виж, мой стар бележник. От него се очакваше да го подпише.
	Бен подсвирна, за да спечели вниманието на Чарли. Държеше празен лист хартия.
	— Баща ти е запазил рисунката ми на зайче в снежна буря.
	Чарли се ухили.
	— Я, почакай. — Той взе химикалката от бюрото и постави черна точка в центъра на листа. — Всъщност е задникът на полярна мечка.
	Тя се засмя, а после й се доплака, защото хуморът му й липсваше толкова много.
	— Чарли — произнесе въодушевено Сам. — Струва ми се, че ударихме джакпота. Помниш ли тетрадките на мама? — Отново ровеше в сейфа. Този път измъкна голям дневник с кожена подвързия. Отвори го.
	Вместо страници, изписани с уравнения, вътре имаше непопълнени чекове.
	Чарли надникна над рамото на Сам. Метална спирала. По три реда на страница, разръфани кочани от вече написани и откъснати стари чекове. Сметката беше в „Банк ъв Америка“, но тя не разпознаваше името на фирмата.
	— „Пайквил Холдинг Фънд“.
	Сам прехвърли кочаните с чекове, но обичайната информация — датата, сумата и човека, на когото са платими чековете — не беше попълнена. Попита Чарли:
	— Защо татко е имал бизнес сметка за холдингово дружество?
	— Набирателната му сметка е на името Ръсти Куин — отговори Чарли. Повечето съдебни адвокати имаха безлихвени холдингови сметки, в които се депозираха суми от споразумения. Адвокатът си вземаше своя дял, а после изплащаше останалото на клиента. — Но в това няма никаква логика. Ленор води счетоводството на татко. Пое го, откакто татко беше забравил да плати сметката за ток и електричеството беше прекъснато.
	Бен прехвърли купчина неотворена поща върху бюрото на Ръсти. Намери сред нея един плик и го размаха.
	— „Банк ъв Америка“.
	— Отвори го — подкани Чарли.
	Бен измъкна навън извлечение, състоящо се от една страница.
	— Мили боже. Над триста хиляди.
	— Татко никога не е имал клиент, който да получи такова обезщетение.
	— Миналия месец е имало само едно теглене. Чек номер 0340 за две хиляди долара — обяви Бен.
	— Обикновено номерът на чека започва с три нули — отбеляза Сам. — Кога е датата на последния чек? — попита.
	— Не пише, но е осребрен преди четири седмици.
	— Втория петък на всеки месец.
	— Какво? — Чарли сведе очи към чековата книжка. — Откри ли нещо?
	Сам поклати глава. Затвори кожената корица.
	— Не искам да се правя на член от бандата на Скуби Ду, но не искате ли да пробваме номера с молива? — попита Бен. — Да натъркаме с графит празния чек под написания от Ръсти? Като хванеше химикалка, натискаше здраво.
	— Отлична идея, скъпи. — Чарли се надигна да потърси молив по бюрото.
	— Ще са ни нужни официални копия — изтъкна Сам. — Натъркването с графит няма да ни разкрие нищо.
	— Ще ни даде да разберем на кого е написал чека.
	Сам притисна дневника към гърдите си.
	— Имам няколко сметки в „Банк ъв Америка“. Мога да се обадя утре и да поискам копия. Ще ни е нужен смъртният акт на татко. Чарли, сигурна ли си, че няма завещание? Наистина е редно да го потърсим. Много възрастни хора правят завещание, но не казват на децата си.
	Чарли застина. Почувства по гърба й да избива пот. Към къщата се движеше автомобил. Долетя познатият тътен, когато предницата му попадна в дълбока дупка. Хрущенето на гумите, когато минаваха по утъпканата червена глина.
	— Сигурно е Станислав, шофьорът ми — обясни Сам. — Поръчах му да ме вземе оттук. — Хвърли поглед към часовника върху бюрото на Ръсти. — Точно навреме. Ще трябва да открия кашон да прибера всичко това.
	— Бен… — продума Чарли.
	— Аз ще отида. — Бен пое по коридора.
	Чарли стоеше в коридора и следеше движението му към кухнята. Той надникна през прозореца. Ръката му описа окръжност около бравата. Сърцето й потрепна странно в гърдите. Не искаше Бен в кухнята. Не искаше да отваря вратата.
	Бен отвори вратата.
	На страничната веранда стоеше Мейсън Хъкабий. Погледна изненадано към Бен. Носеше черен костюм, синя вратовръзка и камуфлажна бейзболна шапка.
	Бен не заговори на другия мъж. Обърна се кръгом и пое обратно по коридора.
	На Чарли й призля. Затича да срещне Бен. Блокира пътя му с ръце, опрени в двете стени на коридора.
	— Съжалявам.
	Бен се опита да я заобиколи.
	Чарли стоеше непоколебимо на мястото си.
	— Бен, не съм го викала тук. Не го искам тук.
	Бен не я избута от пътя си. Просто се взираше в нея. Задъвка върха на езика си.
	— Ще се отърва от него. Мъчех се да го направя и преди.
	— Бен, ще ми помогнеш ли да опаковам тези неща? — викна Сам от кабинета.
	Чарли знаеше, че Бен е прекалено много джентълмен, та да отговори с не.
	Пусна го да отмине с неохота. Затича към кухнята на практика в галоп.
	Мейсън помаха към нея, защото имаше пряка зрителна връзка с дъното на къщата. Имаше благоразумието да не се усмихне, когато тя приближи.
	— Съжалявам — откъсна се от устата му.
	— Ще те накарам наистина да съжаляваш — прошепна дрезгаво тя. — Не те занасях, като споменах за ограничителната заповед. Ще ми отнеме две минути да скапя живота ти.
	— Наясно съм с това — отвърна той. — Чуй, съжалявам. Наистина съжалявам. Просто искам да поговоря с теб и сестра ти.
	Чарли пренебрегна отчаянието в тона му.
	— Не ме е грижа какво искаш. Трябва да си вървиш.
	— Чарли, пусни го да влезе — намеси се Сам.
	Чарли се обърна. Сам стоеше на прага. Отново докосваше стената с пръсти.
	— Насам — каза на Мейсън и после влезе в дневната, преди Чарли да е успяла да се възпротиви.
	Мейсън пристъпи в кухнята, без да е поканен. Стоеше на прага. Свали бейзболната си шапка. Започна да я прехвърля в ръце. Озърна се из помещението, видимо впечатлен. Ръсти не беше променил нищо от деня на нанасянето им. Паянтовите столове. Очуканата маса. Единственото, което липсваше, беше някога монтираният на прозореца климатик. Не беше съществувал начин да отстранят частиците от Гама от вентилатора.
	— Насам. — Чарли огледа празния коридор за Бен. Вратата на кабинета на Ръсти беше затворена. Автомобилът на Бен не беше изчезнал. Не беше отворил задната врата. Сигурно стоеше в кабинета на Ръсти и се чудеше защо жена му е такава уличница.
	— Съжалявам за баща ви — обади се Мейсън.
	Чарли се извърна рязко.
	— Знам кой си.
	Мейсън изглеждаше притеснен.
	— Очевидно, като те срещнах, не го знаех, но сестра ми ми разказа за твоята сестра и… — Намираше за трудно да открие точните думи. — Ужасно съжалявам за случилото се с нея. Както и с теб и семейството ти. Но онова, което направихме двамата с теб, то беше еднократна грешка, огромна грешка. Влюбена съм в мъжа ми.
	— И преди го каза. Разбирам. Уважавам позицията ти. — Мейсън кимна към Сам. Тя си беше отворила място за сядане на стол с права облегалка. Записът от охранителната камера в училището беше поставен на пауза на екрана до нея. Бен беше успял да го накара да проработи.
	Мейсън се втренчи в огромния екран.
	— Кой ще бъде адвокат на Кели сега?
	— Ще намерим някого от Атланта — отговори Сам.
	— Аз мога да платя — предложи той. — Семейството ми има пари. Родителите ми имат… имаха компания за превоз с камиони.
	Чарли помнеше надписите.
	— „Хъкабий транспорт“.
	— Да. — Той отново насочи поглед към записа. — Това от онзи ден ли е?
	Чарли нямаше желание да подхваща този разговор.
	— Защо си тук?
	— Просто… — Той се прекъсна сам. Вместо да предложи обяснение за продължителното си и нежелано присъствие, каза: — Кели се опита да се самоубие. Това показва разкаяние. Четох по този въпрос в интернет, че разкаянието е от значение при дела с евентуална смъртна присъда. Можете да го използвате на процеса, та да накарате съдебните заседатели да й дадат доживотна или може би доживотна с възможност за освобождаване. Наясно са с това, нали?
	— Кой да е наясно? — попита Сам.
	— Полицията. Прокуратурата. Вие.
	— Ще кажат, че е зов за помощ — вметна Чарли. — Тя предаде оръжието. Не натисна спусъка.
	— Натисна го — заяви той. — Три пъти.
	— Какво? — Сам стана от стола.
	— Не можеш да излъжеш за това — настоя Чарли. — Имаше хора.
	— Не лъжа. Тя притисна оръжието към гърдите си. Ти беше на шест метра разстояние. Трябва да си го видяла. Или поне да си го чула. — Обърна се към Сам. — Кели притисна дулото към гърдите си и натисна спусъка три пъти.
	Чарли нямаше абсолютно никакъв спомен.
	— Чух прещракването — отсече той. — Обзалагам се, че Джудит Пинкман също го е чула. Не си го измислям. Тя наистина се опита да се самоубие.
	— Тогава защо ти просто не й отне оръжието? — попита Сам.
	— Нямах представа дали не е презаредила. Морски пехотинец съм. Винаги приемаш, че оръжието е готово за стрелба, освен ако нямаш пряка видимост към празния патронник.
	— Презаредила — повтори Сам и претегли думата. — Когато започна стрелбата, колко изстрела чу?
	— Шест — заяви той. — Един, последва пауза, после три в наистина бърза поредност, след това по-кратка пауза, следващ изстрел, отново кратка пауза, още един изстрел. — Той повдигна рамене. — Шест.
	Сам седна отново. Зарови в чантата си.
	— Убеден ли си в това?
	— Когато си вземал участие в близки сражения толкова пъти, колкото аз, научаваш се да броиш куршумите наистина бързо.
	Тя държеше бележник в скута си.
	— И револверът на Кели е бил с шест патрона?
	— Да.
	— Беше ли празен, когато го взе ти? — поиска да узнае Чарли.
	Мейсън погледна нервно към Сам.
	— Сега ще е уместен момент да обясниш защо си го тикнал отзад в панталоните си — изтъкна тя.
	— Инстинкт. — Той повдигна рамене, все едно извършването на углавно престъпление беше нещо маловажно. — Ченгето не го взе и аз го прибрах временно в колана на панталона си. А после никое от ченгетата не ми го поиска, нито ме претърсиха за него, така че напуснах и се качих в автомобила си, преди да съм осъзнал, че още е у мен.
	Сам не се захвана да ръчка в пролуките на неубедителния му разказ, а попита:
	— Какво стори с оръжието?
	— Разглобих го и го разхвърлях из езерото. На най-дълбоките места.
	Тя за пореден път остави да му се размине.
	— Възможно ли е да се прецени само на вид дали дадено оръжие е заредено?
	— Не — отвърна Мейсън. — Имам предвид, при деветмилиметров затворът ще се върне обратно, но можеш да натиснеш предпазителя и…
	— При револвера веднъж щом куршумите бъдат изстреляни, гилзите остават в барабана — прекъсна го Чарли.
	— Така е — потвърди Мейсън. — Всички шест бяха там, така че тя не беше презаредила.
	— Което означава, че й е било известно как оръжието е празно, когато е натиснала спусъка три пъти — изтъкна Чарли.
	— Не сме сигурни в това — настоя Мейсън. — Кели сигурно си е мислела…
	— Потвърди поредността, моля. — Сам извади химикалката от бележника и започна да пише, както говореше. — Един изстрел, дълга пауза, три поредни изстрела, кратка пауза, нов изстрел, друга кратка пауза, изстрел. Нали така?
	Мейсън кимна.
	— След като Луси Алегзандър е била уцелена в шията, имало е друг изстрел — допълни тя.
	— В пода — поясни Мейсън. — Имам предвид, това е моето допускане.
	Сам изви вежда.
	— Видях дупка от куршум на пода. Някъде тук — добави и посочи към дясната част на екрана. — Няма да се види на записа заради ъгъла на камерата. По-близо е до вратата. По-скоро там, където се намираше Кели, когато й поставиха белезниците..
	— Как изглеждаше дупката? — поиска да узнае Чарли.
	— От плочката беше откъртено парче, но нямаше барутен прах, така че вероятно е бил изстрелян от разстояние от поне петдесет до сто сантиметра. Също така имаше овална форма. Като сълза. Надолу е било стреляно под ъгъл. — Протегна ръка с показалец и палец, имитиращи оръжие. — Някъде от нивото на кръста й може би. Тя е по-ниска от мен, но ъгълът не беше толкова остър. Ще трябва да го реконструирате. — Мейсън повдигна рамене. — Не съм експерт. Обучаван съм като част от подготовката ми по време на служба.
	— Не е искала да убие Джудит Пинкман и затова е изстреляла последния куршум в пода — заразсъждава Сам.
	Мейсън отново повдигна рамене.
	— Може би. Но тя отдавна познава семейство Пинкман и това не я спря да убие Дъг.
	— Познавала ги е? — попита Сам.
	— Кели беше момичето, което разнасяше вода за футболния отбор. Именно тогава започнаха слуховете за нея и един от играчите. Не съм сигурен точно какво се случи, но Кели отсъства три седмици от училище, а другото хлапе напусна града, така че… — Останалото го премълча, но явно имаше предвид слуховете, стимулирали половината училище да хули Кели в собствения й годишник.
	— Дъглас Пинкман е бил треньор на футболния отбор, така че е познавал Кели от ангажимента й да разнася вода — уточни Сам.
	— Точно така, тя се задържа два сезона, струва ми се, заедно с друго момиче от групата на специално обучение. От окръжната управа ни спуснаха указ да интегрираме тези деца в повече извънучилищни дейности: оркестъра, групата на мажоретките, баскетбол, футбол. Идеята беше добра. Струва ми се, че на някои от тях това наистина им помогна. Очевидно не на Кели, но…
	— Благодаря. — Сам се върна отново към бележките си. Разгръщаше бавно страниците и отбелязваше нещо с химикалката си. Не толкова пренебрегваше Мейсън, колкото беше открила нещо по-интересно.
	Мейсън отправи поглед към Чарли в търсене на някакво обяснение.
	Чарли единствено можа да повдигне рамене.
	— За какво искаше да разговаряш с нас?
	— Да. — Той запрехвърля шапката в ръцете си. — Може ли първо да използвам тоалетната ви?
	Чарли не беше в състояние да повярва, че той продължаваше да го проточва.
	— По коридора.
	Чарли се обърна към Сам, която още беше съсредоточена върху бележките си.
	— Защо говориш с него? Трябва да го разкараме оттук.
	— Можеш ли да огледаш и да ми кажеш какво виждаш? — Сам посочи към дясната част на екрана. — Нямам доверие на очите си. Тази сянка не ти ли се струва странна?
	Чарли чу Мейсън да отваря вратата на банята и после да я затваря. Слава богу, че не беше попаднал по грешка в кабинета на Ръсти.
	— Моля те, помогни ми да се отърва от него — обърна се Чарли към Сам.
	— Ще го направя — обеща Сам. — Просто погледни записа.
	Чарли се изправи пред гигантския телевизор. Залови се да изучава поставения на пауза запис. Виждаше ясно, че камерата е под ъгъл и улавя само половината коридор. Прословутият сляп участък, за който й спомена Мейсън. Горното осветление беше включено, но отдясно в коридора падаше странна сянка. Тясна и дълга, почти като крака на паяк.
	— Я почакай — заговори Чарли, но не във връзка със записа. — Откъде знаеше той къде е банята?
	— Какво?
	— Просто се запъти право към нея и отвори вратата. — Чарли усети по гръбнака й да пробягват тръпки. — Никой не нацелва вярната врата, Сам. Пет са и в местоположението на никоя няма логика. Наясно си с това. В общи линии е повод за шега, че никой не ги разгадава. — Сърцето на Чарли затуптя силно в основата на гърлото й. — Според теб Мейсън познавал ли е татко? Дали е бил тук и преди? Като например многократно, та да му е известно къде е банята, без да му се обяснява?
	Сам отвори уста. После я затвори.
	— Известно ти е нещо — предположи Чарли. — Татко каза ли ти…
	— Чарли, седни. В момента не знам нищо със сигурност, но се мъча да сглобя нещата.
	Спокойствието на Сам я разтревожи.
	— Защо искаш да седна?
	— Защото се рееш над мен като военен дрон.
	— Можеше да си послужиш с нещо по-деликатно като колибри?
	— Всъщност колибритата са доста свирепи.
	— Чък! — ревна Бен.
	Чарли усети сърцето й да подскача. Преди никога не го беше чувала да крещи така силно.
	— Чък! — отново ревна Бен.
	По коридора прозвуча тропотът от стъпките му. Отмина дневната и после се върна, видимо не на себе си.
	— Добре ли си? — Бен надзърна над рамото й в двете посоки по коридора. — Къде е той?
	— Бен, какво… — подхвана Чарли.
	— Къде е той, мамка му? — Бен крещеше така силно, че тя запуши ушите си с длани. — Мейсън! — Той размахваше юмруци в стената. — Мейсън Хъкабий!
	Вратата на банята проскърца.
	— Ти, мръснико! — викна Бен и се втурна по коридора.
	Чарли затича след него. Закова се на място, когато Бен повали Мейсън на пода.
	Бен размахваше юмруци. Мейсън вдигна ръце да прикрие лицето си. Чарли беше изпълнена от ужас, докато наблюдаваше как мъжът й пребива човек.
	— Бен! — Налагаше се да предприеме нещо. — Бен, спри!
	Сам стисна Чарли през кръста и я задържа назад.
	— Трябва да… — Чарли замълча. Не знаеше какво да стори. Мейсън щеше да убие Бен. Беше обучен войник. — Сам, ние трябва да…
	— Той не отвръща — отбеляза Сам, почти все едно озвучаваше документална поредица. — Виж, Чарли. Той не отвръща.
	Имаше право. Мейсън лежеше на пода с длани, прикриващи лицето му, и поемаше всеки удар по главата, шията и гърдите си.
	— Ти, страхливецо! — крещеше Бен. — Покажи ми скапаното си лице.
	Мейсън отдръпна ръце.
	Бен го фрасна здраво в челюстта. Чарли чу трошенето на зъби. От устата на Мейсън бликна кръв. Той лежеше на пода с ръце отстрани на тялото и понасяше побоя.
	Бен не се отказваше. Налагаше го още и още.
	— Не — прошепна Чарли.
	Стената беше опръскана от кръв.
	Брачната халка на Бен разкъса веждата на Мейсън.
	Устната му беше разцепена.
	Кожата на бузата му беше ожулена.
	Мейсън все така просто лежеше и търпеше.
	Бен го удари отново.
	И отново.
	— Съжалявам — произнесе с фъфлене Мейсън. — Съжалявам.
	— Ти скапан… — Бен замахна назад и цялото му тяло се усука, а после стовари юмрук върху челюстта на Мейсън.
	Чарли видя как кожата на бузата на Мейсън се набразди като повърхността на езерото зад лодка. Дочу остър пукот, също като от бухалка, ударила топка. Главата на Мейсън се отметна на една страна.
	Клепачите му запърхаха.
	О устата и носа му се стичаше кръв.
	Отново примигна, но не помръдваше. Взорът му остана прикован в стената. Кръвта се стече по прашния перваз и оформи локвичка върху дървения под.
	Бен се отпусна назад върху петите си. Бе задъхан от усилието.
	— Съжалявам — произнесе Мейсън. — Съжалявам.
	— Върви на майната си с твоето съжалявам. — Бен се изплю в лицето му. Гътна се на една страна и рамото му се блъсна в стената. Спусна ръце от двете страни на тялото си. От кокалчетата му капеше кръв. Вече не крещеше. Плачеше.
	— Ти… — пробва се наново, но гласът му пресекна. — Позволил си му да изнасили жена ми.


>>	18

	Чарли усети зрението й да се замъглява. Паника сграбчи гърлото й в здрава хватка. Чуваше единствено крясъците в главата си.
	Бен знаеше.
	— Ти ли му каза? — обърна се към Сам.
	— Не — отговори Сам.
	— Не ме лъжи, Саманта. Просто кажи истината.
	— Чарли — отрони Сам. — Фокусираш се върху погрешното нещо.
	Съществуваше само едно погрешно нещо. Мъжът й беше научил какво й се е случило. Беше пребил човек почти до несвяст заради това. Беше се изплюл върху него и му каза…
	Позволил си му да изнасили жена ми.
	Позволил си му.
	Чарли усети въздухът да напуска бързо дробовете й. Притисна длан към устата си, а в гърлото й се събра жлъчка.
	— Той е бил — обясни Бен. — Не Даниъл.
	— В гората ли? — попита Чарли, а гласните й струни се напрегнаха заради въпроса. Зърна противното лице на Закарая Кълпепър. Беше го фраснала така здраво, че главата му се отметна назад. От устата му течеше кръв. А после Даниъл Кълпепър го тръшна на земята и започна да го налага по същия начин, както Бен преби Мейсън Хъкабий.
	Само дето това в гората не е бил Даниъл Кълпепър.
	— Ти нападна Закарая — заговори Чарли. Наложи й се да преглътне, преди да успее да добави: — Закъсня.
	— Знам. — Мейсън се претърколи на гръб. Покри очите си с длани. — В къщата. В гората. Все закъснявах.
	Чарли усети как коленете й стават гумени. Опря рамо в стената.
	— Защо?
	Мейсън завъртя глава в едната и в другата посока. Дишаше с усилие. От носа му излизаха балончета кръв.
	— Кажи им — подкани Бен с длани, стиснати в юмруци.
	Мейсън обърса нос с опакото на дланта си. Погледна към Бен, а после към Сам и Чарли. Най-накрая отговори:
	— Наех Зак да ми помогне да се погрижа за Ръсти. Дадох му всичко, което бях спестил за колежа. Знаех, че дължи пари на Ръсти, но… — Гласът му пресекна. — Предполагаше се, че вие ще сте на тренировка по бягане. Щяхме да откараме Ръсти по страничния път и да се отървем от него. Зак щеше да си докара три бона, плюс, че щяха да бъдат заличени дълговете му. Аз щях да имам своето отмъщение. — Отново погледна към Сам, а после към Чарли. — Опитах се да спра Зак, като се оказа, че баща ви го няма, но той…
	— Няма нужда да ни казваш какво е направил. — Думите на Сам бяха така заредени с напрежение, че бяха почти неразчленими в откритото пространство.
	Мейсън отново покри лице. Заплака.
	Чарли слушаше сухите му хлипания и й идваше да го фрасне в гърлото.
	— Бях готов да поема вината за майка ви — заговори Мейсън. — Заявих го в гората. Поне пет пъти. И двете ме чухте. Не съм искал да се стига до нищо от това. — Гласът му пак пресекна. — Когато майка ви беше гръмната, аз бях като вцепенен. Не можех да го повярвам. Призля ми и целият треперех. Исках да предприема нещо, но се боях от Зак. Знаете го какъв е. Ние всички бяхме уплашени от него.
	Чарли усети яростта да бушува във всяка артерия от тялото й.
	— Не ми излизай с това ние за никоя част от това, жалка отрепко. В кухнята ние бяхме само аз и Сам. Бяхме изтикани силом навън от къщата. Бяхме отведени в гората под дулото на оръжие. Бяхме ужасени за живота си. Ти гръмна сестра ми в главата. Ти я погреба жива. Ти допусна това чудовище да ме преследва през гората, да ме изнасили, да ме пребие, да ми отнеме всичко, всичко.
	— Опитах…
	— Млъквай. — Чарли стисна юмруци, както се извисяваше над него. — Може да убеждаваш сам себе си, че си се опитал да го спреш, но не е така. Ти остави да се случи. Ти допринесе да се случи. Ти натисна онзи спусък. — Замълча и се опита да нормализира дишането си. — Защо? Защо го направи? Какво сме ти сторили изобщо?
	— Сестра му — обади се Сам. Тонът й излъчваше мъртвешко спокойствие. — Това имаше предвид, като говореше за отмъщение. Мейсън и Закарая се появиха в същия ден, когато на Кевин Мичъл му се размина обвинение за изнасилване. — Приехме, че става дума за задълженията на Кълпепър. А всъщност причината е била, че Мейсън Хъкабий е бил достатъчно разярен да убие, но не достатъчно смел, та да го стори със собствените си ръце.
	Езикът на Чарли стана като оловен. Наложи й се да се облегне на стената, за да не падне.
	— Аз бях този, който откри сестра ми. Тя беше в плевнята. Шията й беше… — Поклати глава. — Беше измъчвана жестоко от насилието на онзи мръсник. Не можеше да се надигне от леглото. През цялото време просто плачеше. Нямате представа какво е да се чувстваш така безполезен, така безпомощен. Исках някой да бъде наказан. Някой трябваше да си плати.
	— И си дошъл да търсиш баща ни? — Чарли усети вече познатите вибрации в ръцете си. Разпростряха се в раменете, в гръдния й кош. — Дошъл си да убиеш баща ни и…
	— Съжалявам. — Мейсън пак заплака. — Съжалявам.
	На Чарли й идваше да го ритне.
	— Не ми циври. Простреля сестра ми в главата.
	— Беше случайно.
	— Няма значение! — кресна Чарли. — Ти я простреля! Ти я погреба жива!
	Сам протегна ръка. Попречи на Чарли да се надвеси над Мейсън и да започне да го налага по същия начин като Бен.
	Бен.
	Чарли погледна към мъжа си. Той седеше на земята с гръб, опрян в стената. Очилата му бяха оплескани с кръв и стояха накриво на лицето му. Напрягаше и отпускаше юмруци, отваряше раните и предизвикваше бликането на още кръв.
	— Защо Ръсти е пишел чекове на сина на Закарая Кълпепър? — поиска да узнае Сам.
	Чарли беше така шокирана, че не успяваше да накара устата си да формулира въпрос.
	— Номерата на чековете — обясни Сам. — Дванайсет чека годишно за двайсет и осем години и четири месеца биха възлезли на триста и четиресет чека.
	— Това е последният номер — спомни си Чарли.
	— Точно така — потвърди Сам. — И после налице е балансът. Започнало се е от един милион нали?
	Сам питаше Мейсън.
	Мейсън кимна бавно и с неохота.
	— Ако стартираш от милион и вадиш по две хиляди месечно в продължение на двайсет и осем години и малко отгоре, това те оставя приблизително с триста и двайсет хиляди долара — заключи Сам. — Всичко започна да си идва по местата, когато ни каза, че родителите ти са имали пари. — През 1989 година никой друг в Пайквил нямаше подобно състояние и още по-малко такова влияние. Изтъргували са свободата ти срещу един милион долара. Тогава това е било голяма сума. Повече, отколкото Кълпепър щял да види през скъсения си живот. Спазарил е покойния си брат срещу неродения си син.
	Мейсън вдигна очи към нея. Кимна бавно.
	— Каква е била ролята на баща ни в това? — попита Сам. — Той ли уреди сделката ви с Кълпепър?
	— Не.
	— Тогава какво? — настоя Сам.
	Мейсън се претърколи на една страна. Надигна се с мъка. Седна с гръб, опрян във вратата. Лепенката, използвана от Ръсти на прозореца, създаваше впечатление за мълния над главата му.
	— Нямах представа за нищо от това.
	Бен отправи убийствен поглед към Мейсън.
	— Ще гниеш в ада, задето завлече Ръсти в тази мръсотия.
	— Не беше Ръсти. Не и в началото. — Мейсън изкриви лице, като докосна брадичката си. — Договорката беше дело на родителите ми. Вечерта, когато се случи, аз вървях пеша до дома. Десет километра. Зак ми отне обувките и джинсите, защото кръвта му беше по тях. Като стигнах вкъщи, бях полугол и покрит с кръв. Признах пред двама им. Исках да отида в полицията. Те не позволяваха. По-късно научих, че са пратили адвокат да говори със Зак.
	— Ръсти — вметна Бен.
	— Не, някой от Атланта. Не знам кой. — Мейсън раздвижи челюстта си. Ставата се изду. — Държаха ме извън всичко това. Нямах избор.
	— Бил си седемнайсетгодишен — изтъкна Сам. — Убедена съм, че си притежавал кола. Можел си да отидеш в полицията сам или пък да изчакаш да навършиш осемнайсет.
	— Исках го — настоя Мейсън. — Заключиха ме в стаята ми. Дойдоха четирима мъже. Закараха ме във военна академия на север. Постъпих във военноморската пехота веднага щом бях достатъчно голям. — Обърса малко кръв от окото си. — Бил съм в Афганистан, в Ирак, в Сомалия. Продължавах да се записвам доброволец. Исках да използвам живота си да помагам на други. Да се изкупя.
	Чарли прехапа устна с такава сила, че усети как разкъсва кожата. Нямаше изкупление, без значение върху колко държави на глупавата си карта на света беше забол кабарчета.
	— Посветих на това двайсет години. Върнах се обратно у дома. Започнах в училището. Сметнах, че е важно да вложа нещо тук, в този град, в тези хора.
	— Ти, мръснико. — Бен се надигна. Ръцете му все така бяха стиснати в юмруци. Пое по коридора. Чарли се боеше, че ще продължи до задната врата, но той се спря при айфона на Мейсън. Заби пета в стъклото и го натроши на миниатюрни парченца.
	Бен вдигна обувката си. По подметката бяха полепнали стъкълца.
	— Даниъл Кълпепър беше убит заради теб — произнесе.
	— Знам — отвърна Мейсън, но грешеше.
	Чарли беше тази, която насъска Кен Койн след Даниъл.
	— Той те нарече братко — изтъкна пред Мейсън.
	Мейсън поклати глава.
	— Той наричаше много хора братко. Просто някои мъже правят така.
	— Няма значение — сряза го Бен. — На никого от двама им мястото не е било тук. Случилото се след това е по тяхна вина.
	— Така е — съгласи се Мейсън. — По моя вина е. Изцяло по моя.
	— Как така дрехите и оръжието ти се озоваха в караваната на Даниъл? — попита Сам.
	Мейсън поклати глава, но не беше трудно да се достигне до отговора. Кен Койн беше подхвърлил веществените доказателства. Беше натопил невинен човек и беше оставил на виновника да се размине.
	— Майка ми сподели с мен за споразумението, след като баща ми почина. Бях разпределен в Турция и се мъчех да върша добро за хората. Прибрах се у дома за погребението. Тя се тревожеше да не се случи нещо и Зак да изостави своята част от сделката.
	— За да сме наясно, сделката е била, че Зак ще си мълчи за невинността на Даниъл и за твоята вина в замяна на две хиляди долара месечно, които да бъдат плащани от родителите ти на сина му Дани Кълпепър? — уточни Сам.
	Мейсън кимна.
	— Не знаех. Не и докато майка ми не сподели. Бяха изтекли осем години. Кълпепър още чакаше смъртна присъда. Постоянно отменяха назначените дати.
	Чарли стисна челюст. Осем години след убийството. Осем години, след като Сам беше изпълзяла от гроба. Осем години, след като Чарли беше разкъсана на парчета.
	Сам беше започвала обучението си за магистърска степен в Северозападния университет. Чарли беше кандидатствала право с надеждата за ново начало.
	— Как така баща ни беше забъркан в това? — поиска да научи Сам.
	— Дойдох при него да си призная — обясни Мейсън. — Тук, в тази къща. Седнахме в кухнята. Не знам защо, но в известен смисъл беше по-лесно да се разтоваря от бремето си, седнал до масата. На местопрестъплението. Призляваше ми, докато изливах навън цялата истина. Разказах му как съм бил разкъсван заради случилото се с Мери-Лин, как съм платил на Зак да ми помогне да си отмъстя. Като си толкова млад, виждаш нещата пределно отчетливи. Не разбираш как действа светът. Че съществуват последствия, които не е във властта ти да предвидиш. Че лошите решения и лошите дела са в състояние да те покварят. — Мейсън кимаше, все едно се съгласяваше със себе си. — Исках да обясня на Ръсти като мъж на мъж какво се случи и защо се случи.
	— Ти не си мъж — заяви му Чарли. Гадеше й се от мисълта как Мейсън и Ръсти са седели в кухнята, където беше умряла Гама, от факта, че мястото беше донесло опрощение на Мейсън, вместо болка. — Ти си виновен в опит за убийство. Освен това си съучастник в изнасилване. И в убийството на майка ми. В похищение и отвличане. Във влизане с взлом. — Не можеше да допусне да си мисли за всички приятелки, които беше имал през годините. За всички партита, на които беше присъствал, рождени дни, празнувания на Нова година, докато всяка сутрин Сам ставаше от леглото, молейки се да е в състояние да ходи. — Да постъпиш във военноморската пехота не те прави добър човек. Прави те страхливец, задето си избягал — заяви на Мейсън.
	Гласът на Чарли звучеше толкова гръмко, че го чу да прокънтява по коридора.
	— Ръсти го е накарал да подпише самопризнания — произнесе Бен. Погледна към Сам, а не към Чарли. — Открих ги в сейфа.
	Чарли устреми поглед към тавана. Позоволи на сълзите да се стекат. Никога нямаше да си прости, задето принуди Бен да научи от лист хартия.
	— Аз настоях да подпиша самопризнания — посочи Мейсън. — Исках да се разкрия. Беше ми дошло до гуша от лъжи, от чувство за вина.
	Сам стисна ръката на Чарли, все едно че да задържи и двете им стабилно на място.
	— Защо татко не те е предал?
	— Не искаше нов процес — отвърна Мейсън. — Вие си живеехте живота, вече го бяхте загърбили.
	— Загърбили — промърмори Чарли.
	— Ръсти не искаше раната да се разчовърква наново — продължи Мейсън. — Да те кара да се връщаш у дома, да изправя Чарли на свидетелското място. Нямаше желание да й се налага да…
	— Лъже — довърши Сам.
	Запечатаният за толкова дълго кашон, поставен на висок рафт в килера. Ръсти не беше искал да принуждава Чарли да избира дали да лъже под клетва, или да разтвори този кашон, та целият свят да надникне вътре.
	Момичетата Кълпепър.
	Тормоза, на който я бяха подложили тези гадни кучки, и на който още я подлагаха. Какво биха казали, какво биха предприели, ако се появеше доказателство, че през цялото време са били прави за невинността на Даниъл?
	Те наистина бяха имали право.
	Чарли беше посочила погрешния човек.
	— Защо баща ни е пишел чековете? — попита Сам.
	— Това беше едно от условията на Ръсти — отвърна Мейсън. — Искаше Зак да е наясно, че някой друг е в състояние да развали сделката, да отреже парите на Дани, ако Зак не си държи устата затворена.
	— Това е поставило мишена на гърба му — изтъкна Чарли. — Кълпепър е можел да уреди да го убият.
	Мейсън отново поклати глава.
	— Не и ако е искал чековете да продължат да стигат до сина му.
	— Мислиш ли, че наистина го е грижа за сина му? — почуди се Сам. — Кълпепър го е провокирал. Това знаеше ли го? Всеки месец е пращал на Ръсти писмо с фразата „Длъжник си ми“. Просто за да му го изтъкне. Да му напомни как е в състояние да обърне живота на всички наопаки, да ни окраде от чувството за покой, усещането за безопасност във всеки момент.
	Мейсън не каза нищо.
	— Имаш ли представа колко стрес си докарал на баща ни? — не се отказваше Сам. — Да ни лъже. Да укрива истината. Той не беше скроен за подобни измами. Вече беше преживял убийството на жена си и кошмара едната му дъщеря да се намира на прага на смъртта, а Чарли да е… — Поклати глава. — Сърцето на Ръсти и бездруго беше слабо. Това знаеше ли го? Наясно ли си колко много са допринесли за влошеното му здраве твоите лъжи, твоите признания, твоето малодушие? Може би затова е пиел толкова много, за да прогони лошия вкус от собственото си съучастничество. Съучастничество, в което си го въвлякъл ти. Налагало му се е да живее с това всеки ден, всеки месец, когато е пишел чека, всеки път, когато е звънял на мен…
	Сам най-накрая се пречупи. Свали очилата си. Притисна пръсти към клепачите си.
	— Заради теб му се е налагало да ни предпазва през всички тези години — добави тя.
	Мейсън отпусна глава между коленете си. И да плачеше, Чарли не я беше грижа.
	— Защо си тук? — поиска да узнае Бен. — Нима си мислил, че ще успееш да ги убедиш да не те предават?
	— Дойдох да се изповядам — отрони Мейсън. — Да ви кажа, че съжалявам. Че оттогава всеки ден се мъча да се изкупя. Имам медали. — Вдигна очи към Сам. — Медали от сражения, лилаво сърце и…
	— Не ме е грижа — процеди Сам. — Разполагал си с двайсет и осем години да се обявиш за виновен. Можел си да влезеш в кое да е полицейско управление, да признаеш и да си изтърпиш наказанието, но си се боял, че ще свършиш в затвора или със смъртна присъда, точно като Закарая Кълпепър.
	Мейсън не коментира, но истината говореше сама за себе си.
	— Знаел си, че ние не сме казали на никого за случилото се в гората — намеси се Чарли. — Именно така си спечелил баща ни на твоя страна, нали? Шантажирал си го. Моята тайна срещу твоята.
	Мейсън обърса кръвта от устата си. Все така не казваше нищо.
	— Седял си в кухнята, където беше убита майка ни, и си заявил на баща ни, че използваш семейните пари, за да се предпазиш от присъда за убийство — продължи Чарли. — Без значение кого си наранил. Без значение какво е било разкрито по време на процеса. Щяха да довлекат Сам обратно тук. Аз бих била принудена да свидетелствам. Било ти е ясно, че татко не би допуснал да ни се случи такова нещо.
	— Сега какво ще предприемете? — беше единственият въпрос на Мейсън.
	— Въпросът е какво ще предприемеш ти — отсече Сам. — Разполагаш точно с двайсет минути да се придвижиш до полицейския участък и без присъствието на адвокат да признаеш, че си излъгал и си отстранил оръжието от сцената на двойното убийство. В противен случай, бог ми е свидетел, че ще отнеса писмените ти признания за опит за убийство и заговор за убийство право при началника на полицията. Градът не забравя, Мейсън. Извинението ти, че просто си стоял отстрани, че е било злополука, все така е углавно престъпление. Ако не изпълниш дословно каквото ти поръчвам сега, ще свършиш в килия в съседство със Закарая Кълпепър, където е било редно да се намираш през последните двайсет и осем години.
	Мейсън обърса ръка в панталона си. Посегна към строшения си телефон.
	Бен го изрита. Отвори задната врата.
	— Разкарай се.
	Мейсън се надигна. Не отрони нито дума. Обърна се и напусна къщата.
	Бен затръшна вратата с такава сила, че на стъклото се появи нова пукнатина.
	Сам постави обратно очилата си.
	— Къде е самопризнанието? — обърна се към Бен.
	— Върху сейфа, заедно с писмата.
	— Благодаря ти. — Сам не се запъти към кабинета.
	Влезе в дневната.
	Чарли се поколеба. Не знаеше дали да последва Сам. Какво изобщо можеше да каже на сестра си, което да накара някоя от двете им да се почувства по-добре? Мъжът, прострелял Сам в главата и погребал я жива, току-що беше излязъл през задната им врата единствено след заплаха, която да го накара да постъпи правилно.
	Бен заключи.
	— Добре ли си? — попита го Чарли.
	Той свали очилата си и обърса кръвта от стъклата.
	— Преди никога не съм участвал в истински бой. Не и в такъв, при който да успея да ударя някого.
	— Съжалявам. Съжалявам, задето се разстрои така. Съжалявам, че излъгах. Съжалявам, че се наложи да прочетеш за случилото се, вместо да го чуеш от мен.
	— В самопризнанието не се съдържа нищо от стореното ти от Закарая. — Бен върна очилата си на мястото им. — Ръсти ми каза.
	Чарли занемя. Ръсти никога не беше предавал поверителност.
	— Миналия уикенд — добави Бен. — Не ми каза, че Мейсън е бил замесен, но ме запозна с всичко останало. Заяви, че най-тежкият грях, който е извършвал срещу някого, е да те накара да пазиш тайна.
	Чарли потърка ръцете си, неспособна да се пребори с внезапното усещане за студ.
	— Колкото до случилото се с теб…— продължи Бен. — Съжалявам, но не ме е грижа.
	Чарли усети равнодушието му почти като физическа болка.
	— Формулирах го погрешно — помъчи се да обясни Бен. — Съжалявам, че се е случило, но е без значение. Не ме е грижа, че си излъгала. Изобщо не ме вълнува, Чък.
	— Заради това… — Чарли сведе очи към пода. Много уместно Мейсън Хъкабий беше оставил кървава диря по път за навън.
	— Заради това какво? — Бен стоеше пред нея. Повдигна брадичката й. — Чък, просто го изречи. Да го държиш в себе си, те убива.
	Той вече знаеше. Знаеше всичко. И все пак тя намираше за трудно да говори за провалите си на глас.
	— Спонтанните аборти. Случилото се е причината за тях.
	Бен отпусна ръце върху раменете й. Изчака тя да го погледне в очите, а после промълви:
	— Когато бях на девет, Тери ме изрита в топките и после пиках кръв цяла седмица.
	Чарли понечи да заговори, но той поклати глава и й даде знак да не го прави.
	— Когато бях на петнайсет, един спортист ме фрасна пак там. Мотаехме се заедно с другите зубъри, гледахме си нашата работа, а той ме удари толкова силно в топките, че реших как са се скрили в задника ми.
	Бен притисна пръст към устните й, та да не може да го прекъсне.
	— Държа мобилния си телефон в предния джоб. Знам, че не бива, защото вкисва спермата ми, но все пак го правя. И не мога да нося боксерки. Известно ти е, че мразя начина, по който се набират. И мастурбирах много. Имам предвид сега от време на време, но като тийнейджър действах, сякаш се готвех за олимпийско състезание. В цялото ни училище аз бях единственият член на клуба „Старфлийт“, също така колекционирах комикси и свирех на триангел в оркестъра. Никое момиче не ме поглеждаше. Дори и онези с акне. Обработвах се толкова много, че майка ми ме заведе на лекар от страх да не си направя пришки.
	— Бен.
	— Чък, чуй ме. За абитуриентския си бал се облякох в червена тениска с щампа на „Стар Трек“. Нямаше обявена тема. Аз бях единственият, който не носеше смокинг. Въобразявах си, че демонстрирам ирония.
	Чарли най-накрая се усмихна.
	— Очевидно не е било писано да създам потомство. Нямам представа как така свърших с толкова секси жена като теб, нито защо не можем… — Не изрече думите. — Просто сме изтеглили тази карта, мила. Нямам представа дали е заради нещо случило се с мен или с теб, или пък просто се дължи на добрия стар естествен подбор. Но така стоят нещата. И аз ти заявявам, че не ме е грижа.
	Чарли прочисти гърло.
	— Кейлий би могла да ти даде деца.
	— Кейлий ми даде гонорея.
	Беше редно Чарли да се почувства наранена, но първата й регистрирана емоция беше загриженост. Бен беше алергичен към пеницилин.
	— Наложи ли се да ходиш в болницата?
	— През последните десет дни всеки ден ходих до Дъктаун, та никой тук да не узнае.
	Сега вече усети раната.
	— Значи, се е случило съвсем неотдавна.
	— Последния път беше преди два месеца. Мислех, че просто имам проблеми с уринирането.
	— И не си сметнал това за знак, че е време да отидеш на лекар?
	— В крайна сметка, очевидно да — отговори. — Но заради това онази вечер не исках… Чист съм, но не ми се стори правилно да не ти го кажа. Дойдох да проверя как си. Не ми беше изтрябвала никаква папка. Изобщо не е имало объркало се споразумение.
	Чарли не я беше грижа за лъжата.
	— Колко време продължи?
	— Не продължи. Бяха само четири пъти. В началото беше забавно, но после стана печално. Тя е толкова млада. Познава Кейт Мългрю не от „Стар Трек“, а от „Оранжевото е новото черно“.
	— Иха — промърмори Чарли в опит да се пошегува, за да не вземе да заплаче. — Как изобщо е успяла да завърши право?
	Бен също направи опит за шега.
	— Беше права за онзи, който е отгоре. Иска се много работа.
	На Чарли й прилоша.
	— Благодаря, че ми насади картина в главата.
	— А аз на теб, че ми създаде фобия от кихане.
	Чарли задъвка вътрешната страна на бузата си. Не биваше да го запознава с подробностите. И определено й се щеше да не беше чувала неговите.
	— Ще опаковам нещата за Сам — обяви той.
	Чарли кимна, но не искаше той да си тръгва, дори не само по коридора.
	Той я целуна по челото. Тя се отпусна на гърдите му, вдиша потта му и погрешния прах за пране, който беше използвал за дрехите си.
	— Ще бъда в кабинета на баща ти — уведоми я той.
	Чарли проследи с поглед шантавата му скоклива походка, докато той се отдалечаваше.
	Не беше напуснал къщата.
	Това трябва да означаваше нещо.
	Чарли не се присъедини незабавно към Сам. Повъртя се наоколо. Надзърна в кухнята. Вратата зееше отворена. Долавяше течението. Помъчи се да настрои спомените си към онзи момент, когато беше отворила в очакване да види Ръсти, но вместо това пред нея стояха двама мъже, единият в черно, а другият облечен в тениска с Бон Джоуви.
	Единият с пушка.
	Другият с револвер.
	Закарая Кълпепър.
	Мейсън Хъкабий.
	Мъжът, закъснял да спре изнасилвача на Чарли, беше същият, с когото беше правила обезумял секс на паркинга на „Шейди Рейс“.
	Същият, прострелял сестра й в главата.
	Същият, погребал Сам в плитък гроб.
	Онзи, пребил Закарая Кълпепър, но не и преди той да разкъса Чарли на милиони мънички късчета.
	— Чарли? — извика я Сам.
	Седеше на стола с права облегалка, когато Чарли влезе в дневната. Сам не мяташе вещи, нито се разлютяваше бавно, както се случваше, когато беше на път да избухне. Вместо това разглеждаше нещо в бележника си.
	— Какъв ден — промълви Сам.
	Чарли се засмя заради сдържаната й оценка.
	— Как сглоби нещата толкова бързо?
	— Аз съм голямата ти сестра. По-умна съм от теб.
	Чарли не беше в състояние да предложи доказателство за обратното.
	— Мислиш ли, че Мейсън ще отиде в участъка, както му поръча?
	— На теб струва ли ти се вероятно да не се подчини предвид заплахата ми?
	— Изглеждаше ми вероятно да го убиеш, ако някой беше поставил нож в ръката ти. — Чарли потрепна заради тази мисъл, но само защото не желаеше сестра й да си цапа ръцете с кръв в буквалния смисъл. — Не е излъгал просто следовател, а човек от ФБР.
	— Убедена съм, че арестуващият го с радост ще му разясни разликата между дребно нарушение и углавно престъпление.
	Чарли се усмихна заради изпипания трик, който би могъл да означава години във федерален затвор, вместо изпитателен срок под наблюдение със свободни уикенди в окръжния затвор.
	— Защо в момента си така спокойна?
	Сам поклати озадачено глава.
	— Шок? Облекчение? Все съм си мислела, че на Даниъл му се е разминало нещо, че не е страдал достатъчно. По някакъв странен начин знанието, че Мейсън е бил тормозен, ми носи известно удовлетворение. Освен това ще влезе в затвора поне за пет години. Или по-добре да се случи, ако от прокуратурата не искат да ги гоня до дупка.
	— Според Кен Койн ще постъпи ли както е редно?
	— Не мисля, че някога в живота си този човек е постъпвал както е редно. — Устата й се изви в потайна усмивка. — Може би съществува начин да го свалим от пиедестала му.
	Чарли не я помоли да обясни как би се стигнало до подобно чудо. Мъже като Койн винаги успяваха да се доберат обратно до върха.
	— Аз съм човекът, който посочи Даниъл. Аз казах, че Закарая е нарекъл втория мъж братко.
	— Не си приписвай вината, Чарли. Беше на тринайсет. И Бен имаше право. Ако Мейсън и Закарая не бяха дошли поначало, нищо от това не би се случило. — После добави: — Кейн Койн е човекът, взел решение да натопи Даниъл и да го убие. Не го забравяй.
	— Също така Койн е спрял разследването, което би довело до откриването на истинския стрелец. — На Чарли й призля, като осмисли ролята си в потулването, която беше изиграла, без да й известно. — Колко трудно би било да се установи, че богато хлапе, пратено посред нощ във военно училище, е било замесено?
	— Права си. Без стимул налице Закарая би предал Мейсън — отбеляза Сам. — Искам да се вълнувам заради Даниъл, дори за Мейсън, но просто не мога. Чувствам се, сякаш това вече е зад гърба ми. Странно ли е?
	— Да. Не. Не знам. — Чарли седна на разчистеното местенце на Ръсти на дивана. Направи опит да анализира емоциите си, да проучи как се чувства във връзка с всичко, казано им от Мейсън. Установи, че в гърдите й има усещане за лекота. Беше очаквала да се почувства разтоварена, като разкаже на Сам истината за случилото се в гората, но не стана така.
	Досега.
	— Ами татко? — попита Чарли. — Крил го е от нас.
	— Опитвал се е да ни предпази. Както постъпваше винаги.
	Чарли повдигна вежда заради внезапното заставане на сестра й на страната на Ръсти.
	— В прошката има стойност — добави Сам.
	Чарли не беше така убедена в това. Облегна се назад на дивана. Вгледа се в тавана.
	— Чувствам се така уморена. По начина, по който се случва с престъпниците, когато си признаят. Просто заспиват. Не мога да ти опиша колко пъти съм се намирала насред разпит и те захъркват.
	— Заради облекчението е — обясни Сам. — Греша ли, като не чувствам вина заради факта че Даниъл беше жертва в това също колкото и нас?
	— Ако грешиш, значи и аз греша — призна Чарли. — Разбирам, че Даниъл не заслужаваше да умре така. Бих могла да уверя себе си как той беше Кълпепър и в крайна сметка би свършил зад решетките или два метра под земята, но беше редно да разполага с лукса да направи личния си избор.
	— Както изглежда, татко го е преодолял — отбеляза Сам. — Посвети по-голяма част от живота си да реабилитира виновни хора, но така и не изчисти името на Даниъл.
	— Нищо не е по-измамно от привидното смирение.
	— Шекспир?
	— Господин Дарси към Бингли.
	— Точно пък той ли?
	— Не опира до гордостта му, а до предразсъдъците му.
	Сам се засмя, но после стана сериозна.
	— Радвам се, че татко не ни каза за Мейсън. Струва ми се, че сега ще се справя да го понеса, но тогава… — Поклати глава. — Знам, че звучи ужасно, защото решението му очевидно не е давало мира на татко, но като си спомня как се чувствах осем години, след като бях простреляна, мисля, че да ме принудят да се върна и да свидетелствам би ме убило. Как ти се вижда тази хипербола?
	— Доста точна, ако включиш и мен. — Чарли осъзнаваше, че нов процес би ускорил движението й по низходяща траектория. Нямаше да постъпи да учи право. Нямаше да срещне Бен. Със Сам нямаше да си говорят. — Защо се чувствам, че сега съм в състояние да го понеса по-добре? — почуди се. — Какво се е променило?
	— Това е комплициран въпрос със също толкова комплициран отговор.
	Чарли се засмя. Това беше реалното наследство на Ръсти. През остатъка от живота си щяха да седят и да цитират покойник, цитирал покойници.
	— Татко трябва да се е досещал, че ще открием самопризнанието в сейфа му — заключи Сам.
	Чарли с лекота съзря една от спекулациите с висок залог на Ръсти.
	— Обзалагам се, че си е въобразявал как ще надживее датата за екзекуция на Закарая Кълпепър.
	— Аз се обзалагам, че си е въобразявал как ще открие начин да оправи всичко сам.
	Чарли реши, че вероятно и двете бяха прави. Не съществуваше чиния, която Ръсти не би се пробвал да завърти като същински фокусник.
	— Като бях малка, мислех, че татко е тласкан да помага на хората, защото притежава това изпепеляващо чувство за справедливост. А после, като пораснах, реших, че е защото му допада идеята как той е амбицираният герой, който се бори в името на доброто.
	— И сега?
	— Мисля, че му е било ясно как лошите хора вършат лоши неща, но все пак е вярвал, че и те заслужават шанс.
	— Това е крайно романтизиран начин да гледаш на света.
	— Говорех за татко, не за себе си. — Чарли се натъжи, задето приказваха за Ръсти в минало време. — Той неизменно търсеше своя еднорог.
	— Радвам се, че повдигна тази тема — отговори Сам. — Струва ми се, че открихме един.


>>	19

	Чарли стоеше с нос на няколко сантиметра от телевизионния екран. Изучаваше внимателно десния ъгъл на поставения на пауза запис от училищната охранителна камера от толкова дълго време, че зрението й започваше да се замъглява. Отстъпи крачка назад. Примигна да проясни поглед. Огледа цялостния образ. Дългия празен коридор. Античната камера представяше яркосините гардеробчета като тъмносини. Обективът беше насочен надолу и покриваше коридора приблизително до средата. Очите й се прехвърлиха обратно в ъгъла. Имаше врата, вероятно затворена, на милиметър от кадъра, но безспорно беше там. Светлината от прозореца хвърляше сянка върху нещо в коридора.
	— Това сянката на Кели ли е? — попита Чарли. Посочи отвъд телевизора, все едно двете се намираха в коридора, а не в дневната на Ръсти. — Трябва да е стояла тук, нали?
	Сам запази мнението си за себе си. Беше обърнала глава, така че да си послужи със здравото си око да огледа изображението.
	— Ти какво виждаш?
	— Това. — Чарли посочи към сянката в коридора. — Размазана и рошава линия, като крака на паяк.
	— Странна е. — Сам присви очи, явно виждаше нещо, което убягваше на Чарли. — Ти не я ли намираш странна?
	— Мога да се опитам да го увелича. — Чарли отиде до лаптопа на Бен, но си спомни, че нямаше представа какво върши. Натисна няколко случайни бутона. Трябваше да съществува начин да се постигне.
	— Да повикаме Бен да ни помогне — предложи Сам.
	— Не искам Бен да ни помага. — Чарли се наведе да разчете иконите от менюто. — Приключихме в наистина добър тон…
	— Бен! — викна Сам.
	— Ти няма ли да хващаш самолет?
	— Самолетът няма да излети без мен. — Сам си послужи с длани, за да огради горния десен участък от записа. — Нещо не е наред. Ъгълът не пасва.
	— Кой ъгъл? — попита Бен.
	— Този. — Чарли посочи към сянката. — На мен ми прилича на крака на паяк, но Шерлок Холмс тук вижда Баскервилското куче.
	— По-скоро „Етюд в червено“ — вметна Сам, но не даде обяснение. — Бен, можеш ли да увеличиш горния десен ъгъл?
	Бен изпълни някаква магия на лаптопа и ъгълът на кадъра беше изолиран, а после увеличен, така че да изпълни екрана. Тъй като мъжът й не беше технически виртуоз от филм за Джейсън Борн, изображението не се проясни, а стана по-размазано.
	— О, виждам го. — Бен посочи към рошавия крак на паяк. — Мислех, че е сянка, но…
	— Няма как да има такава — допълни Сам. — Осветлението в коридора е включено. Също и в класната стая. При отсъствието на трети светлинен източник сенките ще бъдат хвърляни назад от вратата, а не напред.
	— Добре, да. — Бен закима. — Мислех, че излиза от отворената врата, но както изглежда, сочи навътре.
	— Точно така — потвърди Сам. Винаги я беше бивало в загадки. Както ставаше ясно, този път беше открила решението, преди Чарли да е разбрала, че налице е загадка за решаване.
	— Аз не успявам да видя нищо — призна Чарли. — Не можете ли просто да ми кажете?
	— Мисля, че ще е най-добре вие двамата да потвърдите моите подозрения независимо един от друг — отвърна Сам.
	На Чарли й идваше да я изхвърли през прозореца като чувал с боклук.
	— Наистина ли мислиш, че моментът е удачен за метод на Сократ?
	— Шерлок или Сократ? Избери един и стой с него. — Сам се обърна към Бен. — Можеш ли да коригираш цветовете?
	— Мисля, че да. — Бен отвори друга програма на лаптопа си, открадната версия на Фотошоп, с която си беше послужил да вкара капитан Кърк в коледната им картичка преди две години. — Нека проверя дали ще си спомня как се прави.
	Чарли скръсти ръце, за да е сигурна, че Сам е наясно колко е сърдита, но Сам наблюдаваше Бен прекалено отблизо, та да забележи.
	Последва още натискане на клавиши, още проследяване и в следващия момент цветовете на екрана бяха наситени, дори малко прекалено наситени, особено черното.
	— Използвай синьото на гардеробчетата като водещо — предложи Чарли. — Сходно синьо е с погребалния костюм на татко.
	Бен отвори таблицата с цветовете. Натискаше случайни квадратчета.
	— Ето го — обади се Чарли. — Точно това синьо.
	— Може да го изчистя още. — Усили пикселите. Приглади ръбовете. Най-накрая увеличи мащаба, доколкото беше възможно, без изображението да се прелее в празнота.
	— Мили боже — промълви Чарли, когато най-накрая го различи.
	Не беше крак, а ръка.
	Не една ръка, а две.
	Една черна и една червена. Сексуален канибал. Червена ивица. Отровно ухапване.
	Не бяха открили еднорога на Ръсти.
	Бяха открили черната вдовица.
	Чарли седеше в автомобила на Бен, а потните й ръце стискаха волана. Погледна часа на радиото: 17,06. Поменът на Ръсти сигурно вече замираше. Пияниците в „Шейди Рейс“ бяха изчерпали разказите си. Случайно дошлите, зяпачите, лицемерите шепнеха клюки в телефоните си или публикуваха двусмислени изказвания на почит във Фейсбук.
	Ръсти Куин беше добър адвокат, но…
	Чарли допълни празнините с неща, които разбираха само онези, познавали Ръсти:
	Обичаше дъщерите си.
	Обожаваше жена си.
	Стараеше се да постъпва правилно.
	Беше открил своето митично създание.
	Харпия, беше заявила Сам, имайки предвид полужената, полуптица от римската и гръцката митология.
	Чарли се придържаше към аналогията с паяка, защото пасваше по-добре на ситуацията. Кели Уилсън беше уловена в грижливо оплетена паяжина.
	Отоплението беше включено, но Чарли се усети да трепери от студ. Посегна към ключа. Изключи двигателя. Автомобилът се разтресе и спря.
	Извъртя огледалото за обратно виждане, за да погледне лицето си. Сам й беше помогнала да прикрие синините. Беше свършила добра работа. Никой не би допуснал, че Чарли е била фрасната в лицето само преди два дни.
	Сам за малко не я фрасна отново.
	Не искаше Чарли да се захваща с това. Бен определено не го искаше.
	Чарли се беше захванала, така или иначе.
	След като слезе, приглади роклята, облечена за погребението. Обу си обувките на ток, като се подпираше на волана. Взе мобилния си телефон от таблото. Затвори тихо вратата и се заслуша в прещракването на ключалката.
	Беше паркирала надалече от фермерската къща и беше скрила превозното си средство зад завоя. Чарли пристъпваше внимателно, като избягваше дупките в червената глинеста почва. Къщата изникна пред погледа й. Всякакви сходства с Миш-маша бяха само бегли. Предният двор беше засаден с пъстри цветя и вечнозелени храсти. Дъсчената облицовка беше боядисана в искрящо бяло, а первазите — в наситено черно. Покривът изглеждаше нов. От въртяща се конзола до входната врата висеше американският флаг.
	Чарли не мина отпред. Заобиколи отстрани на къщата. Успяваше да види старата задна веранда, подът беше прясно боядисан в синьо-зелено. Пердетата в кухнята бяха дръпнати. Вече не бяха жълти на ягодки, а от бяла дамаска.
	До верандата водеха четири стъпала. Чарли се взря в тях и се помъчи да не мисли за стъпалата на Миш-маша, как преди всички тези години изтича нагоре по тях, като вземаше по две наведнъж, изрита кецовете си, събу чорапите и завари Гама да ругае в кухнята.
	Фъдж.
	Токът й се закачи в неравна дупка на първото стъпало. Тя се задържа за якия парапет. Примигна срещу лампата на верандата, която беше ярка като пламък дори в ранния здрач. В очите й капна пот. Чарли я бръсна с пръсти. Изтривалката беше с десен слонова кост, а каучуковите й и кокосови влакна напомняха на Чарли за треволяка, растящ на полето зад фермерската къща. В центъра й стоеше изписано в курсив „П“.
	Чарли вдигна ръка.
	Навехнатата й китка още беше чувствителна.
	Почука три пъти на вратата.
	Чу отвътре по пода да стържат краката на стол. Приближиха тихи стъпки.
	— Кой е? — попита женски глас.
	Чарли не отговори.
	Не се чу прещракването на ключалки, нито плъзгането на верига. Вратата просто се отвори. В кухнята стоеше възрастна жена. Косата й беше по-скоро бяла, отколкото руса, и прибрана в хлабава опашка. Все така беше красива. Очите й се разшириха, щом зърна Чарли. Устата й зейна. Ръката й се стрелна към гърдите, все едно бе улучена от стрела.
	— Съжалявам, че не позвъних предварително — заговори Чарли.
	Джудит Пинкман стисна здраво напуканите си устни. Заради плача лицето й изглеждаше като обрулено от вятър. Очите й бяха подпухнали. Тя прочисти гърло.
	— Влез — подкани тя Чарли. — Влез.
	Чарли пристъпи в кухнята. Помещението беше студено. Почти леденостудено. Ягодовата тема вече не присъстваше. Плотове от тъмен гранит. Уреди от неръждаема стомана. Стени с цвят на яйчена черупка. По корниза липсваха веселите танцуващи плодчета.
	— Седни, моля — каза Джудит.
	До чашата с вода с лед на масата лежеше мобилен телефон. И масата, и столовете бяха от тъмно орехово дърво. Чарли седна от отсрещната страна. Остави и своя телефон върху масата с екрана надолу.
	— Да ти предложа ли нещо? — попита Джудит.
	Чарли поклати глава.
	— Канех се да си направя чай. — Стрелна с очи чашата на масата и попита: — Искаш ли и ти?
	Чарли кимна.
	Джудит взе чайника от печката. От неръждаема стомана като всичко друго. Напълни го в кухненската мивка и промълви:
	— Ужасно съжалявам за баща ти.
	— Аз съжалявам за господин Пинкман.
	Джудит хвърли поглед през рамо. Улови взора на Чарли. Устните на жената потрепериха. Очите й лъщяха, все едно сълзите й бяха нещо така постоянно като скръбта. Спря кранчето.
	Чарли я проследи с поглед, когато върна чайника на печката и завъртя копчето. Чуха се няколко прещраквания и после просъскване, когато газта се възпламени.
	— И така. — Джудит се поколеба. — Какво те води тук днес?
	— Исках да проверя как си — отвърна Чарли. — Не съм те виждала след всичко това с Кели.
	Джудит отново стисна устни. Сключи длани върху масата.
	— Сигурно е било много тежко за теб. Знам, че за мен със сигурност извика стари спомени.
	— Искам да знаеш колко много ценя всичко, което направи за мен онази вечер. Това, че се погрижи за мен. Че ме накара да се чувствам в безопасност. Че излъга заради мен.
	Устните на Джудит трепереха, когато се усмихна.
	— Заради това съм тук — заяви Чарли на другата жена. — Никога не говорех за тези неща, докато татко беше жив.
	Тя отвори уста. Напрежението се изпари от взора й. Усмихна се мило на Чарли. Това беше грижовната и щедра жена, която помнеше Чарли.
	— Разбира се, Шарлот. Разбира се. С мен можеш да говориш за всичко.
	— По онова време татко имаше един случай — подхвана Чарли. — Защитаваше в съда изнасилвач. На мъжа му се размина, а момичето се обеси в хамбара им.
	— Помня го.
	— Чудя се, според теб заради това ли татко пожела да го запазя в тайна? Дали се е притеснявал, че и аз ще сторя нещо подобно?
	— Аз… — Тя поклати глава. — Не знам. Съжалявам, но не мога да ти отговоря. Според мен той тъкмо е бил изгубил жена си, мислел е, че по-голямата му дъщеря е мъртва, видя какво се е случило с теб… — Гласът й пресекна. — Хората казват, че Бог не би ти дал повече, отколкото можеш да понесеш, но понякога не съм сигурна, че е вярно. Ти как мислиш?
	— Не съм убедена.
	— В Посланието към коринтяните се съдържат тези строфи. Господ е верен и няма да допусне да бъдеш изкушен отвъд способностите ти, но с изкушение, което можеш да понесеш, ще ти предостави изход — произнесе. — Втората част ме озадачава. Откъде знаеш какъв е изходът? Може да е там, но ако не го различиш?
	Чарли поклати глава.
	— Съжалявам — извини се Джудит. — Знам, че майка ти не вярваше в Бог. Беше прекалено умна за това.
	Чарли знаеше, че Гама би тълкувала подобно наблюдение като комплимент.
	— Тя беше толкова интелигентна — отрони Джудит. — Мъничко се боях от нея.
	— Мисля, че това важеше за много хора.
	— Ами… — Джудит отпи от водата с лед.
	Чарли следеше ръцете на жената, търсеше издайническо треперене, но нямаше такова.
	— Шарлот. — Джудит остави чашата. — Ще бъда откровена с теб във връзка с онази вечер. Никога не съм виждала толкова съсипан човек като баща ти тогава. Надявам се вече никога да не се случи. Не знам как успя да продължи напред. Наистина не знам. Но съм уверена, че те обичаше безусловно.
	— Никога не съм се съмнявала в това.
	— Това е добре. — Джудит обърса с пръсти конденза по чашата. — Баща ми, господин Хелър, беше предан и любящ. Осигуряваше ми всичко, подкрепяше ме. И Бог е свидетел, че учителка първа година има нужда от подкрепа. — Тя се засмя тихо. — Но след онази вечер разбрах, че баща ми не милее за мен, както твоят баща за теб. Не виня господин Хелър за това. Онова между вас с Ръсти беше нещо специално. Опитвам се да ти кажа, че без значение от мотивите на баща ти да поиска от теб да излъжеш, било е подбудено от безгранична обич.
	Чарли очакваше да усети сълзи, но такива не дойдоха. Най-накрая ги беше изплакала.
	— Знам, че Ръсти си отиде, а смъртта на родител те кара да обмисляш толкова много неща, но не бива да се гневиш, че бащата ти те помоли да пазиш тайна.
	Чарли кимна на нещо, за което знаеше, че е самата истина.
	Чайникът засвири. Джудит се надигна. Изключи печката. Насочи се към големия скрин, който Чарли помнеше отпреди. Беше висок почти от пода до тавана. Господин Хелър беше държал пушката си отгоре, скрита зад горния му извит корниз. Междувременно бялото дърво беше боядисано в тъмносиньо. Джудит отвори вратите. От куки под рафта висяха декоративни чаши. Джудит избра две от двата края. Затвори вратите и се върна до печката.
	— Имам мента и лайка.
	— Който и да е. — Чарли огледа скрина. Под корниза личеше изписано изречение. Буквите бяха в светлосиньо, но контрастът не беше достатъчен, та думите да изпъкнат. Зачете на глас: — „Той настанява бездетната жена в дом като майка на много деца.“
	Ръцете на застаналата до плота Джудит застинаха.
	— От псалм 113:9. Но това не е вариантът на крал Джеймс. — Тя наля гореща вода в чашите.
	— Какъв е вариантът на крал Джеймс? — поинтересува се Чарли.
	— „Той прави безплодната жена стопанка и радостна майка на деца. Слава на теб, о Боже“. — Тя извади две лъжички от чекмеджето. — Аз обаче не съм безплодна, така че предпочитам другия.
	Чарли усети по кожата й да избива студена пот.
	— Предполагам, в известен смисъл ти си майка на учениците си в училище.
	— Напълно права си! — Джудит седна и подаде на Чарли една от чашите. — С Дъг посветихме повече от половината си живот да се грижим за децата на други хора. Не че не ни е носило наслада, но като си бяхме у дома, тишината ни даваше дори повече наслада.
	Чарли завъртя чашата, но не я хвана.
	— Аз съм безплодна — отрони Чарли, а думата заседна като камък в гърлото й.
	— Ужасно съжалявам. — Джудит стана от масата. Донесе кутия мляко от хладилника. — Искаш ли захар?
	Чарли поклати глава. Не възнамеряваше да пие чая.
	— Никога ли не си искала свои деца?
	— Обичам децата на другите хора.
	— Чух, че си помагала на Кели за някакъв вид изпит — вметна Чарли.
	Джудит остави млякото на масата. Седна обратно на стола си.
	— Трябва да си се почувствала предадена — продължи Чарли. — Тя да стори такова нещо.
	Джудит наблюдаваше парата, издигаща се от чая.
	— И тя е познавала господин Пинкман — добави Чарли не защото Мейсън Хъкабий им го беше казал, а защото Сам беше показала на Чарли бележките си, в които беше записала точните думи на Кели.
	Чувала съм хората да казват, че не е лош човек, но аз никога не съм била пращана в кабинета на директора.
	Кели беше успяла да се измъкне от въпроса на Сам. Не беше заявила, че не е познавала Дъглас Пинкман. Просто беше отвърнала, че не й е известен като лош човек.
	— Гледах запис от охранителна камера в училището — обяви Чарли.
	Джудит я стрелна рязко с поглед, а после го сведе обратно към чашата.
	— По новините показаха възстановка.
	— Не, това беше реалният запис от камерата над рецепцията.
	Тя хвана чашата. Подуха чая, преди да отпие.
	— На някакъв етап камерата е била бутната надолу. Ъгълът достига на половин метър от вратата на твоята класна стая.
	— Така ли?
	— Мислиш ли, че Кели е знаела за камерата? — попита Чарли. — Как случилото се пред самата ти врата не е било хванато?
	— Не го е споменавала. Ти пита ли полицаите?
	Чарли беше питала Бен.
	— Децата са били наясно, че камерата не хваща далечния край на коридора, но не са знаели точното място. Странното обаче е, че то е било известно на Кели. Стояла е на границата на обхвата, когато е започнала стрелбата. Което е странно, защото как би била наясно, освен ако не е била в помещението с охранителните камери?
	Джудит поклати глава, привидно озадачена.
	— Ти си била в това помещение, нали? Или поне си надничала вътре?
	Жената отново имитира неведение.
	— Мониторите са държани в малка стаичка в съседство с офиса на мъжа ти. Вратата винаги стои отворена, така че всеки, който влезе, може да види. — Чарли добави още една подробност. — Кели заяви, че никога не е била пращана в кабинета на директора. Интересно е, че слепият участък й е бил известен, без дори да е зървала мониторите.
	Джудит остави чашата. Долепи длани към масата.
	— Не лъжи — произнесе Чарли. — Това е от Библията, нали?
	Джудит разтвори леко устни. Издиша и после отново вдиша, преди да заговори.
	— Една от десетте божи заповеди е: Не свидетелствай лъжливо против ближния си. Но мисля, че ти търсиш нещо от Притчи. — Затвори очи и зарецитира: — „Шест неща мрази Господ, даже седем са мерзост за душата Му: надменни очи, лъжлив език, ръце, които проливат… — Гърлото й се задвижи. — … които проливат невинна кръв.“ — Направи нова пауза, преди да довърши. — „Сърце, което крои лоши замисли, нозе, които бърже тичат да вършат зло. Неверен свидетел, който говори лъжа. И оня, който сее раздори между братя.“*
	[* Притчи, 6:16. — Б.пр.]
	— Сериозен списък.
	Джудит сведе очи към дланите си, които още бяха разперени върху масата. Ноктите й бяха изрязани къси. Пръстите й бяха дълги и тънки. Хвърляха тясна сянка върху лакираното орехово дърво.
	Също като краката на паяка, който Сам беше зърнала да се прокрадва на ръба на кадъра.
	Бен се показа истински виртуоз на лаптопа си, веднъж щом осъзна в какво се взираха. Беше като оптична илюзия. Щом схванеш какво виждат очите ти, вече не си в състояние да видиш образа другояче.
	В този кадър, поставен на пауза, камерата беше уловила Кели Уилсън да държи револвера точно както тя призна пред Сам, но както важеше за много от твърденията на Кели, историята не се изчерпваше с това.
	Този ден Кели беше облечена в черно.
	Джудит Пинкман в червено.
	Чарли помнеше как си мислеше, че блузата на жената е просмукана от кръвта на Луси Алегзандър.
	Кафеникавият оттенък на записа почти беше накарал двата тъмни цвята да се прелеят в едно, но щом Бен приключи на лаптопа си, истината беше налице, та всички да я видят.
	Редом с ръката в черен ръкав имаше ръка в червен ръкав.
	Две ръце сочеха към вратата на класната стая.
	Към спусъка бяха притиснати два пръста.
	Оръжието беше в ръката ми.
	Кели Уилсън беше изтъкнала поне три пъти по време на разговора си със Сам как тя е държала револвера, когато са били убити Дъглас Пинкман и Луси Алегзандър.
	Онова, което беше пропуснало да спомене момичето, беше, че ръката на Джудит Пинкман го бе държала там.
	— В болницата са тествали Кели за следи от барут — изтъкна Чарли. — Бил е по дланта й, по цялата й тениска. Точно където се очаква да бъде открит.
	Джудит се облегна на стола си. Очите й останаха приковани в собствените й длани.
	— Като талка е, ако от това се тревожиш — поясни Чарли. — Премахва се със сапун и вода.
	— Знам, че е така, Шарлот. — Гласът й беше грапав, като звука от грамофонна плоча, когато игличката първо я докосне. — Знам.
	Чарли зачака. Чуваше някъде да тиктака часовник. Долови покрай затворената врата да се вмъква лек ветрец.
	Джудит най-накрая вдигна очи. Очите й проблеснаха на светлината от лампата над главите им. Изучава Чарли около миг и после попита:
	— Защо ти? Защо не дойде полицията?
	Чарли не беше осъзнала, че сдържа дъха си, докато не усети напрежение в гърдите си.
	— Ти полицията ли искаш да бъде?
	Джудит устреми очи към тавана. Сълзите й започнаха да капят.
	— Предполагам, няма значение. Вече не.
	— Тя е бременна — промълви Чарли.
	— Отново — добави Джудит. — В прогимназията направи аборт.
	Чарли се подготви за назидания на тема неприкосновеността на живота, но Джудит се въздържа от такива.
	Вместо това жената се изправи. Дръпна парче домакинска хартия от ролката и обърса лицето си.
	— Бащата беше момче от футболния отбор. Както стана ясно, няколко момчета се позабавлявали. Тя беше наивна. Не е имала представа какво правят с нея.
	— Този път кой е бащата?
	— Ще ме накараш да го изрека ли?
	Чарли кимна. Беше отскорошен застъпник да се дава глас на истината.
	— Дъг — произнесе. — Чукаше я в моята стая. — Чарли трябва да беше реагирала на думата чукаше, защото тя добави: — Съжалявам за езика, но като зърнеш мъжа ти да оправя седемнайсетгодишна в класната стая, в която преподаваш на прогимназисти, това е първата изникнала в ума ти дума.
	— Седемнайсет — повтори Чарли. Дъглас Пинкман беше административен служител. Кели Уилсън беше ученичка в същата образователна система. Извършеното от него беше изнасилване на малолетна. Чукането нямаше нищо общо.
	— Заради това камерата беше наклонена надолу — обясни Джудит. — Винаги се показваше много съобразителен на тази тема.
	— Имало е и други ученички?
	— Не отминаваше нищо, в което можеше да го пъхне. — Тя смачка салфетката на топка. Вече беше видимо гневна. За пръв път Чарли се разтревожи, че Сам и Бен бяха имали право колко опасно е това.
	— Заради това ли се случи всичко? Защото Кели е забременяла? — попита Чарли.
	— Не по причините, за които си мислиш ти. Съжалявам, Шарлот. Ти очевидно си искала деца, но не и аз. Никога не съм искала да имам свои. Обичам ги, обичам начина, по който действат умовете им, допада ми колко забавни и интересни умеят да бъдат, но най-много обичам това, че мога да ги оставя в училище, да се прибера у дома, да чета книга и да се наслаждавам на тишината. — Метна домакинската хартия в боклука. — Не съм някаква отчаяна жена, която не може да има дете и затова се е пречупила. Да нямам дете, беше мой избор. Решение, с което Дъглас се съгласи, но… — Тя повдигна рамене. — Никога не знаеш колко лош е бил бракът ти, докато не свърши.
	— Той е искал развод? — предположи Чарли.
	Джудит се изсмя с горчивина.
	— Не, и аз също не го исках. Бях се научила да живея с безконечната му криза на средната възраст. Той не беше педофил. Не преследваше малките.
	Чарли се запита с каква ли лекота жената беше загърбила факта, че Кели Уилсън притежаваше емоционалната интелигентност на дете.
	— Дъг искаше да задържим бебето — продължи Джудит. — Кели и бездруго щеше да отпадне от училище. Нямаше начин да успее да завърши. Той искаше да й дадем малко пари, да я накараме да замине и да отгледаме бебето двамата с него.
	Сред всичко, което би могла да изрече Джудит, Чарли никога не би допуснала, че точно това я е пречупило накрая.
	— Кое го е накарало да промени решението си на тема собствени деца?
	— Осъзнаването, че е смъртен. Желание да остави нещо след себе си. — Тя изпъшка гневно. — Аз съм на петдесет и шест. Дъг беше на път да навърши шейсет. Беше редно да планираме пенсионирането си. Не желаех да отгледам детето на друга, на някаква тийнейджърка. — Поклати глава, видимо още вбесена. — Без да се споменава за умствения дефицит на Кели. Дъг не просто искаше да гледам дете през следващите осемнайсет години. Очакваше да се съглася да го подкрепяме през остатъка от живота ни.
	Каквото и съчувствие да беше изпитвала Чарли, то се изпари при тези й думи.
	— Какво още ти каза Кели? — поинтересува се Джудит. Поклати глава. — Без значение е. Канех се да играя ролята на мъченицата; бедната вдовица, обвинявана в съучастничество от малоумна хладнокръвна убийца. Кой би повярвал на нея вместо на мен?
	Чарли не каза нищо, но й беше ясно, че без записа никой не би повярвал на момичето.
	— И така. — Джудит обърса ядосано сълзите си. — Това ли е моментът, когато ти казвам как го извърших? — Посочи към телефона на Чарли. — Увери се, че още записва.
	Чарли обърна телефона, макар да имаше доверие на Бен, че го е нагласил, както трябва. Телефонът не просто записваше, прехвърляше звука директно в лаптопа му.
	— Връзката им започна преди година — промълви Джудит. — Видях ги през прозореца на моята класна стая. Дъглас мислеше, че съм си тръгнала. Той остана да заключи, поне така каза. Аз се върнах за някакви книжа. Както вече казах, оправяше я върху един от чиновете.
	Чарли притисна гръб в облегалката на стола. Джудит даваше вид, че се вбесява все повече и повече с всяка следваща дума.
	— Постъпих, както се очакваше от покорна съпруга. Обърнах гръб. Отидох си у дома. Приготвих вечеря. Дъг се прибра. Обясни как го забавил някакъв родител. Гледахме телевизия заедно и аз кипях вътрешно. Терзах се цялата нощ.
	— Кога започна да обучаваш Кели?
	— Когато отново започна да се облича като вещица. — Джудит опря длани в плота. — Така постъпи и предишния път, започна да се облича в черно, като привърженичка на готиката, та да прикрие корема си. В мига, щом я зърнах в коридора, знаех, че пак е бременна.
	— Ти обърна ли се към Дъг?
	— Защо ще го правя? Аз съм просто съпругата. Жената, която готви храната му, глади дрехите му и почиства с белина петната от бельото му. — В гласа й се долавяше стържещ полутон като от пренавит часовник. — Имаш ли представа какво е да не си от значение? Да обитаваш същата къща с мъж през почти целия си живот на възрастен и да чувстваш, че си нищо? Че желанията ти, копнежите ти, плановете ти са несъществени? Че отгоре ти може да бъде стоварено всякакво бреме, без значение колко голямо, защото ти си добра жена, богобоязлива християнка и ще го понесеш с усмивка, защото мъжът, от когото се очаква да бъде твой закрилник, е господарят на дома?
	Джудит беше сключила длани така силно, че кокалчетата й бяха побелели.
	— Разбира се, че не знаеш — заяви на Чарли. — Била си глезена и обгрижвана през целия ти живот. Дори като изгуби майка си и сестра ти едва не умря, това само накара хората да те обичат още повече.
	Сърцето на Чарли блъскаше в гърлото й. Не беше осъзнала, че е станала от стола, докато не усети гърбът й да се опира в стената.
	Джудит явно не осъзнаваше ефекта, който оказва.
	— Можеш да придумаш Кели на всичко. Това знаеше ли го?
	Чарли не помръдна.
	— Толкова е сладка. И крехка. И мъничка. Като дете е. Наистина е като дете. Но колкото повече време прекарвах с нея, толкова повече я мразех. — Поклати глава. От хлабавата й опашка бяха започнали да се освобождават кичури. В очите й личеше безумен поглед. — Знаеш ли какво е усещането да мразиш невинно дете? Да фокусираш цялата си ярост върху създание, което няма представа какво върши, какво му се случва, защото осъзнаваш, че поведението му отразява твоята собствена глупост? Да виждаш как мъжът ти ги контролира, мами, използва, злоупотребява с тях по същия начин, както го прави с теб?
	Чарли огледа помещението. Погледът й падна върху дървеното трупче с ножове, върху чекмеджетата с прибори, върху скрина, на който вероятно още лежеше пушката на господин Хелър.
	— Съжалявам — отрони Джудит и видимо положи усилия да се успокои. Проследи взора на Чарли към горната част на скрина. — Мислех си, че ще се наложи да измисля някаква история как Кели я е задигнала. Или да й дам пари и да се моля, че ще съумее да следва инструкциите и да купи оръжие.
	— Баща й е държал револвера в колата си — вметна Чарли.
	— Каза ми, че го използвал да стреля по катерици. Хората от „Холър“ ги ядат.
	— Мазни са — добави Чарли в опита да я задържи спокойна. — Имам клиентка, която ги готви на яхния.
	Джудит стисна облегалката на стола. Кокалчетата й бяха бели.
	— Няма да те нараня.
	Чарли се насили да се изсмее.
	— Не казват ли така хората точно преди да наранят някого?
	Джудит се отдръпна от стола. Отново се облегна на плота. Все така беше ядосана, но продължаваше да се старае да се контролира.
	— Не биваше да правя онези коментари за сполетялата те трагедия. Извинявам се.
	— Всичко е наред.
	— Казваш го, защото искаш да продължа да говоря.
	Чарли повдигна едното си рамо.
	— Действа ли?
	Изсмя се с неприязън.
	Бен беше казал, че Джудит Пинкман била в истерия, когато парамедиците я извели от училището. Наложило се да я упоят, за да я качат в линейката. Беше се наложило да остане в болницата за цялата нощ. Появи се пред камерите, за да се моли за живота на Кели. Дори сега очите й бяха подпухнали от плач. Лицето й беше изпито от скръб. Излагаше пред Чарли истината, бруталната и неподправена истина, макар да й беше ясно, че е записвана.
	Не се пазареше, не молеше, не целеше да постигне някакъв вид сделка. Така се държеше човек, когато чувстваше искрено разкаяние за действията си.
	— Кели не би дръпнала спусъка сама — откъсна се от устата на Джудит. — Обеща ми да го направи, но аз знаех, че тя не е такава. Беше прекалено мила, доверяваше се твърде много, а и би била ужасен стрелец. Така че застанах зад нея в коридора и обвих длан около нейната. Стрелях в стената, за да привлека вниманието на Дъглас. — Потупа с пръсти устата си, като че да си напомни сама да запази тона си спокоен. — Той дотича навън и аз го гръмнах три пъти. А после…
	Чарли чакаше.
	Джудит притисна ръка към гърдите си. Гневът й беше станал безмилостен.
	— Канех се да убия Кели — призна. — Планът беше следният: да застрелям Дъг, а после да убия Кели и да заявя, че съм я спряла да погуби още деца. Градският герой. Щях да получа пенсията на Дъг, социалната му осигуровка. Без сложни бракоразводни дела. С повече време да си чета книгите, нали така?
	Чарли се почуди дали е възнамерявала да застреля Кели в корема, та да е сигурна, че и бебето й е умряло.
	— Успях да уцеля Дъглас на точните места — вметна Джудит. — Съдебният лекар ми обясни, че всяко от трите попадения е било фатално. Предполагам, въобразявал си е, че това е някакъв вид утеха за мен. — Очите й пак проблеснаха. Преглътна звучно. — Кели обаче не пускаше оръжието. Не мисля, че е била наясно с останалата част от плана, че съм се канела да я убия. Според мен изпадна в паника, като видя, че Дъг е мъртъв. Сборичкахме се. Спусъкът беше дръпнат. Не знам дали от мен, или от нея, но куршумът рикошира в пода.
	Джудит дишаше през устата. Гласът й беше дрезгав.
	— И двете бяхме шокирани, че оръжието произведе изстрел — продължи. — Кели се обърна и… Не знам. Не знам какво се случи. Аз изпаднах в паника. Зърнах движение с ъгълчето на окото си, дръпнах спусъка отново и… — Гласът й пресекна от ридание. Устните й бяха побелели. Цялата трепереше. — Видях я. Видях я, когато… докато пръстът ми натискаше спусъка. Случи се така бавно и мозъкът ми го отчете ясно. Помня, че си помислих „Джудит, стреляш по дете“, но не успях да го спра. Пръстът ми продължаваше да натиска и…
	Не беше в състояние да изрече думите, така че Чарли го стори вместо нея:
	— Луси Алегзандър беше застреляна.
	Сълзите на Джудит се лееха като река.
	— Работех в екип с майка й. Често виждах Луси по събрания, танцуваше в дъното на помещението. Тананикаше си самичка. Имаше такова звънко гласче. Не знам, може би щеше да е различно, ако не я познавах, но аз я познавах.
	Чарли не успя да се спре и да не помисли, че също така беше познавала и Кели Уилсън.
	— Шарлот, толкова съжалявам, задето те направих част от това — увери я Джудит. — Нямах представа, че ти си в сградата. Бих го отложила за следващия ден или за следващата седмица. Никога не бих те поставила умишлено в тази ситуация.
	Чарли не се канеше да й благодари.
	— Ще ми се да бях в състояние да обясня какво ме прихвана. Мислех си, че ние с Дъг сме… Не знам. Той не беше голямата любов на живота ми, но мислех, че държим един на друг. Уважаваме се взаимно. Но след всички тези години нещата се заплитат. Ще видиш, като го докараш дотам. Финанси, пенсиониране, издръжки, автомобили, тази къща, спестовни влогове, билетите, които бяхме купили за круиз за това лято.
	— Пари — промълви Чарли. Ръсти имаше хиляди мъдрости на тема човешките разрушителни стремежи към секс и пари.
	— Не опираше само до парите — настоя Джудит. — Когато поставих пред Дъг въпроса за бременността, той ме запозна с гениалния си план да станем гериатрични родители, все едно не беше кой знае какво да се нагърбиш с подобен ангажимент. А то и не беше, не и за него. Не той щеше да става в три сутринта да сменя памперси. Наясно съм как изглежда невероятно, че именно това най-накрая ме предизвика, но беше последната сламка.
	Тя потърси очите на Чарли, все едно очакваше да разчете в тях намек за съгласие.
	— Позволих си да мразя Кели, защото това беше единственият начин да се придумам да го сторя — обясни Джудит. — Бях наясно колко е податлива. Само трябваше да прошепна в ухото й какво лошо момиче е била, задето е позволила на Дъг да върши такива неща с нея. Как ще отиде в ада заради стореното в прогимназията. Дали не би могла да накаже Дъг за неговите прегрешения? Дали не е възможно да го спре да наранява други момичета? Бях изумена колко малко отне да убедя друго човешко същество, че е едно нищо. Нищо — повтори Джудит. — Също като мен.
	Дланите на Чарли се потяха. Обърса ги в роклята си.
	— Има и друг стих, който вероятно знаеш, Шарлот. Все трябва да си го чувала във филм или да си го прочела в книга. „И тъй, всяко нещо, което желаете да правят човеците на вас, и вие правете на тях; защото това е същината на закона и на пророците.“*
	[* Евангелие на Матей, 7:12. — Б.пр.]
	— Златното правило — отговори Чарли. — Отнасяй се към другите, както искаш те да се отнасят към теб.
	— Сторих на Кели онова, което Дъг стори на мен. Това повтарях пред себе си. Така оправдах действията си, а после зърнах Луси и осъзнах… — Джудит вирна показалеца си, все едно да отброи: — „Надменни очи“ през прозореца на стаята ми. — Изпъна втори пръст, за да добави към греховете си: — „Лъжлив език“ пред мъжа ми и пред Кели. — Още един пръст: — „Лоши замисли“ да убия и двамата им. „Бързи нозе към злото“, когато поставих оръжието в ръката й. „Неверен свидетел“ за случилото се пред полицията. „Посяване на раздор“ с теб, с Мейсън Хъкабий, с целия град. — Отказа се да брои и изпъна всичките си пръсти. — „Ръце, пролели невинна кръв.“
	Джудит стоеше с ръце, вдигнати във въздуха, с обърнати длани, с разперени пръсти.
	Чарли не знаеше какво да каже.
	— Какво ще стане с нея? — поиска да узнае Джудит. — С Кели?
	Чарли поклати глава, макар да й беше ясно, че Кели Уилсън щеше да влезе в затвора. Не със смъртна присъда, вероятно не и с доживотна, но без значение на ниския коефициент на интелигентност момичето имаше право: оръжието се беше намирало в нейната ръка.
	— Имам нужда да си тръгнеш, Шарлот — произнесе Джудит.
	— Аз…
	— Вземи си телефона. — Хвърли телефона към Чарли. — Прати записа на онази агентка. Съобщи й, че може да ме открие тук.
	Чарли едва улови телефона.
	— Ти какво ще…
	— Върви си. — Джудит посегна към горната част на скрина. Нямаше пушка, а глок.
	— Боже. — Чарли се запрепъва назад.
	— Моля те, върви си. — Джудит пусна празния пълнител на оръжието. — Вече ти казах, че няма да те нараня.
	— Какво ще правиш? — Сърцето на Чарли подскочи, докато задаваше въпроса.
	Беше й ясно какво планира другата жена.
	— Шарлот, върви си. — Джудит изнамери кутия с патрони и ги разпиля по масата. Захвана се да зарежда пълнителя.
	— Боже — повтори Чарли.
	Джудит направи пауза.
	— Наясно съм колко нелепо ще прозвучи, но моля те, престани да споменаваш напразно Божието име.
	— Добре — съгласи се Чарли.
	Бен слушаше. Сигурно вече беше на път, тичаше през гората, прескачаше повалени дървета, отбутваше клони, мъчеше се да достигне до Чарли.
	Единствено трябваше да кара Джудит да продължава да говори.
	— Моля те — отрони Чарли. — Моля те, не го прави. Имам да те питам нещо за онзи ден, за това какво…
	— Трябва да го забравиш, Шарлот. Трябва да постъпиш точно както ти поръча татко ти, да го прибереш в кашон и да го оставиш там. Защото ти казвам, че не ти трябва да си спомняш какво ти е причинил този ужасен човек. — Джудит тикна пълнителя в оръжието. — А сега наистина искам да си вървиш.
	— О, Джудит, моля те, не го прави. — Чарли усети гласът й да трепери. Нямаше как това да се случва. Не и в тази кухня. Не с тази жена. — Моля те.
	Джудит дръпна предпазителя и зареди патрон.
	— Напусни, Шарлот.
	— Не мога… — Чарли вдигна ръце, протегна ги към Джудит, към оръжието. — Моля те, не го прави. Това не може да се случи. Не мога да те оставя…
	Яркобяла кост. Части от сърце и дробове. От зейналите й рани се изсипваха късове сухожилия, артерии и вени.
	— Джудит — проплака Чарли. — Моля те.
	— Шарлот. — Тонът й беше категоричен, като на учителка, изправила се пред класа. — Незабавно излез навън. Искам да се качиш в автомобила си, да подкараш към къщата на баща си и да позвъниш в полицията.
	— Джудит, не.
	— Те са привикнали да се справят с този род неща, Шарлот. Знам, че мислиш как това важи и за теб, но не мога да го поема на съвестта си. Просто не мога.
	— Джудит, моля те. Умолявам те. — Чарли беше толкова близо до оръжието. Можеше да се хвърли към него. Беше по-млада и по-бърза. Беше в състояние да прекрати това.
	— Недей. — Джудит постави оръжието на плота зад себе си. — Казах ти, че няма да те нараня. Не ме карай да си вземам думите обратно.
	— Не мога! — Чарли ридаеше. Имаше чувството, че в сърцето й се впиват бръсначи. — Не мога да те оставя да се самоубиеш.
	Джудит отвори кухненската врата.
	— Можеш и ще го направиш.
	— Джудит, моля те. Не ме натоварвай с подобно бреме.
	— Снемам бремето от теб, Шарлот. Баща ти го няма. Аз съм последната, която знае. Тайната ти ще умре с мен.
	— Няма нужда да умира! — викна Чарли. — Не ме е грижа. Хората вече узнаха. Мъжът ми. Сестра ми. Не ме е грижа. Джудит, моля те, моля те недей…
	Джудит се хвърли към нея напълно ненадейно. Сграбчи я през кръста. Чарли усети как стъпалата й се отделят от земята. Опря ръце на раменете на другата жена. Почувства как ребрата й са смазвани, докато беше пренасяна през кухнята и после запратена на верандата.
	— Джудит, не! — Чарли се втурна да я спре.
	Вратата беше затръшната в лицето й.
	Ключалката прещрака.
	— Джудит! — ревна Чарли и заблъска по вратата с юмрук. — Джудит! Отвори…
	Дочу силен ехтящ тътен от вътрешността на къщата.
	Не беше от ауспуха на кола.
	Не бяха фойерверки.
	Чарли се свлече на колене.
	Притисна длан към затворената врата.
	Човек, намирал се близо, когато оръжие е гърмяло срещу човешко същество, никога не бърка звука от изстрел с нещо друго.


>	Какво се случи със Сам

	Сам редуваше ръцете си, лява, после дясна, после отново лява, докато цепеше хладната вода в басейна. На всяко трето загребване обръщаше глава и поемаше голяма глътка въздух. Стъпалата й подритваха. Очакваше следващото вдишване.
	Ляво-дясно-ляво-вдишване.
	Изпълни идеално преобръщане срещу стената на басейна, без да изпуска от очи черната линия, която я водеше.
	Открай време й допадаше спокойствието и простотата на плуването свободен стил; това, че се налагаше да се концентрира в него достатъчно, та всички неприсъщи мисли да напуснат ума й.
	Ляво-дясно-ляво-вдишване.
	Видя означението, че коридорът свършваше, така че се спусна, докато пръстите й докоснаха стената
	Коленичи на пода на басейна, като дишаше тежко и погледна плувния си часовник: 2 километра и 400 метра при 154,2 секунди на 100 метра, значи 38,55 секунди за дължина от 25 метра.
	Не беше лошо. Не чак толкова добре като предишния ден, но се налагаше да се примири с факта, че тялото й действа със своя собствена скорост. Сам се помъчи да убеди себе си, че приемането на истина представлява прогрес. Все пак в мига, щом излезе от басейна, състезателният й дух се подигра на самоокуражаването й. Желанието да скочи обратно в басейна, да подобри времето си беше обезсърчено от тъпата болка в седалищния нерв.
	Бързо отми солената вода. Обърса се с кърпата, а сбръчканите й от водата пръсти закачаха тъканта от египетски памук. Огледа набраздената кожа по върховете на пръстите си; реакция на тялото й да бъде потопено за толкова дълго във вода.
	Сам продължи да носи плувните си очила с диоптри, докато се изкачваше с асансьора до апартамента си. На нивото на входното преддверие в него се качи по-възрастен мъж с вестник под мишница и мокър чадър в ръка. Подсмихна се, като видя Сам.
	— Красива русалка!
	Тя се постара да отвърне на ведрата му усмивка. Побъбриха за лошото време и как се очакваше до следобед буря, приближаваща крайбрежието, да донесе в Ню Йорк още по-поройни дъждове.
	— Почти юни е! — възкликна той, все едно месецът някак му се беше изплъзнал.
	Сам също се почувства леко изненадана. Не можеше да повярва, че от напускането й на Пайквил бяха изтекли само няколко седмици. Оттогава животът й с лекота се беше върнал обратно към нормалното. Графикът й си беше същият. На работното си място срещаше същите хора, провеждаше същите срещи и конферентни разговори, в подготовка за процеса изучаваше същите схеми на кошчето за санитарни материали.
	И все пак усещаше всичко различно. По-наситено. По-богато. Дори да върши нещо така шаблонно като ставането от леглото, й носеше чувство на лекота, което й се беше изплъзвало толкова дълго време — ами, ако трябваше да е честна, откакто се беше събудила в болницата преди двайсет и осем години.
	Асансьорът издаде звук. Бяха стигнали етажа на възрастния мъж.
	— Приятно плуване, красива русалке! — Той размаха вестника си във въздуха.
	Сам го проследи с поглед, докато се отдалечаваше по коридора. Имаше наперена походка, която й напомняше за Ръсти, особено пък като започна да си подсвирква и после задрънча шумно с ключовете си в същия ритъм.
	Вратите на асансьора се затвориха и Сам прошепна:
	— Край, преследвана съм от мечка.
	По вълнистите хромирани повърхности на вратите се виждаше изображението на жена с нелепи плувни очила, която се усмихваше на себе си. Слаба фигура. Черен цял бански. Сам прекара пръсти през късата си побеляла коса, за да й помогне да изсъхне. Върхът на пръста й закачи белега на мястото, където куршумът беше проникнал в мозъка й. Тя вече рядко мислеше за онзи ден. Вместо това си мислеше за Антон. За Ръсти. За Чарли и Бен.
	Вратите на асансьора се отвориха.
	През високите от пода до тавана прозорци, обрамчващи пентхауса й, надничаха тъмни облаци. Сам дочу звуци от клаксони, кранове и обичайната врява, приглушавана от тройния стъклопакет.
	Отиде в кухнята, като по път светна лампите. Смени плувните си очила с нормалните. Извади храна за Фоско. Напълни чайника.
	Приготви съда за запарване на чай, чаша и лъжичка, но преди да включи водата да заври, отиде до постелката си за йога в дневната.
	Сам си свали очилата. Изпълни поредицата от разтягания прекалено бързо. Беше нетърпелива да стартира с деня си. Помъчи се да медитира, но се почувства неспособна да прочисти ума си. Фоско беше приключил със закуската си и се възползва от промяната в рутината й. Търка глава в ръката й, докато тя не се предаде. Сам го почеса по гушката, заслушана в утешителното му мъркане, и както често се случваше, запита се дали не беше добра идея да осинови още една котка.
	Фоско задъвка лекичко пръста й, за да й даде да разбере, че му стига.
	Тя го наблюдаваше как се отдалечава и после се гътва пред прозорците.
	Сам постави очилата си. Върна се в кухнята и включи чайника. По стъклото падаха коси пръски дъжд, докато Манхатън отвъд подгизваше. Тя затвори очи и се заслуша в тихото барабанене на хилядите дъждовни капки. Като ги отвори, установи, че Фоско също се беше взрял навън. Беше извил гръбнак в обратно „S“ с предните крака протегнати към прозореца и се наслаждаваше на топлината, излъчвана от кухненските плочки.
	Двамата останаха загледани в дъжда, докато чайникът не писна тихо.
	Сам напълни чашата. Нагласи таймера за варене на яйца на три минути и половина, за да запари листата. Извади кисело мляко от хладилника и сипа в него мюсли с лъжица, взета от чекмеджето. Свали постоянните си очила и сложи тези за четене.
	Включи телефона си.
	Имаше няколко служебни имейла, но тя отвори първо този от Елдрин. Рожденият ден на Бен беше следващата седмица. Сам беше помолила асистента си да измисли хитро послание, което да зарадва зет й. Предложението на Елдрин беше:
	„Не можеш да избягаш от остаряването с дрибъл? Бъди трибъл!“*
	[* Трибъл — измислено извънземно във вселената на „Стар Трек“. — Б.пр.]
	Сам се намръщи. Не знаеше дали „трибъл“ не е твърде младежко и неуместно за четиресет и четири годишна сестра, та да го напише на мъжа на сестра си.
	Отвори с почукване браузъра на телефона си, та да издири думата „трибъл“. Страницата на Чарли във Фейсбук вече беше на екрана. Сам я посещаваше два пъти дневно, защото това беше най-надеждният начин да научи новините около Чарли и Бен — търсеха къща в Атланта. Явяваха се на интервюта за нова работа. Мъчеха се да открият някой, който е наясно дали беше практично да прехвърлят зайци от провинцията в града.
	Вместо да потърси думата, Сам презареди страницата на сестра си. Поклати глава заради публикуваната нова снимка. Беше прибрано поредното улично куче. Псето беше петнисто като бигъл, но с къси крака като на дакел. Беше нагазило в дълбоката трева в задния им двор. Приятел на Чарли, подвизаващ се под съмнителния прякор Йона Трейлър, беше публикувал критичен коментар как мъжът й трябва да окоси.
	Бедният Бен. Беше посветил безкрайни часове да помогне на Чарли да изрине кабинета на Ръсти и останалите помещения в Миш-маша. Опаковаха, даряваха и предлагаха за продажба в Ибей всевъзможни списания, облекло и най-невероятно изкуствен крак, който се продаде за шестнайсет долара и отпътува при мъж от Канада.
	Така и не откриха фотографията на Гама. Налице беше снимката, обезцветеното от слънцето изображение, което Ръсти беше оставил да избледнее до бяло върху бюрото му. Но фотографията, за която спомена на Сам и за която твърдеше, че е уловила мига на влюбването им с Гама, я нямаше никъде. Нито в сейфа. Нито в архивите на Ръсти. Нито в шкафовете. Никъде в кантората му в града или в Миш-маша.
	В крайна сметка Сам и Чарли заключиха как митичното изображение вероятно се явяваше някоя от небивалиците на Ръсти, разкрасена заради слушателя, но съдържаща много малко факти.
	Все пак загубата на фантомната фотография причини болка на Сам. С години се беше ровила в дебрите на академичния и научен свят в издирване на производни от гениалния ум на майка им. Допреди три седмици никога не й беше хрумвало колко е глупава така и никога да не потърси лицето на майка си.
	Сам можеше да хвърли поглед в огледалото и да зърне сходствата. Можеше да споделя спомени с Чарли. Но с изключение на две суховати академични статии не съществуваше доказателство, че майка им е била човешко същество от плът и кръв.
	Откритата в сейфа на Ръсти картичка от НАСА даде идея на Сам. Смитсъновият институт в сътрудничество с космическия център „Джонсън“ поддържаше подробни архиви на всеки етап от космическото съревнование. Сам беше отправила искане изследовател или историк да осъществи надлежно проучване дали архивите съдържаха снимки на Гама. Вече беше получила няколко отговора. Явно в областта на науката, технологиите, инженерството и математиката беше настъпил период на ренесанс, целящ да отчете отдавна забравения принос на жените и представители на малцинствата към научния прогрес на човешкия вид.
	Търсенето щеше да се равнява на това на игла в копа сено, но дълбоко в себе си Сам вярваше, че фотография на Гама съществува някъде в НАСА или дори в архивите на „Фърмилаб“. За пръв път в живота си изпитваше вяра, че съществува такова нещо като съдба. Случилото се в кухнята преди близо три десетилетия не беше краят. Сам знаеше, че е писано отново да зърне лицето на майка си. Всичко, което щеше да коства, бяха пари и време, две неща, с които Сам разполагаше в изобилие.
	Таймерът зажужа.
	Сам наля мляко в горещия си чай. Устреми поглед навън през прозореца, наблюдаваше как дъждовните капки осейват стъклото. Небето беше притъмняло. Вятърът се беше усилил. Сам усещаше леките вибрации на сградата заради прииждащата буря.
	Странно, но се запита какво ли беше времето в Пайквил.
	Ръсти би знаел. Както стана ясно, беше продължил с метеорологичния проект, стартиран някога с Чарли. Бен беше открил купчини с формуляри в хамбара, в които за двайсет и осем години Ръсти почти ежедневно беше нанасял посоката и скоростта на вятъра, въздушното налягане, температурата, влажността и валежите. Нямаха представа защо Ръсти още следеше данните. Климатичната станция, инстралирана на кулата, безжично докладваше данните на Националната агенция за океански и атмосферни изследвания. Може би се свеждаше просто до факта, че Ръсти беше човек на навиците. Сам винаги беше намирала, че е повече като майка си, но поне в това отношение определено беше като него.
	Ежедневните кръгчета в басейна. Чашата чай. Киселото мляко с мюсли.
	Едно от множеството дребни неща, за които съжаляваше Сам, беше, че не запази последното послание, оставено от Ръсти на рождения й ден. Експанзивния поздрав. Информацията за времето. Мистериозната доза история. Чудатото сбогуване.
	Най-много от всичко й липсваше смехът му. Открай време беше впечатляван от собственото си остроумие.
	Беше така потънала в мисли, че не чу звъненето на телефона. Насеченото вибриране на апарата я върна обратно към реалността. Тя плъзна пръст по екрана. Долепи телефона до ухото си.
	— Тя постигна споразумение — изрече Чарли вместо поздрав. — Обясних й, че можем да успеем да свалим още няколко години, но родителите на Луси Алегзандър притискат сериозно, а семейство Уилсън искаха просто да се приключи. Получи десет години при минимално строг режим, след пет години подлежи на предсрочно освобождаване при добро поведение, а то, разбира се, ще е добро.
	На Сам й се наложи да повтори думите на Чарли безмълвно в главата си, за да успее да ги схване напълно. Сестра й говореше за Кели Уилсън. Сам беше наела адвокат от Атланта, за да помогне да постигнат извънсъдебно споразумение. При внезапната оставка от страна на Кен Койн и приемането на записа, направен от Чарли в кухнята на Джудит Пинкман, като предсмъртно признание щатската прокуратура нямаше търпение случаят на Кели Уилсън да се махне от главата им.
	— Койн никога не би приел такава сделка — отбеляза Чарли.
	— Обзалагам се, че аз бих могла да го убедя.
	Чарли се изсмя одобрително.
	— Някога ще ми кажеш ли как успя да го накараш да напусне?
	— Интересна история е — увери я Сам, но не я сподели. Чарли все така отказваше да обясни как е бил счупен носът й, така че Сам отказваше да съобщи как си е послужила с признанието на Мейсън, та да принуди Койн да се оттегли.
	— Предсрочно освобождаване след пет години е добра сделка — отбеляза Сам. — Кели ще е в началото на двайсетте си години, като излезе. Детето й ще е достатъчно малко, та да успеят да създадат връзка.
	— Гложди ме — вметна Чарли и на Сам й беше ясно, че няма предвид Кели Уилсън или нероденото й дете, нито дори Кен Койн. Говореше за Мейсън Хъкабий.
	По време на широко отразения от медиите процес ФБР бяха награкали Мейсън за лъжа пред федерален агент, отнемане на улика, възпрепятстване на правосъдието и в съответствие — съучастничество в двойно убийство. Въпреки доброволното му признание пред полицията на Пайквил, никак не изненадващо Мейсън Хъкабий беше наел много добър и много скъп адвокат, който свали присъдата му до шест години без право на предсрочно освобождаване. Федералният затвор на Атланта не беше лесно място за пребиваване, но в рамките на последните седмици Чарли и Сам бяха започнали да се чудят дали е добра идея да осъществят заканата на Сам и да оповестят писмените признания на Мейсън.
	— За нас е добре да обърнем гръб на всичко това, Чарли — повтори Сам онова, което винаги беше твърдяла. — Татко не би искал да посвещаваме следващите пет, десет или двайсет години от живота си да преследваме Мейсън Хъкабий посредством наказателноправната система.
	— Знам — призна Чарли, но с очевидно колебание. — Просто ме вбесява, че той получи само с една година повече от Кели. Предполагам, това е урок да не лъжеш федерален агент. Но пък винаги можем да го погнем, след като го освободят. Кой знае какво ще ни хрумне след шест години? Няма краен срок за…
	— Чарли.
	— Добре — отговори тя. — Може би ще го заколят в банята или някой ще му сложи стъкло в храната.
	Сам остави сестра й да бъбри.
	— Не казвам, че трябва да бъде убит, но нещо от сорта на това да изгуби бъбрек или да накълцат стомаха му и да му се налага да дриска в торбичка през остатъка от живота си. — Направи кратка пауза, колкото да си вземе дъх. — Условията на живот в затвора са плачевни, здравните грижи са пълна скръб и в общи линии ги хранят с говна от плъхове, но не ти ли носи известна радост, че е възможно да го споходи нещо нелепо като инфектиран зъб и да умре от бавна и болезнена смърт?
	Сам изчака, за да се увери, че е приключила.
	— Когато с Бен започнете новия си живот в Атланта, вече няма да е от такова значение. Това е твоят реванш. Радвай се на живота си. Цени каквото имаш.
	— Знам — повтори Чарли.
	— Бъди от полза, Чарли. Това искаше мама.
	— Знам — произнесе тя за трети път. — Да сменим темата. И след като се захванах да ти давам отчет за престъпността в Пайквил, наложи се да освободят Рик Фейхи.
	Скърбящият чичо на Лузи Алегзандър. Човекът, който най-вероятно беше намушкал Ръсти.
	Сам произнесе гласно онова, което сигурно беше известно на Чарли.
	— При липсата на признание нямат никакви доказателства срещу него.
	— Все си повтарям как татко го е видял онази вечер и е знаел, че е бил Фейхи, но е решил да забрави, така че може би и ние трябва да забравим.
	Сам реши да не поучава сестра си с фразата на Ръсти за стойността на прошката.
	— Не каза ли, че искаш да се научиш именно на това? Да оставяш нещата да отминават?
	— Да, аз пък си мислех, че ти се учиш как да не бъдеш такава досадница?
	Сам се усмихна.
	— Искам да ти пратя чек за разчистването на…
	— Престани. — Чарли беше прекалено голям инат, та да приеме пари от Сам. — Чуй, мислим да отидем на почивка, преди да започнем на новите си работни места. Да се разходим до Флорида за няколко дни, та да се уверим, че Ленор се е установила добре. После може да дойдем да те видим.
	Сам усети бузите й да се разтягат в усмивка.
	— Значи, не приемаш парите ми, но приемаш безплатна стая и храна?
	— Именно.
	— Това ми харесва. — Сам се озърна из апартамента си. Внезапно й се стори прекалено стерилен. Трябваше да купи разни неща като възглавнички и да окачи някое произведение на изкуството. Може би да добави малко цвят преди гостуването на Чарли. Искаше сестра й да разбере, че си е създала дом.
	— Добре, трябва да вървя да мрънкам пред Бен до изнемога — добави Чарли. — Провери си имейлите. Открихме нещо шантаво в мазето.
	Сам потрепна. Мазето беше владение на фермера ерген.
	— Пак ли нещо чудато, което да ме стресне до смърт?
	— Провери си имейлите.
	— Тъкмо ги проверих.
	— Провери ги пак, но след като затворим.
	— Мога да погледна, докато…
	Чарли беше затворила.
	Сам завъртя очи. Имаше си и минуси да има обратно в живота си малката си сестра.
	Натисна бутона, за да върне телефона си до началната страница. Отвори имейлите. Плъзна палец по екрана. Кръгчето започна да се върти и имейлите се заредиха.
	Най-отгоре не се появи нищо ново. Сам презареди.
	Пак нищо.
	Свали си очилата. Потърка очи. Прегледа всички смущаващи изненади на фермера ерген, на които се бяха натъкнали в мазето: разнообразно бельо, всякакви видове обувки, но само леви, часовник с гола жена.
	Фоско скочи на плота. Подуши празната й купичка от кисело мляко видимо разочарован. Сам го почеса по ушите. Той замърка.
	Телефонът й бипна.
	Имейлът от Чарли най-накрая беше пристигнал.
	Сам хвърли поглед на съдържанието.
	Това съобщение няма съдържание.
	— Чарли — промърмори.
	Отвори имейла, подготвяйки наум сух отговор, но установи, че съобщението не беше празно.
	В долния край имаше прикачен файл.
	Маркирайте, за да свалите.
	Палецът на Сам се поколеба над иконката.
	Името на файла беше над нейния нокът.
	Вместо да докосне екрана, тя остави телефона на плота.
	Наведе се и долепи чело до хладния мрамор. Затвори очи. Сключи ръце в скута си. Вдиша бавно, изпълни дробовете си, а после издиша бавно навън. Заслуша се в барабанящия дъжд. Изчака пеперудите да отлетят от корема й.
	Фоско побутна бузата й с муцуна. Мъркаше силно.
	Сам вдиша дълбоко още веднъж. Почеса ушите на Фоско, докато той не се насити и не скочи на пода.
	Тя постави очилата си. Взе телефона си. Отново хвърли поглед към името на файла в имейла.
	Gama.jpg
	Ако Чарли беше творение на Ръсти, Сам се чувстваше изцяло такова на Гама. Като дете Сам беше прекарала толкова много часове да наблюдава майка си, да я изучава, да копнее да бъде като нея — да е интересна, да е умна, да е добра, да е права за всичко; но след като Гама умря, когато и да се случеше Сам да се опита да призове лицето й, намираше за трудно да му придаде съответстващо изражение — усмивка, израз на изненада, на озадаченост, на съмнение, на любопитство, на поощряване, на радост.
	Досега.
	Сам почука с пръст по файла. Наблюдаваше как изображението се зарежда на екрана.
	Покри устата си с длан. Не стори нищо, за да спре сълзите.
	Чарли беше открила фотографията.
	Не снимката, а митичната фотография от любовната история на Ръсти.
	Сам остана взряна в продължение на много минути, на часове, колкото беше необходимо, та да накара спомените й да бъдат цялостни.
	Точно както го беше описал Ръсти, Гама стоеше насред поле. На земята беше постлано червено одеяло за пикник. В далечина се виждаше стара метеорологична кула; дървена, не като металната у дома. Тялото на Гама беше извърнато към обектива. Беше опряла длани на тънката си талия. Единият й крак, безспорно прелестен, беше свит в коляното. Очевидно се мъчеше да не предостави на Ръсти удовлетворението да се изсмее на някоя изречена от него щуротия. Беше повдигнала вежда. Белите й зъби проблясваха. Бледите й бузи бяха осеяни от лунички. Имаше едва забележима трапчинка на брадичката.
	Сам не можеше да оспори преценката на баща си за възловия миг, уловен на лентата. Яркосиният цвят на очите на Гама несъмнено говореше за току-що влюбила се жена, но имаше и още нещо; оформеното от устните й осъзнаване на предстоящите предизвикателства, склонност да се учи, надежда за взаимно разбирателство, за семейство, за деца, за пълноценен и резултатен живот.
	Тя знаеше, че точно така би искала да бъде помнена Гама: с изправена глава, с изпънати назад рамене, със стиснати зъби, неизменно преследваща радостта.
