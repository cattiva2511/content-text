>	1

	Бурята се разрази късно следобед. Гъсти сиви облаци изпълзяха над езерото като свити на топка мръсни чорапи търкулнали се от коша за мръсно бельо. Студеният вятър издухваше листата от клоните на брястовете, яворите и дъбовете по крайбрежието. Белият флокс и чернооките сузании свеждаха глави под напора му.
	Краят на лятото бе дошъл твърде рано.
	Джон Мейл вървеше надолу по плаващия док на компанията „Лодки под наем Ърв“, а около него се носеше смесена миризма на бензин, сушена риба лешанка и мъх. Старецът го следваше по петите, пъхнал ръце в овехтялата си износена дреха. Джон Мейл не разбираше нищо от остарели машинарии — дросели, свещи, карбуратори и други такива. Имаше си някакво понятие от диоди и резистори, можеше да прецени доколко една част си я бива или не, но познанията му стигаха дотам. Но в Минесота да познаваш лодките и да знаеш всичко за тях се приемаше за нещо напълно естествено и логично, колкото самата генетична наследственост. Ето защо той не срещна никакви трудности, когато реши да наеме от стария Ърв моторница „Ланд“, дълга около 14 фута, с извънбордов двигател, тип „Джонсън“. Всичко, което трябваше да представи, бе шофьорска книжка и депозит от 20 долара. Мейл се качи в лодката, избърса с длан водата от седалката и седна. Старият Ърв стоеше встрани и му обясняваше как да запали двигателя, как да спре, как да насочва лодката и да увеличава скоростта. Целият урок трая не повече от трийсет секунди. После Джон Мейл заедно с евтината си макара, въдица „Зебко“ и с една червена пластмасова кутия за рибарски принадлежности, която сега беше празна, отплава в езерото Минетонка.
	— И да се върнете преди мръкване! — провикна се Ърв след него.
	Старият човек остана да стои на дока и да наблюдава как лодката на Джон Мейл бавно се отдалечава.
	Когато докът остана зад гърба на Мейл, небето над него беше ясно, а въздухът — кристалночист и топъл като през лятото, въпреки че на запад хоризонтът изглеждаше различно. Помисли си, че вероятно се задава буря. Тя сякаш се спотайваше някъде там зад редицата от дървета. Но това беше без значение. Може би грешеше. Може би просто така му се струваше.
	Следваше бреговата линия в продължение на три мили в посока североизток. Големи къщи — строежът им със сигурност е струвал милиони долари — се редуваха една след друга, а педантично оформените им поляни се спускаха към водата. Изрядно поддържаните цветни лехи изглеждаха като пощенски марки, залепени върху поляните. Между лехите се извиваха алеи от дребен чакъл. Лебеди, изваяни от камък, и патици — от хоросан, сякаш се клатушкаха в тревата.
	Всичко изглеждаше различно, когато се наблюдаваше от езерото. Мейл си помисли, че е отишъл твърде далеч, но все още не бе открил къщата. Спря и се върна обратно, после направи кръг и заобиколи. Най-после на север, доста по-далеч, отколкото беше очаквал, забеляза онази странна, приличаща на кула, къща, която се бе превърнала в един вид местна забележителност. Загледа се надолу по крайбрежието — първата, втората, ето третата, това беше къщата — изградена от камък, стъкло, кедрово дърво и мозайка от червени речни камъчета. В най-отдалечения край на покрива едва се забелязваха високите върхове на смърчовете, които ограждаха улицата. Букет петунии, разцъфнали в червено, бяло и синьо, с цветовете на националния трибагреник, гордо надничаха иззад потъналата в зеленина стена, издигната точно там, където започваше наклона на поляната. Открита моторна лодка стоеше непосредствено до плаващия док.
	Мейл изключи двигателя и остави лодката да спре по инерция. Бурята продължаваше да се спотайва някъде там зад дърветата, а вятърът затихваше. Той извади въдицата, разви кордата от макарата, прекара я през пропускателния пръстен на въдицата, после през горния й край и я хвърли зад борда без стръв и без каквато и да е тежест. Кордата изплува и остана да се носи по повърхността, което за него беше без значение. Поне имаше вид на човек, излязъл да лови риба.
	Мейл се разположи върху твърдата дъска на седалката, отпусна рамене и започна да наблюдава къщата. Тъй като там нищо не помръдваше, само след няколко минути наблюдение фантазията му заработи.
	Лесно му се отдаваше да фантазира. Беше станал нещо като специалист в тази област. Спомни си, че за наказание го заключваха, без да има достъп до някакви книги, игри или телевизия. Чувстваше се ужасно, но те знаеха, че страда от клаустрофобия и това бе част от наказанието. Тогава, за да не се побърка, той търсеше спасение в собствените си фантазии. Сядаше върху кушетката с лице към голата стена и започваше да фантазира свои филми, като мечтите му бяха изпълнени със секс и страст.
	Анди Манет участваше в ранните му въображаеми филми. Постепенно те намаляха, а през последните няколко години почти бяха изчезнали. Вече рядко се сещаше за нея, но неочаквано онзи глас в него проговори отново и тя пак се върна в сънищата му.
	Анди Манет. Парфюмът й можеше да възбуди дори и мъртвец. Тя имаше слаба, издължена фигура, тънка талия и бели гърди. Вратът й изглеждаше наистина елегантен, когато човек я погледнеше в гръб, а черната коса бе прибрана зад мъничките й уши.
	Мейл гледаше към водата втренчено, с широко отворени очи. Въдичарският прът беше провиснал над планшира на лодката, но в съзнанието си той виждаше само нея. Наблюдаваше я как преминава през тъмната стая и идва към него, разсъбличайки копринената си рокля. Когато я докосна, тялото й беше топло, а кожата — гладка и чиста. Можеше да я почувства дори с върховете на пръстите си.
	— Направи го! — казваше той на висок глас, а после се хилеше — Да, тук долу…
	Прекара така повече от час, като от време на време си промърморваше нещо на глас, после въздъхна, тялото му потрепери и той се отърси от видението. Видя, че светът около него се е променил.
	Небето изглеждаше сиво и намръщено. Облаците се скупчваха все по-високо. Вятърът свистеше около лодката и подмяташе тънката корда над водата като крехко стебло на тръстика. Там, където езерото беше най-дълбоко, той забеляза разпръскваща се пяна от малка вълна.
	Беше време да тръгва.
	Протегна ръка да запали двигателя и точно в този момент я видя. Тя стоеше изправена до панорамния прозорец, облечена в бяла рокля. Въпреки голямото разстояние от около триста ярда, той лесно разпозна фигурата и характерната за нея поза на неподвижно напрегнато внимание. Усети погледа й. Анди Манет беше телепат. Тя можеше да надникне направо в мозъка ти и да изрече точно онези думи, които се опитваш да скриеш.
	Джон Мейл погледна встрани, за да се предпази и за да не й даде възможност да разбере, че той е вече тук.
	Анди Манет стоеше до панорамния прозорец, загледана в дъжда, който се изливаше над къщата и в тъмнината, която се спускаше заедно с него. Там, където поляната образуваше слаб наклон близо до брега на езерото, белите цветове на високо израсналия флокс се огъваха от вятъра. До края на седмицата от тях нямаше да е останала и следа. Над върховете на флокса тя виждаше самотната фигура на рибар, седнал в една от боядисаните в оранжево лодки на Ърв. Мъжът стоеше там от пет часа следобед и доколкото можеше да види не беше уловил нищо. Би могла да му каже, че на дъното няма друго освен безплодна тиня и че самата тя никога не е хващала риба в тези води.
	Докато го наблюдаваше, той се извърна да запали двигателя. По-голямата част от живота си Анди беше прекарала все около лодки и нещо в начина, по който този човек се движеше, й подсказа, че той вероятно не разбира нищо от двигатели — не знаеше как да запали със сядането зад кормилото.
	В момента, в който се обърна към нея, тя усети погледа му и си помисли, колкото и нелепо да изглеждаше, че може би го познава. Той беше толкова далеч, че тя дори не различаваше контурите на лицето му, но въпреки всичко в цялото му телосложение, главата, очите и раменете, в начина по който се движеше, имаше нещо познато.
	След малко той издърпа въжето на стартера и секунди по-късно се отправи към брега; едната му ръка придържаше шапката върху главата, а другата стоеше върху лоста за управление. Едва ли я бе забелязал. Зад гърба му дъждът се лееше като из ведро.
	За съжаление краят на лятото бе дошъл твърде рано.
	Анди се отдръпна от прозореца и премина през стаята, за да включи осветлението. Мебелировката — явно подбрана с вкус, създаваше усещане за уют: тежки провинциални канапета и столове, ръчно изработени маси, лампи и килими. Нещо в ъгъла напомняше стила на Шейкър. Естествено и изкуствено дърво се съчетаваха с омекотени, едва доловими, но на места смело подбрани нюанси. Червеното в цветовата гама на килима добре подхождаше на старинната маса от кленово дърво, а сините ивици загатваха за небето навън.
	Къщата, винаги топла и приветлива в миналото, сега й се стори студена, след като Джордж вече го нямаше и след всичко онова, което й бе причинил.
	Джордж със своята недодяланост и агресивност, с грубото си лице и интелигентни очи беше за нея едновременно движение, енергия и мисъл, дори усещане за сигурност. Но сега го нямаше.
	Анди беше крехка жена, висока, чернокоса, и излъчваща неосъзнато благородство. Често изглеждаше превзета, но това не беше преднамерено. Крайниците й просто се движеха в хармония с тялото, а главата й винаги беше високо вдигната сякаш готова за портрет. Обеците от перли и прическата й намекваха за определен начин на живот — за коне, яхти и ваканции в Гърция.
	Не можеше да бъде друга. А дори и да можеше, не би се променила.
	Светлините във всекидневната разсейваха сгъстяващия се навън мрак, когато Анди се отправи към стълбите за горния етаж. Трябваше да напомни на момичетата, че утре е първият им учебен ден, да ги подкани да си изберат дрехи и да си легнат рано.
	Беше накрая на стъпалата и тъкмо тръгваше към стаята на момичетата, когато дочу от противоположния край на коридора звуци от музика от някакъв долнокачествен филм. Очевидно гледаха телевизия в спалнята. Докато вървеше натам, Анди чу как някой бързо превключва каналите. Когато влезе в стаята, момичетата съсредоточено гледаха новините по Си Ен Ен и долепили глави една до друга оживено обсъждаха фиксинга на цените и влиянието им върху потребителя.
	— Здрасти, мамо — весело поздрави Дженевиев.
	Грейс вдигна поглед и се усмихна, но изглеждаше някак прекалено радостна от това, че я вижда.
	— Здравейте — отвърна Анди и се огледа наоколо. — Къде е дистанционното?
	— Ей там, на леглото — невинно промълви Грейс.
	Дистанционното лежеше по средата на леглото, набързо захвърлено далеч и от двете. Прелетяло беше половината стая, за да се озове там. Анди го взе.
	— Извинете ме, момичета — каза тя и започна да прехвърля каналите. На един от тях попадна на напълно разголена любовна сцена, която още не беше приключила.
	— Ах, вие. — Анди ги изгледа укорително.
	— Това е добре за нас — запротестира по-малката й дъщеря, без дори да прави опит да отрича. — Нали трябва да откриваме нещата сами за себе си.
	— Но не по този начин — каза Анди, като побърза да смени канала. — Можете да дойдете и да говорите с мен.
	Тя погледна Грейс, но по-голямата й дъщеря гледаше встрани — вероятно беше малко ядосана и смутена.
	— Хайде, нека всички да си приготвим нещата за училище и да се изкъпем.
	— Пак започваш да говориш като лекарка, мамо — отвърна и Грейс.
	— Съжалявам.
	Трите вече вървяха към детската стая, когато в коридора Дженевиев изведнъж изръси:
	— Боже мой, този беше истински сладур!
	Последва секунда объркване и тишина, след което Грейс започна да се кикоти, а само две секунди по-късно и Анди избухна в смях, а след пет секунди и трите вече се превиваха от смях на килима. Смяха се, докато от очите им не потекоха сълзи.


	През цялата нощ дъждът валя като из ведро, само на сутринта спря за няколко часа, после отново заваля. Анди качи момичетата на автобуса, пристигна на работа десет минути по-рано и веднага се зае с пациентите си — изслушваше ги внимателно, усмихваше се насърчително и от време на време настоятелно им говореше.
	Разговаря с жена, преследвана от мисълта за самоубийство; с друга, която вярваше, че е мъж, затворен в женско тяло, и с мъж, обсебен от стремеж да контролира най-незначителните неща от семейния си живот, но който въпреки че осъзнаваше, че постъпва неправилно, не можеше да се спре.
	По обяд тя извървя две пресечки до магазина за готови храни и донесе пакетиран обяд за себе си и за партньора си. Двамата прекараха обедната почивка разговаряйки около час със счетоводителя за социалното осигуряване и таксите за трудови компенсации.
	Следобед в работата имаше известен напредък: един полицай, страдащ от хронична депресия, бе започнал да показва признаци на подобрение след назначеното му ново лечение. Беше мрачен човек с бледо лице, който отдалеч миришеше на цигари. Но днес той се усмихна срамежливо и каза:
	— Дявол да го вземе! Това беше най-добрата ми седмица от пет години насам. Пак започнах да се заглеждам по жените.


	Анди напусна кабинета си по-рано от обикновено. Навън дъждът продължаваше досадно да вали и покриваше улиците с кал. Тя подкара колата към задната част на жп разклона, премина покрай разпръснатите в безпорядък бели вили в стил „Нова Англия“ и накрая покрай потъналите в зеленина игрища на училището „Бърис“. Големи яворови дървета ограждаха училищния паркинг. Сочните наедрели червени цветове на растенията, като че ли предвещаваха настъпването на есента. Точно срещу входа на училището една брезова горичка се къпеше в златисти жълти багри — в неприветлив ден като днешния това бе приятен поздрав и отмора за очите. Анди спря колата на паркинга и забърза към сградата. Топъл мирис на дъжд и влажна земя се носеше из въздуха, надвиснал като мъгла над мокрия асфалт.
	Родителските срещи бяха рутинни. Всяка година на първия учебен ден Анди присъстваше на тях — запознаваше се с учителите, усмихваше се на всички, изразяваше готовност да помогне с каквото може при изготвянето на програмата за Деня на благодарността и подписваше чек за допълнителните образователни програми. Слушаше все едни и същи неща: „О, толкова се радвам, че Грейс е при нас, тя е такова умно дете, енергична, първенец на училището… и т.н.“.
	Анди обичаше да ходи на тези срещи, но още повече се радваше, когато свършеха.


	Когато всичко приключи, тя и момичетата излязоха навън и видяха, че дъждът се е усилил. Лееше се от обезумялото небе така, сякаш течеше от маркуч.
	— Виж какво, мамо — заговори я Грейс, докато стояха под козирката на входа и гледаха как една жена със счупен чадър тича надолу по улицата. Гласът на Грейс често звучеше сериозно, когато разговаряше с възрастни: — Днес съм с много хубава рокля, която почти не се е измачкала, а това означава, че пак ще мога да я облека. Защо не отидеш да докараш колата и да ни вземеш оттук?
	— Добре — съгласи се Анди. Наистина беше безсмислено и трите да се измокрят.
	— Мен не ме е страх от дъжда — намеси се Дженевиев, за да подразни Грейс. — Хайде да вървим!
	— Защо не останеш тук с Грейс? — попита Анди.
	— Не-е. Грейс просто я е страх да се намокри, за да не се разкисне като стара вещица.
	Грейс направи с палеца и показалеца си движение, имитиращо щипане, и не пропусна да го покаже на сестра си.
	— Мамо — изписка Дженевиев.
	— Грейс! — В гласа на Анди прозвуча укор.
	— Тази вечер, преди да заспиш, ще видиш — прошушна Грейс. Тя знаеше как да се справи със сестра си.
	На дванайсетгодишна възраст Грейс беше по-голямата и доста по-висока. Въпреки че изглеждаше по детски непохватна, в нея вече започваше да се забелязват чертите на пубертета. Имаше сериозно, почти мрачно изражение, като че ли очакваше всеки момент да я сполети някакво неизбежно нещастие. Един ден със сигурност щеше да стане лекарка.
	Дженевиев, от друга страна, беше пълна противоположност на Грейс — амбициозна, жизнерадостна и шумна, и прекалено хубава. Беше почти на девет години, но всички казваха, че като порасне ще се превърне в истинско изпитание за момчетата. Но дотогава имаше много време.
	Сега тя стоеше на паважа и човъркаше една от подметките на обувките си за тенис, като се опитваше да откърти горния слой.
	— Джейн! — скара й се Анди.
	— И без това ще падне — отвърна Дженевиев, без да откъсва поглед от заниманието си. — Нали ти казах, че имам нужда от нови обувки.
	Един мъж, облечен в шлифер, се движеше забързано нагоре по улицата. Не носеше шапка, която да го предпазва от дъжда, и затова вървеше с приведена глава. Казваше се Дейвид Гърдлър. Самият той се представяше за психотерапевт и вземаше активно участие в съвместната родителско-учителска програма. Беше отегчителен, обичаше да говори за _обществената роля в живота и за необходимостта да се следва определено праволинейно поведение_. Носеха се слухове, че използва карти „Таро“ в работата си. Той забави крачка и кимна на Анди за поздрав:
	— Доктор Манет. Какъв ужасен ден! — Гласът му прозвуча преизпълнен с любезност.
	— Да, наистина — съгласи се Анди, но доброто възпитание не й позволи да го отмине набързо, дори сега, когато ставаше въпрос за човек, който й беше неприятен. — Казват, че пак щяло да вали цяла нощ.
	— И аз така чух. — Гърдлър продължи: — Кажете ми прегледахте ли броя на „Терапевт“ от този месец? Има статия за възстановяването на паметта…
	И той се впусна в подробни обяснения, на които Анди отвръщаше с пресилена усмивка. Тогава се намеси Дженевиев.
	— Мамо, закъсняваме за вечеря.
	— Съжалявам, Дейвид, но наистина трябва да вървим — каза Анди и подтиквана от доброто си възпитание добави: — Непременно ще прегледам тази статия!
	— Да, разбира се. Беше ми драго, че се срещнахме — сбогува се Гърдлър.
	Дженевиев го проследи с поглед как влиза в сградата и после каза, като изричаше думите с крайчеца на устата си също като Хъмфри Богарт:
	— Какво трябва да кажем в такъв случай, мамо?
	— Благодаря ти, Джен — усмихна се Анди.
	— Винаги на твое разположение, мамо.

	* * *

	— Добре тогава — каза Анди, — ще изтичам да докарам колата.
	Тя погледна към паркинга. Покрит червен микробус беше паркиран точно откъм страната на шофьора и щеше да се наложи да изтича и да го заобиколи отзад.
	— И аз идвам с теб — каза Дженевиев.
	— Аз ще се возя отпред — допълни Грейс.
	— Не, аз съм отпред…
	— Ти се вози отпред на идване, бръмбар такъв — запротестира Грейс.
	— Мамо, а тя ми вика…
	Грейс отново направи знака с двата пръста готови за щипане и Анди се намеси:
	— Ти ще бъдеш отзад Джен. Нали на идване беше отпред.
	— Ако ли не, ще те ощипя — допълни Грейс.
	Те притичаха под дъжда хванати за ръце — Анди със своите обувки с нисък ток и Дженевиев с още малките си крачета. Когато минаваха зад микробуса Анди пусна ръката на дъщеря си. Тя насочи дистанционното към колата и натисна копчето за автоматично заключване и отключване на вратите. Чу през шума на изливащия се дъжд как заключващото устройство изщрака. С приведена напред глава Джен бе само на крачка зад гърба й, Анди бързо премина между микробуса и колата и се пресегна да отвори вратата.
	Анди усети как зад нея вратите на микробуса се плъзгат и отварят, долови присъствието на мъжа, движенията му. После чу как Дженевиев извика, обърна се и видя как една странна кръгла глава, покрита с кичури сплъстена руса коса, се приближава към нея. Видя все още младото лице, набраздено от дълбоко врязалите се по него бръчки.
	Видя лицето и слюнката, и ръцете, приличащи на сопи.
	Анди изкрещя:
	— Бягай!
	И мъжът я удари в лицето.
	Тя видя приближаващият се юмрук, но не успя да се извърне, за да го избегне. Ударът я запрати срещу вратата на колата и тя се свлече надолу. Коленете й се огънаха. Усети не толкова болката, колкото резултата от удара — юмрукът върху лицето й, колата зад гърба й. Разбра, че по лицето й се стича кръв. Като се свлече на земята почувства миризмата на мръсния паваж и грубата мокра асфалтова настилка под дланите на ръцете си. Само за един кратък миг през главата й премина абсурдната мисъл, че това ще съсипе костюма й. После усети, че мъжът отстъпва крачка назад.
	Опита се отново да извика „Бягай!“, но думата се отрони от гърлото й като стон и тя разбра, а може би и видя, как мъжът се насочи към Дженевиев. Опита се пак да изкрещи, да извика нещо — каквото и да е, но от носа й излязоха само мехурчета кръв, а болката, пронизваща и заслепяваща, се стовари върху нея и обхвана лицето й като огън. Някъде в далечината чу Дженевиев да пищи. Опита се да се изправи, но една ръка я сграбчи за дрехата, издигна я във въздуха и тя се удари в някаква метална повърхност. Претърколи се по корем, опита се да свие колене под тялото си и чу как вратите на колата се затръшват зад нея.
	Зашеметена от удара, Анди се размърда, огледа се с широко отворени очи и видя Дженевиев до себе си свита на кълбо и цялата обляна в кръв. Протегна ръце към дъщеря си, която седна и погледна Анди, готова всеки миг да се разплаче. Анди се опита да я спре и тогава разбра, че кръвта по нея всъщност не беше кръв, а нещо друго. Съвсем близо до нея Дженевиев изпищя:
	— Мамо, тече ти кръв!
	_Микробусът_, помисли си Анди. Бяха вътре в микробуса. Като осъзна това, тя успя някак си да се поизправи на колене, но отново падна назад, когато колата с остро изскърцване потегли от паркинга.
	_Грейс ще ни види_, помисли си тя.
	Отново събра сили да се изправи, но тогава колата зави вляво и заби спирачки. Внезапното спиране я запрати назад. Вратата на шофьора се отвори и вътре нахлу светлина, после чу как някой извика и задната врата се отвори. Грейс влетя вътре с главата напред и се стовари върху Дженевиев. Бялата й рокличка беше изпръскана със същата ръждивочервена боя, с която беше боядисана колата. Вратите се затръшнаха отново, колата изръмжа и рязко потегли от паркинга.
	Анди се изправи на крака, размахвайки безпомощно ръце. Опита се да проумее какво се бе случило. Грейс пищеше, Дженевиев плачеше; и двете бяха изпоцапани с червена боя.
	От миризмата и вкуса, който усещаше в устата си, Анди разбра, че лицето й кърви. Обърна се и видя през металната решетка фигурата на мъжа, седнал на предната седалка. Извика му да спре, но той не й обърна никакво внимание и продължи да кара, като завиваше непрекъснато.
	— Мамо, боли ме — обади се Дженевиев.
	Анди погледна децата си, които се крепяха на колене, подпирайки се на ръцете си. Грейс изглеждаше печално като нещастно улично куче, сякаш си знаеше, че такова нещастие рано или късно ще я сполети. Анди огледа вратите на микробуса с надеждата, че ще намери начин да се измъкнат, но на мястото, където трябваше да са дръжките, бяха заковани метални пластинки. Тя се претърколи и ритна вратата с всичка сила, но вратата не поддаде. Ритна пак и после пак с дългите си крака. Грейс направи същото, после и Дженевиев, но без резултат. Дженевиев започна да пищи, а Анди продължи да блъска, докато накрая съвсем остана без сили. Задъхваше се, но непрекъснато повтаряше на Грейс:
	— Трябва да се измъкнем оттук, трябва да се измъкнем…
	Мъжът отпред започна да се смее — силен и зловещ смях, който заглуши писъците на Дженевиев. Този смях ги накара да замлъкнат и тогава видяха отражението на очите му в огледалото за обратно виждане.
	— Няма да се измъкнете. Можете да бъдете сигурни. Погрижил съм се добре за това. Зная как да се оправям с врати без дръжки.
	За пръв път го чуха да говори и гласът ги накара да потреперят. Анди се олюля, приведена под ниския таван, и забеляза, че си е загубила обувките и дамската чанта. Видя чантичката си отпред на празното място до шофьора. Странно как се бе озовала там. Като се хвана за металната решетка, за да не загуби равновесие, тя ритна с крак страничното стъкло. Ударът беше точен и стъклото се пукна…
	Колата сви внезапно към бордюра, заби спирачки и мъжът отпред се обърна с насочен към тях 45-калибров пистолет. На лицето му се виждаше свирепа ярост.
	— Само посмей да ми счупиш шибания прозорец и ще гръмна хлапетата.
	Анди видя само част от лицето му, но изведнъж си помисли, че й е познат, само че сега изглеждаше различно. Но къде, къде го бе виждала. Свлече се отново на пода, а мъжът се обърна напред и подкара колата встрани от бордюра като мърмореше:
	— Ще ми чупи прозореца, а? Ще ми чупи шибания прозорец…
	— Кой сте вие? — попита го Анди.
	Стори й се, че въпросът още повече го ядоса. Кой беше той?
	— Джон — отговори мъжът рязко.
	— Джон кой? Какво искате от нас?
	— Джон кой? Джон кой? По дяволите. Ти добре познаваш Джон Скапаняка.
	От носа на Грейс течеше кръв, Дженевиев се беше свряла в ъгъла и Анди попита отново:
	— Джон кой? — Гласът и прозвуча безпомощно.
	Той я изгледа през рамо с очи, изпълнени с омраза, и отметна с ръка кичур сплъстена руса коса. Само секунда по-късно Анди изстена:
	— О не, не. Не и Джон Мейл.


>	2

	Дъждът беше студен, по-скоро досаден, но без опасност да се обърне на буря. Ако такъв дъжд беше завалял два месеца по-рано, със сигурност щеше да завърши с ужасна виелица и щеше да се наложи да газят в сняг и лед. На Марси Шерил това й се случваше доста често и никак не й харесваше. В такова време човек винаги се чувства отвратително, а студът го сковава и го превръща в движещ се айсберг или дори в нещо още по-лошо от това, ако въобще е възможно да съществува. Дъждът, независимо дали е студен, винаги носи със себе си и прохлада. Шерил погледна нагоре към ясното нощно небе и мислено си пожела да й се случи нещо хубаво.
	Тя стоеше, пъхнала ръце в джобовете на шлифера си, осветена от прожекторите на оперативната кола и гледаше надолу към краката на мъжа, който лежеше на земята. Краката му стърчаха изпод предната врата на боядисания в бежово микробус „Лексус“ с тапицерия от естествена кожа и от време на време потръпваха конвулсивно.
	— Какво става, Хенрикс? — попита го Шерил.
	Мъжът под колата каза нещо неразбираемо.
	Партньорът на Шерил се наведе напред, за да може човекът под колата да го чуе.
	— Май каза, че си лъска бастуна.
	Дъждът се процеждаше на капки от периферията на шапката му, само на сантиметри от пламъка на напълно сухата му цигара. Изчака да види как ще реагира мъжът под колата, но след като не получи отговор, процеди през зъби:
	— Смотаняк! — И се изправи.
	— Иска ми се този идиотски дъжд да спре! — проговори Шерил и отново погледна нагоре към небето.
	„Нешънъл Инкуайър“ би публикувал подходяща статия за случая, помисли си тя. Небето навяваше мисли за пъкления ад на Сатаната. Парцаливи дъждовни облаци, пронизвани от светкавици, се събираха на куп, а по повърхността им се отразяваше грозната червена светлина от сирените на полицейските коли. По-надолу по улицата, зад колите на полицията, търпеливо се бяха наредили репортерските коли и микробуси, а журналистите се бяха пръснали по улицата около тях и наблюдаваха скупчените около открития „Лексус“ ченгета. Тези със сигурност бяха обикновени оператори и дребни драскачи. Големите клечки стояха на сухо в микробусите от страх да не им се размаже грима.
	Шерил потрепери, сведе глава и избърса водата от веждите си. Спомни си, че преди имаше шапка, която да я пази от дъжда, но я бе загубила при друг подобен оглед, когато пак валеше дъжд или лапавица, а може би беше сняг. Или пък градушка. Какво значение имаше. Рано или късно всичко сякаш се изливаше върху нея.
	— Трябваше да си вземеш шапка — обърна се към нея помощникът й.
	Казваше се Том Блейк и беше педераст, но не му личеше особено.
	— Или по-добре да беше взела чадър.
	Не че преди си нямаха чадър, но и него бяха загубили. А не беше изключено и някой колега да го е харесал и да го е задигнал. Така или иначе сега Шерил стоеше на открито, а студеният дъжд се сипеше по врата й и тя беше бясна, защото часът вече беше 6:30, а тя все още бе на работа, докато мъжът й седеше в бара на Апълбий и забавляваше барманката, бълвайки остроумни забележки.
	Ядосваше се още повече, защото Блейк не беше мокър и със сигурност се чувстваше чудесно, докато тя цялата бе прогизнала, а той дори не се сети като кавалер да й предложи шапката си.
	Но най-много се ядосваше, защото осъзнаваше, че дори да бе направил този жест, щеше да се наложи тя да му откаже. Не заради друго, а поради факта че в отдел „Убийства“ работеха само две жени. Шерил беше едната от тях и все още чувстваше необходимост да се доказва, да им покаже, че може да се справя сама, въпреки че вече дванайсет години работеше в полицията като униформено и като цивилно ченге и се справяше не по-зле от останалите. Беше действала като примамка и като внедрен агент в няколко случая, свързани с наркотици и сексуално насилие, а сега вече бе в отдела за убийства.
	— Хенрикс, за бога! — обърна се тя към мъжа под колата. — Искам да се измъкна от този скапан дъжд…
	Откъм улицата се чу заглъхващия шум от двигателя на кола и Шерил се обърна да погледне през рамото на Блейк.
	— Я виж ти!
	Едно черно „Порше 911“ спря до бордюра непосредствено до кордона, образуван от униформените полицаи. Две телевизионни камери вече бяха насочени към колата, а един полицай сочеше с ръка към микробуса. Поршето се отлепи от бордюра и изфорсира към паркинга бързо като невестулка или като змия, нападаща жертвата си.
	Блейк също се обърна да погледне.
	— Дейвънпорт — оповести той пристигането на шефа. Блейк беше нисък, леко закръглен, с гъсти мустаци, над които носът му изглеждаше като увиснала буца месо. Винаги беше невероятно спокоен, като се изключат случаите, когато говореше за президента на САЩ, когото Блейк обикновено наричаше „социалистическо говно“ или „мръсен фашист“ в зависимост от обхваналото го настроение.
	— Лошо — промълви Шерил. Тънка струйка вода от мократа й коса се стече безпроблемно надолу по гърба й и тя потрепери.
	Шерил беше висока и слаба. Имаше дълга, ситно накъдрена черна коса и малки гърди и изпитваше скрито задоволство от силния интерес, който колегите й в отдела проявяваха към нея.
	— Хм — измънка Блейк и после добави: — Някога била ли си с него? С Дейвънпорт имам предвид.
	— Разбира се, че не — отговори му Шерил.
	Представата на Блейк за сексуалните й завоевания беше доста преувеличена.
	— Дори не съм и помисляла да опитвам.
	— Ако мислиш да пробваш, сега е моментът — подкани я той. — Чувам, че щял да се жени.
	— Така ли?
	Поршето паркира пред ясно очертаните линии на паркинга, фаровете угаснаха и вратата се отвори.
	— Така разправят — отвърна Блек, като захвърли угарката от цигарата в тревата, встрани от паркинга.
	— Изминал е цели девет мили по разбити пътища — отбеляза Шерил.
	— Твоят Майк май си пада по магистралите, а?
	Майк беше съпругът на Шерил.
	— Остави Майк на мира! Чудя се обаче, дали Дейвънпорт…
	Изведнъж ярка светлина ги озари и краката под камионетката потръпнаха конвулсивно.
	— По дяволите! — изруга Хенрикс.
	Шерил се наведе да погледне.
	— Какво става, Хенрикс?
	— Щеше да ме убие тока! Какво става! — изломоти той. — Този дъжд е истински трън в… знаеш къде.
	— Да бе, да, ама внимавай какви ги приказваш — намеси се Блейк, — намираш се в присъствието на дама.
	— Моля за извинение. — Гласът прозвуча приглушено, но беше искрен.
	— Хайде, измъквай се оттам и ни дай тъпата обувка. — Шерил го срита в крака.
	— За бога, недей! Опитвам се да работя.
	Шерил погледна назад към паркинга. Дейвънпорт се беше запътил към тях. Вървеше с дълги отмерени крачки като професионален спортист, с ръце пъхнати в джобовете на свободно развяващото се от вятъра палто. _Прилича на някой як широкоплещест гангстер или мафиот_, помисли си Шерил, _облечен в скъп вълнен костюм и с белези от куршуми по лицето като в холивудска продукция_. А може би приличаше на индиец или испанец. Но не. Имаше такива едни светли сини очи и лукава усмивка. Тя отново потрепери.
	— Кара те да се чувстваш… да усещаш някаква… — опита се да намери подходящата дума — тръпка.
	— И ти ли го усети? — спокойно попита Блейк.
	Изведнъж Шерил си ги представи двамата Блейк и Дейвънпорт, гушнати в леглото, ръцете и раменете им покрити с косми. Усмихна се гадничко, едва доловимо, но Блейк, който я познаваше добре и почти можеше да чете мислите й, разбра за какво си мисли.
	— Майната ти, сладурче!
	Лукас Дейвънпорт, заместник-шеф на отдела, беше с водонепромокаем шлифер с качулка и докато пресичаше паркинга, той я нахлупи на главата си като монашеска дреха; сега вече и той като Блейк се чувстваше уютно и на сухо. Шерил тъкмо се канеше да каже нещо, когато Дейвънпорт й подаде една сива бейзболна шапка.
	— Сложи си това на главата! — каза дрезгаво той. — Как вървят нещата?
	— Открихме обувка под колата — обясни Шерил, докато нахлупваше шапката.
	Сега, когато дъждът вече не мокреше лицето й, тя се почувства по-добре.
	— Другата я намерихме на паркинга. Изглежда някой здравата я е ударил, щом е загубила и двете си обувки.
	— Наистина трябва да е било доста силно — съгласи се Блейк.
	Лукас беше висок на ръст, с широки рамене, с яки ръце на боксьор и с големи четвъртити длани като на играч на бейзбол. Ръцете му напълно подхождаха на лицето — лице на боксьор с изненадващо сини очи. Една тънка ивица, като от острие на бръснач, прорязваше челото му и продължаваше надолу през дясното око. Белегът беше бял и се открояваше ясно върху тъмния тен на лицето му. Друг белег — кръгъл и набръчкан като разтегнато парче дъвка, се открояваше на врата му. Този белег беше от куршум, а третият върху гръкляна, който вече бе започнал да избледнява, беше от рана от джобно ножче. Той приклекна до краката на мъжа под колата и каза:
	— Измъквай се оттам, Хенрикс!
	— Да, ей сега, само минута. Има кръв по обувката.
	— Побързай тогава. — Лукас се изправи.
	— Говори ли с Гърдлър? — попита Шерил.
	— Кой Гърдлър?
	— Свидетелят — отговори тя. Беше си сложила от хубавия парфюм „Обсешън“ и сега, като се сети за това, се усмихна, вътрешно доволна.
	Лукас поклати глава.
	— Вечерях навън. По пътя за насам телефонът в колата ми не спря да звъни. През пет минути ми се обаждаха разни хора, но си говорихме само за политика. Нямам и най-малката представа за това, докъде са стигнали със случая.
	— Ами жената… — започна да обяснява Блейк.
	— Манет — поправи го Лукас.
	— Да, Манет и дъщерите й — Грейс и Дженевиев, тъкмо си тръгвали от училище след родителската среща. Майката и едно от хлапетата били натикани в някакъв червен микробус. Не знаем точно как е станало това, дали по тях е било стреляно, или е използван сълзотворен газ или друго оръжие. Не знаем какво всъщност се е случило. Както и да са действали, всичко е станало много бързо и само след секунди са взели и второто момиче, което е стояло ей там, под заслона.
	Блейк посочи към сградата на училището.
	— Мисля, че е станало така: майката и Дженевиев са изтичали в дъжда да вземат колата и тогава са били нападнати. По-голямата дъщеря е чакала да дойдат да я вземат и тогава са хванали и нея.
	— Защо не е побягнала? — зачуди се Лукас.
	— Не знаем със сигурност — отвърна Шерил. — Може да е бил някой, когото познава.
	— Къде са били свидетелите в това време?
	— Вътре в сградата. Разполагаме с един психолог и едно дете ученичка. Видели са как вкарват Грейс в колата. И двамата казват, че майката е била жива, когато са я видели да стои на колене на пода в микробуса, но по лицето й имало кръв. Малкото момиче лежало на пода и по тялото му също имало много кръв. Никой не е чул никакви изстрели. Видели са само един мъж, но не е изключено да е имал и съучастник вътре в колата. Не мислим, че един мъж би успял да се справи и с трите. Освен, ако наистина вече не ги е убил.
	— Научихте ли нещо друго?
	— Бил е бял — продължи Шерил. — Според описанието заключихме, че колата е била вероятно „Еконолайн“ или „Чеви G10“, възможно е да е „Додж В150“ или нещо такова. Никой не е видял номера.
	— Колко време е минало, откакто са позвънили в полицията? — попита Лукас.
	— Обадили са се на 911 — продължи да докладва Шерил. — Гласът е звучал объркано и несигурно. Мъжът позвънил след не повече от три или четири минути след отвличането. Говорил е така, сякаш не е бил сигурен дали нещо се е случило. И след това вероятно са изминали още пет минути до пристигането на първата кола.
	— Което означава, че онзи вече е бил на десет мили оттук, преди някой да започне да го търси.
	— Така излиза. Било е посред бял ден и той е изчезнал. — Този път отговори Блейк.
	Тримата стояха в кръг, разсъждавайки над казаното дотук, и усещаха как дъждът барабани по шапките им.
	Шерил попита:
	— Всъщност ти какво правиш тук?
	Лукас извади ръката си от десния джоб на палтото си и Шерил видя, че си подмята нещо между пръстите.
	— Може да се окаже трудно. — Лукас погледна към училището. — Къде са свидетелите?
	— Психиатърът седи в кафето — информира го Шерил, — за детето не знам. Грийв разговаря с тях. Защо мислиш, че ще е трудно?
	— Защото става въпрос за много пари. — Лукас се обърна към нея. — Манет е дъщеря на Тауър Манет.
	— Разбрах. — Шерил погледна нагоре към Лукас и по челото й се появиха бръчици. — Ние с Блейк ще се заемем със случая и повярвай, нямаме нужда от помощ. Вярно е, че още не сме приключили случая с инсценираното самоубийство, но…
	— Мисля, че ще е по-добре да се откажете — каза Лукас. — Никога няма да го хванете.
	— Я се разкарай! — Шерил беше категорична. — Той никога не е мислил, че жена му има намерение да се самоубива, докато не се е забъркал с оная пачавра. Знаеш, че той я е принудил да го направи.
	— Пачавра? — Лукас се ухили и погледна въпросително към Блейк.
	— Говори като хамалин — каза Блейк.
	— Майната ти! — Шерил не му остана длъжна. После добави: — И какво прави сега Тауър Манет? Впрегнал е всичките си политически връзки, така ли?
	— Точно така — потвърди Лукас. — А що се отнася до бащата на децата, оказа се, че е Джордж Дан, шеф на Ен Ел Ди, който освен всичко е и републиканец. Тук се въртят много пари.
	— А семейството на Манет са демократи — добави мрачно Блек. — Исусе Христе, обградили са ни от всички страни.
	— Обзалагам се, че шефката вече я втриса — каза Шерил.
	Лукас кимна.
	— Да, точно така. А този психо-какъв беше, може ли да ни даде описание на мъжа?
	Шерил поклати глава:
	— Грийв каза, че той не е видял почти нищо. Само края. Не говорих дълго с него, но ми изглежда малко… странен.
	— Чудесно, значи Грийв разпитва свидетелите?
	— Да.
	Настъпи неловко мълчание. Въпреки че никой не го казваше, всички знаеха, че разпитите на Грийв не са от най-добрите. Дори не бяха добри.
	Лукас се отправи към училището и Шерил се провикна след него:
	— Дан го е направил.
	В деветдесет процента от случаите се оказваше права. Но Лукас се спря, обърна се назад и поклати глава.
	— Не го казвай, Марш, защото може и наистина да го е направил. — Той продължи по навик да си подхвърля нещото в ръката и да го върти между пръстите си. — Не искам хората да си мислят, че го обвиняваме, без да имаме доказателства срещу него.
	— А разполагаме ли с такива? — заинтересува се Блейк.
	— Не сте го чули от мен, но Анди и Дан съвсем наскоро са се разделили. Вероятно тук е замесена друга жена. И все пак…
	— Бъдете любезни и внимателни при разпита — прекъсна го Шерил.
	— Да. Това се отнася до всички. Притиснете ги яко, но без да прекалявате. И не знам защо, но мисля, че ако е бил Дан, едва ли е действал сам.
	Шерил се съгласи.
	— Да, ще му трябва някой, който да ги наглежда, докато той дава обяснения пред полицията.
	— Освен ако… — намеси се Блейк, — освен ако не ги е отвлякъл и после не ги е очистил някъде.
	На никой не му се нравеше идеята за подобен развой на нещата. И тримата погледнаха нагоре едновременно и дъждът измокри лицата им. В този момент Хенрикс се измъкна изпод лексуса. Хенрикс караше малко моторче, беше с бял работнически гащеризон и очила с диоптри, стъклата на които бяха дебели като лупи. Приличаше на някакво странно муле албинос.
	— Има петно от кръв на обувката. Май наистина е кръв. Внимавай! — обърна се той към Шерил, докато й подаваше найлоновия плик.
	Шерил разгледа обувката — черна дамска обувка с висок ток — и заключи:
	— Тази жена явно е имала добър вкус!
	Лукас продължаваше да си подмята нещото в ръката, превъртя го между средния и безименния пръст, завъртя го непохватно и после несъзнателно го нахлузи на върха на показалеца си.
	— Дали е възможно кръвта да е от изнасилване?
	— Доста е вероятно — отговори Блейк.
	Той се приведе и измъкна Мулето изпод колата. Лукас смръщи вежди и като посочи към крака му, попита:
	— Каква е тая гадост там?
	На светлината на прожектора ясно се виждаше, че единият му крачол е подгизнал в розовочервено и човек можеше да си помисли, че това е кръв от някаква рана на прасеца.
	— Исусе Христе! — възкликна Блейк като хвана своите панталони за страничните ръбове и леко ги повдигна нагоре над обувките, за да ги огледа по-добре. — Това е кръв!
	Мулето се свлече на колене, измъкна от джоба си една хартиена кърпичка и я разстла върху мокрото петно на панталоните. Когато петното попи, той вдигна кърпичката срещу светлината на фаровете, за да я разгледа. На светлината имаше розов оттенък.
	— За бога, та те направо са я заклали — възкликна Шерил.
	Мулето поклати отрицателно глава:
	— Не, това не е кръв! — И той им показа кърпата на светлината.
	— Какво е тогава?
	Техникът сви рамене.
	— Боя. Може да са някакви оцветяващи химикали. Но със сигурност мога да кажа, че не е кръв.
	— Това все пак е нещо.
	Лицето на Шерил изглеждаше бледо на изкуствената светлина. Тя погледна обувките си.
	— Мразя тия неща, особено когато трябва да стъпваш в такива локви. Ако не почистиш петното веднага, започва да вони!
	— Но петното на обувката е от кръв, нали? — намеси се Лукас.
	— Така мисля — отвърна му Мулето.
	От известно време Шерил наблюдаваше как Лукас си подмята нещо в ръката, но чак сега разбра какво е. Беше пръстен.
	— Какво е това? Пръстен ли?
	Лукас бързо прибра ръката си в джоба. Май че се изчерви, но тя не забеляза.
	— Да, вероятно… нещо такова.
	— Вероятно? Нима не знаеш със сигурност? — Шерил върна обувката на Блейк. — Какво значи това? Годеж?
	— Ами, да.
	— Може ли да погледна?
	Тя се приближи и съвсем по женски примигна с очи. Направи го съзнателно.
	— За какво ти е?
	Лукас отстъпи крачка назад, но нямаше накъде да бяга.
	— Как за какво? За да открадна диаманта, глупчо. — Беше нетърпелива да го види и затова продължи да се опитва да склони Лукас да й го покаже. — Просто искам да му хвърля един поглед. Ти какво си помисли?
	— По-добре й го покажи — намеси се Блейк. — Защото, ако не й го покажеш, ще продължи да мрънка и да ти досажда цяла нощ.
	— Я млъквай! — сопна му се Шерил.
	Блейк побърза да си затвори устата, а Мулето отстъпи стреснато назад. Шерил пак се обърна към Лукас.
	— Хайде де, нека да го погледна! Моля те!
	Лукас с нежелание измъкна ръката си от джоба и пусна пръстена в разтворената й длан. Тя се обърна настрани, за да може светлината да го освети по-добре, и възкликна почти в благоговение:
	— Божичко! Този диамант е по-голям от оная ти работа!
	— Но не е толкова твърд! — допълни Блейк.
	Мулето тъжно поклати глава. Такъв тип разговори между мъже и жени и то неженени, го навеждаха на мисълта, че светът не върви на добре и че краят му вече наближава.
	И четиримата се запътиха към училището. Продължаваше да вали. Мулето погледна към небето, сякаш се надяваше там да прочете някакъв таен знак на Господ Бог или на Луцифер. Блейк носеше плика с окървавената обувка, Лукас беше забил поглед в земята, а Шерил гледаше с удивление огромния трикаратов диамант във формата на капка, който блестеше на светлината на прожекторите и полицейските сирени. Стените на училищното кафене бяха изрисувани с картинки на известни анимационни герои и въпреки това помещението изглеждаше мрачно. Имаше вид на циментирана землянка с малки прозорчета, разположени толкова високо, че беше абсолютно невъзможно да се погледне навън.
	Боб Грийв седеше на малка масичка, твърде ниска за него и върху едно също толкова ниско столче, пиеше диетична кола и си водеше бележки в един тефтер. Беше облечен с ръждивокафяв костюм, ушит по последна италианска мода, и с лек бежов шлифер от микрофибър. До него седеше слаб мъж в шуба. Мъжът беше седнал на също такова ниско столче и кокалестите му колене стърчаха, наподобявайки краката на някоя щраусова птица. Беше нервен и изглеждаше така, сякаш всеки момент ще се разтрепери.
	Лукас влезе през двойната врата. Шерил, Блек и Мулето го следваха, всички до един мокри като кокошки.
	— Здравей, Боб — поздрави Лукас.
	— Това ли е обувката, която сте открили? — попита Грийв, като гледаше найлоновия плик в ръката на Блейк.
	— Не, тази е на Том — отговори му Лукас и само секунда след това се сети, че Том Блейк стои зад гърба му.
	Все пак успя да сподави един нервен изблик на смях. Блейк се направи, че не е чул забележката.
	Мъжът с вид на невротик се обърна към Лукас.
	— Вие ли сте Дейвънпорт?
	— Да. — Лукас кимна.
	— Господин Грийв — каза мъжът, като също кимна към Лукас — ми каза, че трябва да стоя тук, докато вие дойдете. Но аз вече казах всичко. Нямам какво повече да добавя. Така че мога ли вече да си вървя?
	— Бих искал да ми разкажете всичко отново.
	Гърдлър повтори разказа си накратко. Отишъл в училището да поговори с директора за учебната програма и срещнал г-жа Манет и дъщерите й пред входа. Стояли под козирката, защото валяло. Г-жа Манет го помолила за съвет относно някакъв психологически проблем, тъй като и тя като него била психотерапевт, поприказвали си малко и след това той влязъл вътре. Тъкмо завил зад ъгъла и вече бил на половината на пътя, когато се сетил за един цитат от списание, за който г-жа Манет искала да знае, но не могъл да си спомни кога точно го е питала за списанието. Тръгнал да се връща и тъкмо стигнал до ъгъла на около трийсет-четирийсет метра от входа на училището, когато видял как един мъж сграбчва дъщерята на г-жа Манет.
	— Натика я в микробуса през задната врата, после бързо заобиколи и потегли — завърши Гърдлър.
	— И вие сте видели децата вътре в микробуса?
	— Ами… да… — но докато казваше това, погледът му се плъзна встрани и Лукас си помисли, че най-вероятно лъже. — И двете бяха на пода в задното отделение на колата. Госпожа Манет беше седнала, но по лицето й се виждаше кръв.
	— А вие какво направихте?
	— Втурнах се надолу към входа. Помислих си, че може да ги спра. — Погледът му пак се плъзна встрани. — За съжаление стигнах твърде късно, когато колата вече излизаше от паркинга. Сигурен съм, че номерът беше от Минесота, червен микробус с плъзгащи се врати. Мъжът беше млад, як, не дебел, но мускулест. Беше с дънки и тениска.
	— Видяхте ли лицето му?
	— Не, не можах. Но косата му беше руса и дълга като на рок певец, стигаше му до раменете.
	— Така и това ли е всичко?
	Гърдлър изглеждаше обиден.
	— Мислех, че информацията ще ви е от полза. Искам да кажа, че наистина се втурнах след тях, но те просто изчезнаха. Тогава изтичах обратно и накарах секретарката в канцеларията да се обади на 911. Ако не успеете да го хванете, вината няма да е моя.
	Лукас се усмихна.
	— Разбрах, че имало и някакво дете, момиченце, което също е видяло нещо.
	Гърдлър сви рамене.
	— Съмнявам се наистина да е видяла нещо. Изглеждаше объркана, а ми се струва и малко глуповата.
	Сега Лукас се обърна към Грийв.
	— Успях да измъкна от нея всичко, което можах. Каза почти същите неща като господин Гърдлър. Майката на детето беше доста разстроена.
	— Добре.
	Лукас се повъртя още малко наоколо, зададе още няколко въпроса на Гърдлър и Грийв, поговори с останалите полицаи, след което се обърна към Шерил:
	— Изглежда, че информацията ни никак не е много.
	— Единственото сигурно нещо е кръвта. Знаем, че е имало кръв по майката и по момичето. Гърдлър и детето го потвърдиха.
	— И червената боя на паркинга — добави Мулето, като разглеждаше кърпичката, която беше използвал вместо попивателна.
	— Обзалагам се, че е някаква полуразтворима боя и че мъжът е боядисал с нея колата, за да ни заблуди.
	— Така ли мислиш?
	— Всички казват, че колата е била червена, това тук също е червено. Мисля, че е възможно. Само не разбирам…
	— Какво?
	Мулето се почеса по главата.
	— Защо е действал така? Искам да кажа посред бял ден, в един без три. Чудя се дали е възможно да е станала някаква грешка или пък си имаме работа с наркоман, който е действал просто така импулсивно. Но ако наистина приемем, че решението му е било импулсивно, защо е избрал точно госпожа Манет. Може би е знаел коя е… Освен ако не е избрал училището, само защото е знаел, че тук идват богаташки деца и не е бил решил предварително кого да отвлече, а просто е видял лексуса…
	— Тогава защо просто не е взел някое хлапе? — намеси се Блейк. — Ако ще искаш откуп, няма да отвличаш и родителите. Нали те ще трябва да плащат парите.
	— Звучи идиотски — каза Шерил и всички се съгласиха с нея.
	— Може би точно това е отговорът. Тя е психиатър. Може би мъжът е бил някой от пациентите й. Някой смахнат тип — предположи Блейк.
	— Който и да е, надявам се причината да е пари — каза Лукас.
	— Защото, ако някакъв хахо или тъп гангстер ги е отвлякъл, само защото така му е скимнало, и ако все още не са ги открили някъде, то тогава…
	— Вече са мъртви — довърши Шерил.
	— Точно така.
	Лукас погледна към кордона от полицаи.
	— Ако работата не е била предварително планирана Анди Манет и дъщерите й вече не са между живите.


>	3

	Шефката на полицията живееше в един квартал в Минеаполис, източно от езерото Хариет. Къщата, изградена от масивни тухли в стил 20-те години беше заобиколена от дървета и се намираше в непосредствена близост до половин дузина подобни къщи, чиито обитатели заемаха важно място в политическия живот на града. През 1978 година човек трябваше да е на необходимите години, за да си позволи подобен лукс.
	През вратата долитаха викове от някакъв футболен мач, който предаваха по телевизията. Лукас натисна звънеца и само след минута на прага се показа съпругът на шефката и го изгледа с късогледите си очи; очилата му бяха закрепени на челото.
	— Влизай, влизай — подкани го той, след като отвори вратата. — Роузмари е в кабинета си.
	— Как е тя? — попита го Лукас.
	— Не изглежда много доволна.
	Мъжът на шефката беше адвокат, висок мъж с начален стадий на оплешивяване, който имаше навика винаги да носи под саката си жилетка. От дрехите му се носеше слаба миризма на тютюн за лула. Лукас го последва вътре. Къщата беше пълна с меки канапета и столове и стари мебели от дъбово дърво, по всяка вероятност останали в наследство от заможни родители.
	Роузмари Роу, шеф на Минеаполската полиция, се бе разположила в едно кресло в кабинета си с вдигнати на масата крака и с цигара в ръка. Беше облечена в делови тъмносин костюм и бели найлонови чорапи.
	— Кажи ми, че вече са ги открили — обърна се тя към Лукас и пръстите на краката й се размърдаха.
	— Да. Видели са ги да пазаруват в супермаркета. — Лукас се отпусна в креслото срещу нея. — Всички са добре, а Тауър Манет разправя наляво и надясно, че щял да предложи кандидатурата ти за Сената.
	— Добре, добре. Достатъчно! — Гласът на Роу прозвуча раздразнено. Съпругът й поклати глава. — Разкажи ми каквото знаеш.
	— Жената е била ударена толкова силно, че при удара обувките й са се изхлузили. По едната от тях открихме кръв. Имаме свидетел, който твърди, че е видял Анди Манет и по-малката от дъщерите й и по тях също имало кръв. Все пак не трябва да изключваме възможността това да не е било кръв, а нещо друго, като боя например. Разполагаме и с описание на извършителя.
	— На лошия — включи се в разговора мъжът й.
	И двамата го погледнаха. Човекът не беше влизал в съдебна зала откакто бе навършил 25 години. Полицейският жаргон бе усвоил от телевизията.
	— Да, на лошия — продължи Лукас. — Описанието е повече от тривиално — едър, мускулест с тъмноруса коса.
	— По дяволите! — Роу всмука дълбоко от цигарата и издиша дима към тавана. — От ФБР ще пристигнат утре.
	— Знам. Агентът им в Минеаполис е разговарял с Лестър. Иска да знае дали смятаме да представим случая като отвличане. Лестър казал, че вероятно ще поддържаме тази хипотеза. Имаме свои хора, които подслушват служебния и домашния телефон на Тауър Манет. Същото се отнася и за телефона на Анди Манет и бившия й съпруг Дан.
	— Трябва да е било отвличане с цел откуп. — Съпругът на Роу пак се включи в разговора. — Какво друго би могло да бъде?
	Лукас го погледна и отговори:
	— Може да е някой психопат, нали Анди Манет е психиатър. Може да си имаме работа с убиец. Може да е нещо, свързано със семейството. Става въпрос за доста пари. Възможни са различни мотиви.
	— Иска ми се да не мисля за такъв вариант — каза Роу и после добави: — А какво ще ми кажеш за Дан?
	— Шафър е говорил с него. Няма солидно алиби. Но със сигурност знаем, че не той е бил в микробуса. Казва, че по това време е бил в колата си; в нея има телефон, но не го е използвал по време на отвличането, поне не и през този половин час.
	— Познаваш ли го?
	— Не — отвърна Лукас. — Ще отида да поговоря с него тази вечер.
	— Пада си малко чешит. Но не е лош. Освен ако нещо не се е случило, откакто го видях за последен път.
	— Може би си имаме работа със семейни проблеми — предположи Лукас.
	— Може би. Най-малкото има вид на човек, който си навлича такива неприятности. Но ще успее да се справи и сам. Не е човек, който лесно излиза от кожата си.
	Роузмари Роу се надигна от креслото и изпъшка приглушено.
	— Хайде, Лукас! Имаме среща.
	Лукас погледна часовника си. Беше осем часа.
	— Къде ще ходим? Трябва да се видя с Дан.
	— Първо ще трябва да поговорим с Тауър Манет. Ще отидем у тях — в имението „Крайбрежно езеро“.
	— Имаш ли нужда от мен?
	— Да. Манет се обади и ме попита дали ти ще се заемеш със случая. Отговорих му, че вече съм ти го възложила. Иска да се срещне с теб.
	Роузмари смени белите найлонови чорапи с чорапогащник, обу си ниски обувки и двамата с Лукас се качиха в поршето. „Крайбрежно езеро“ се намираше на не повече от пет минути с кола.
	— Съпругът ти използва думичката „лошия“ — каза Лукас, когато вече бяха в колата.
	— Въпреки това аз все още го обичам.
	Къщата на Тауър Манет в голямото семейно имение се издигаше над криволичещия път. Беше разположена на западния бряг на езерото, оградена с висока стена, обрасла със зеленина. На светлините на фаровете Лукас забеляза цветовете на късните летни цветя в градината. Личеше си, че я поддържат добре и през останалите месеци на годината.
	Къщата, също както и тази на Роу, беше изградена от масивни тухли на три отделни нива. Всички стаи на трите етажа светеха. Светлината се процеждаше покрай вечнозелените растения под прозорците и хвърляше снопове жълти петна по алеята за коли.
	— Изглежда, че всички са на крак — обади се Лукас.
	— Тя е единствената му дъщеря — отвърна му Роу.
	— А старият на колко години е сега?
	— На около седемдесет, предполагам. Но напоследък не е в особено добро здраве.
	— Проблеми със сърцето?
	— Получи пристъп. Мисля, че беше миналата пролет. Няколко дни след това преживя лек инфаркт. Според лекарите се е възстановил напълно, но вече не е същият като преди. Станал е някак, не знам, сякаш нещо в него се е прекършило, ако разбираш какво искам да кажа.
	— Говориш така, като че ли сте стари познати.
	— Да, познаваме се от години. Двамата с Хъмфри заедно навлязоха в политиката през шейсетте и седемдесетте години.
	Лукас паркира близо до зелена мазда. Роу с усилие се измъкна от седалката, намери дамската си чанта, затръшна вратата на колата след себе си и изпъшка:
	— Трябва ми по-голяма кола.
	— Поршето не е много добър избор — съгласи се Лукас, докато двамата пресичаха предната веранда.
	Един мъж със сив костюм и с мрачно безизразно изражение на гробокопач се появи зад стъклената врата и я отвори, когато видя, че Роу се приготвя да натисне звънеца.
	— Ралф Енрайт — представи се той с приглушен глас. — Запознахме се на банкета на спонсорите.
	— Да, спомням си. Как сте? — поздрави го Роу. — Не знаех, че с Тауър сте толкова близки.
	— Помоли ме да действам като негов консултант по случая — отговори Енрайт.
	Приличаше на мумия.
	— Да, разбирам — и Роу поклати глава, сякаш за нея това беше без значение. — Тауър тук ли е?
	— Да. Вътре е. — Енрайт погледна към Лукас. — А вие сте…
	— Лукас Дейвънпорт.
	— Да, разбира се. Трябваше да се досетя. Оттук моля.
	— Адвокат! — процеди през зъби Роу, когато Енрайт се отправи към вътрешността на къщата.
	Лукас забеляза как прилежно занизаната му коса блесна на светлината.
	— Глупак!
	Обзавеждането беше луксозно. Дебели персийски килими и мебели по поръчка, в стил „деко“, придаваха блясък на обстановката. По стените бяха окачени картини от 30-те години, в същия стил. Лукас не разбираше нищо от изкуство, но от стените очевидно се носеше мирис на пари, който не можеше да се сбърка с нищо друго.
	Енрайт ги въведе в огромна овална зала с много канапета и столове, разположени в двата края. Вътре имаше трима мъже в костюми, които стояха прави и разговаряха. До тях, една срещу друга, седяха две жени, облечени изискано и с вкус. Всички имаха вид на хора, наредили се за снимка.
	— Роузмари… — Тауър Манет се запъти към тях.
	Беше висок, с подчертано изразителни скули и гъсти бели вежди, над които се спускаха кичури бели коси. Вторият мъж, за когото Лукас знаеше, че работи като старши агент в Минеаполския отдел на ФБР, беше набит и загорял, с леко издадена напред долна челюст. Двамата се поздравиха с кимване. Третият се казваше Дани Куличек и работеше в разузнаването. Беше съдействал на Лукас при по-специални случаи. Мъжът махна с ръка за поздрав. Двете жени му бяха непознати.
	— Благодаря ви, че дойдохте — обърна се към тях Тауър Манет.
	На Лукас му се стори някак по-слаб и блед, в сравнение с образа, който бе виждал по телевизията. Но в очите му проблясваше решително пламъче. Костюмът му беше скромен, въпреки френската кройка. Отдолу носеше тясна жилетка в тон с вратовръзката. Облечен така, спокойно би могъл да се яви и пред френския президент. Идеалният мъж за всяка жена.
	Но когато протегна ръце към Роу, ъгълчето на устата му издайнически потрепери и когато се здрависа с него Лукас усети, че ръката му е отпусната, с изнежена набръчкана кожа, по която се очертаваха изпъкнали вени.
	— А-а, Лукас Дейвънпорт. Слушал съм много за вас. Имате ли някакви новини? Нещо ново? Защо не минем в библиотеката. След малко се връщам, приятели — обърна се той към своите гости.
	Библиотеката представляваше малка стаичка, препълнена с всевъзможни книги, подвързани с естествена кожа, и други, чиито корици бяха кафяви, оранжево-червени, или зелени, инкрустирани със злато. Всички книги бяха поредици от по няколко тома. Книги за паметни битки и велики мъже, събрали в себе си непреходната мъдрост на вековете.
	— Имате прекрасна библиотека — похвали го Лукас.
	— Благодаря ви — отвърна му Тауър и пак се върна на предишния въпрос. — Какво ново можете да ми кажете?
	— Нещата се развиват не… много добре — започна Роу.
	Тауър извърна глава встрани, сякаш очакваше всеки момент някой да го зашлеви през лицето.
	— И по-конкретно?
	Роу кимна към Лукас и той продължи:
	— Току-що пристигам от училището. Открихме една от обувките на дъщеря ви под нейната кола на паркинга. По обувката имаше кръв. Изискахме справка на кръвната й група от медицинския картон, така че скоро ще сме в състояние да потвърдим със сигурност дали кръвта наистина принадлежи на дъщеря ви. Ако се окаже, че това е така, тогава вероятно след удара е кървяла обилно. Не е изключено обаче кръвта да е от някаква рана на носа или от сцепена устна, или дори от съвсем малка драскотина на главата. Рани от този тип винаги кървят обилно. Но със сигурност става въпрос за кръв. Свидетелите са видели дъщеря ви и по-малката ви внучка Дженевиев…
	— Джен — едва доловимо промълви Манет.
	— … в задната част на микробуса на похитителя и твърдят, че по телата и на двете е имало кръв. Съществува вероятност обаче, похитителят да се е опитал да прикрие следите си, като е боядисал колата с някаква червена полуразтворима боя, което не изключва възможността свидетелите да са видели именно тази боя върху жертвите, а не кръв. Но засега не можем да твърдим нищо със сигурност.
	— О, боже! — възкликна старият Манет и гласът му излезе от гърлото като сподавено стенание. Чувствата му бяха искрени.
	— Всичко това може да завърши зле — намеси се Роу. — Надявам се да не се стигне дотам, но трябва да си подготвен за всичко.
	— Трябва да има нещо, което може да се направи. Може би, ако обявя парична награда или ако се обърна с призив към хората…
	— Ще поговорим за парите по-късно — отговори Роу.
	— Засега е по-добре да изчакаме и да видим дали някой ще се обади да поиска откуп.
	— Имате ли представа кой може да стои зад всичко това? Може би някой, който има зъб на вас или пък на госпожа Манет?
	— Не, не мисля… — но отговорът му се забави, като че ли Тауър Манет се нуждаеше от време, за да поразмисли. — Защо питате?
	— Възможно е да са я следили. Нападението не изглежда да е било случайно — обясни Лукас. — И все пак нещо не е наред. Звучи нелогично. Във всеки един момент нещата са можели да се развият в погрешна посока. Та той е отвлякъл трима души и то посред бял ден, а после се е измъкнал.
	— Чуйте какво ще ви кажа, господин Дейвънпорт — обърна се към него Манет. Направи три несигурни крачки преди да продължи и се отпусна в едно удобно тапицирано кресло. — Имам повече врагове от всеки друг в този град. Има и поне една дузина хора в този щат, които от все сърце ме ненавиждат, хора, които ме обвиняват, че съм съсипал кариерата им, дори… живота им. Всичко е въпрос на политика. Жалко е наистина, когато такива неща се случват, но в политиката е така, особено, ако се окажеш от губещата страна. Тогава губещия си ти. Така че има и такива хора…
	— Не мисля, че в случая става въпрос за политика — прекъсна го Роу.
	Лукас забеляза, че тя е извадила нова цигара от джоба си и сега я върти между пръстите си.
	Манет поклати глава.
	— Съгласен съм с теб. Въпреки че някои от тези хора, са по-луди и от лудите, не мисля, че би им хрумнало да направят такова нещо.
	— И все пак винаги съществува вероятност… — опита се да продължи Лукас.
	Роу го погледна.
	— Политиците винаги се стремят да избегнат усложненията. В случай като този последиците са очевидни. Дори ако предположим, че някой ги е отвлякъл с кола и после просто ги е оставил на следващия завой, това пак би означавало за него сигурен затвор по обвинение в отвличане и няколко години на топло не му мърдат. Един истински политик не би действал така.
	— Освен ако не е бил луд — каза Лукас.
	Роу кимна в знак на съгласие и като погледна към Манет обобщи:
	— Стигаме и до тази възможност.
	— Което пък ни насочва към работата на дъщеря ви — продължи Лукас. — Имаме нужда от достъп до бележките й.
	— Онази жена на дивана — посочи Манет към всекидневната, — по-младата е Нанси Улф, колежка на Анди. Ще поговоря с нея.
	— Искаме да се заемем с докладите, колкото е възможно по-скоро, например утре сутринта — добави Лукас.
	— Иска ми се да вярвам, че е било отвличане — разсъждаваше Манет — и се надявам парите да са единствената причина. Не мога да си представя, че някакъв луд може да ги е хванал и трите.
	— Какво мислите за Джордж Дан? — попита Лукас.
	— Той твърди, че е бил в колата си по време на инцидента, но не разполага със свидетели, които да потвърдят.
	— Това гадно копеле — изсъска Манет.
	И като стана рязко от стола, старият мъж обиколи бързо стаята. От гърлото му излезе звук, подобен на кучешко ръмжене.
	— Той е напълно превъртял. Никога досега не ми е минавало през ум, че би направил нещо лошо на Анди или момичетата, но сега, като се замисля, вече не съм съвсем сигурен.
	— Мислите ли, че е способен на нещо такова?
	— Той е едно студено, безсърдечно животно. Способен е на всичко.
	Продължиха да говорят още известно време, докато двете жени не се появиха на вратата.
	— Тауър, добре ли си?
	— Чувствам се чудесно.
	Жените влязоха в стаята. По-младата, Нанси Улф, беше слаба жена, с бронзов загар на кожата. Носеше мека вълнена рокля, но без следа от бижута или грим. В червеникавата й коса се забелязваха първите бели косми.
	— Имаш нужда от спокойствие и тишина — обърна се тя към Тауър Манет. — Казвам ти го като лекар, а не като психиатър.
	Другата жена беше по-възрастна и изглеждаше бледа. Лицето й, въпреки отпуснатата кожа, беше леко покрито с руж, поставен умерено и с усет точно там, където бе необходимо. Тя поздрави, приближи се към Манет и го хвана за ръка.
	— Защо не се качиш за малко горе, Тауър. Дори да не заспиш, хубаво ще е да полежиш и да си починеш.
	— Никога не си лягам преди два сутринта. — Манет беше раздразнен. — И сега не виждам причина да го правя.
	— Но денят беше изморителен за всички — продължи тя като от начина, по който произнесе тези думи, стана ясно, че говори и за себе си и Лукас предположи, че тази жена трябва да е съпругата на Манет. Като се обърна към Роу, тя добави: — Знаете, че Тауър имаше проблеми със здравето, а и напоследък доста проблеми се струпаха на главата му.
	— Искахме само да го уверим, че правим всичко, което е по силите ни. — Роу погледна към Манет. — Поверих разследването на Лукас.
	— Благодаря ти — отвърна Манет и като се обърна към Лукас добави: — Ако има нещо, от което да се нуждаеш, някой, с когото искаш да разговаряш и когото познавам, само ми се обади и нещата ще се уредят. И не забравяйте да ме информирате за възнаграждението, ако прецените, че ще се окаже полезно.
	— А Джордж Дан? — запита Лукас.
	— Би ли се свързала с него, Хелън — нареди Манет на жена си. — Аз ще говоря с него.
	— А след това, Тауър, искам да се опънеш по гръб и да затвориш очи, дори само за половин час — каза Улф, като се пресегна и леко докосна ръката му. — Моля те, помисли върху това.


	Лукас закара Роу у тях и обеща да се обади в полунощ или по всяко време, в случай че изникнеше нещо спешно.
	— Лестър се занимава с рутинната процедура — съобщи му Роу, когато колата намали и спря на алеята пред къщата. — Искам да се захванеш много сериозно с тая работа, Лукас, и да я разнищиш докрай.
	— Такова разнищване никак няма да е лесно. Изглежда ми прекалено объркано.
	— Ако не се справиш, местата ни изстиват, нали ти е ясно? Май имаш нужда от кратък урок по политика.
	— Ами да чуем тогава.
	— Това е един от онези случаи, за които хората ще говорят години напред — започна Роу. — Ако открием Манет и децата, ставаме герои. Недостижимите. Но ако оплескаме работата… — Тя не довърши и остави гласа си да заглъхне.
	— Ще се заема с това веднага.


	Джордж Дан живееше в скромно ранчо, сгушено между израслите наоколо високи дървета. Бялата къща се намираше в края на една затворена улица в Едина. Лукас паркира колата на алеята, изкачи каменните стъпала към входната врата и позвъни. Отвори му цивилен полицай с подпухнало лице. Полицаят обикновено носеше униформа, но днес бе облякъл тениска и спортни панталони.
	— Господин Дейвънпорт.
	— Здрасти, Рик — поздрави го Лукас. — Оставили са те да наблюдаваш къщата.
	— Да — полицаят сниши глас, — а също и господин Дан.
	— Къде е той сега?
	— В кабинета си. Ей в онази стая, която свети. — И ченгето посочи вляво.
	Къщата беше претъпкана с кашони. Десетина от тях бяха струпани в предната стая и още няколко се подаваха от кухнята и трапезарията. Нямаше много мебели — само една кушетка и стол в хола и една кръгла маса от масивен дъб в кухнята. Като се ориентира откъде идва светлината, Лукас продължи напред и откри Дан да седи на масата в една от стаите, която по всяка вероятност е била замислена като всекидневна за семейството. До една от стените се виждаше телевизор с голям екран и стереоуредба, закрепена върху три картонени кашона. Телевизорът беше оставен да работи само на картина, без звук.
	Дан стоеше приведен над куп книжа и настолната нощна лампа до него хвърляше светлина върху половината от лицето му. От лявата му страна, до стената, имаше дузина двойни чекмеджета, половината от които зееха отворени. До тях бяха струпани още кашони. В най-отдалечения край на стаята се виждаше ниска стъклена масичка за кафе с три стола около нея.
	Лукас пристъпи напред и каза:
	— Господин Дан?
	Дан вдигна поглед от масата.
	— Дейвънпорт — каза той захвърляйки молива, и веднага се изправи, за да се ръкува с детектива.
	Преди години Дан беше играл като краен защитник. Имаше широки рамене и похабено от ударите лице. Предните му зъби изглеждаха неестествено бели и здрави и по всяка вероятност бяха изкуствени. Носеше кашмирен пуловер с навити ръкави, златен часовник „Ролекс“, джинси и пантофи, нахлузени на бос крак. Той се ръкува с Дейвънпорт по мъжки, като здраво стисна ръката му, кимна с глава към един стол и го покани да седне.
	— Е, какво ще ме питате?
	— Настоявате ли да говорите пред адвоката си? — попита го Лукас.
	— Преди време имах адвокат, но не си струваше парите.
	Лукас седна, приведе се напред и подпря глава на ръката си.
	— Казвате, че сте били в колата си по времето, когато жена ви е била отвлечена, но нямате никакви свидетели, които да го потвърдят, и не сте водили никакви телефонни разговори.
	— Разговарях с жена си, докато тя е пътувала към училището. Споменах за това и преди.
	— Но това се е случило близо час преди отвличането. При евентуален процес обвинението ще твърди, че разговорът по телефона само ви е насочил към точното й местоположение и следователно сте разполагал с достатъчно време, за да стигнете там или да изпратите някого. А след разговора не сте били в офиса си и просто сте изчезнали от полезрението.
	— Това ми е известно. И все пак, ако аз… го бях извършил, щях да си подсигуря по-добро алиби — каза Дан и махна с ръка. — Щях да бъда на всяко друго място, но не и в колата си. Но на практика прекарвам близо една четвърт от работното си време в колата. Занимавам се с куп неща и се налага да пътувам от западния бряг на Минетонка чак до Сейнт Кру. Това се е превърнало в част от всекидневието ми.
	— И през цялото време използвате телефона в колата си — подчерта Лукас.
	— Не и след като приключа с бизнес обиколките. — Дан поклати глава. — Обадих се в офиса от Йорквил, тъй като бях по работа в Удбъри и след това, т.е. след като говорих с Анди, тръгнах с колата обратно. Когато пристигнах вкъщи, полицията вече ме чакаше пред вратата.
	— Според вас кой може да я е отвлякъл? — попита Лукас.
	Дан поклати глава в недоумение.
	— Трябва да е бил някой от лудите, с които непрекъснато се занимаваше. Винаги се захваща с най-отчайващите случаи — сексуално извратени, пироманиаци, убийци. Сякаш за нея никой не беше прекалено луд.
	Лукас се вгледа в него за миг. Светлината от нощната лампа осветяваше ръцете му, но лицето — това лице с черти на боксьор, оставаше в сянка. Ако за миг си представеше, че е попаднал на кадър от стар черно-бял филм, Дан без проблеми би могъл да играе ролята на Дявола.
	— Кажете ми до каква степен я ненавиждате? — запита го Лукас. — Имам предвид жена ви.
	— Не я ненавиждам — отговори Дан, като изведнъж подскочи от стола си — Аз я обичам.
	— Хората в града разправят други неща.
	— Да, да, да… — Той притисна пръсти към слепоочията си и разтри челото си с ръка. — Забърках се с една жена в работата.
	Лукас не отговори. Остави тишината да падне между тях. Накрая Дан се надигна от стола, отиде до един кашон и като го отвори измъкна отвътре една бутилка.
	— Уиски?
	— Не, благодаря. — Лукас явно нямаше намерение да нарушава тишината.
	— Говоря за истинска мацка, първокласна мадама, която се разхожда пред очите ми пет дена в седмицата.
	И Дан описа фигурата й с ръце, като изрисува във въздуха нещо подобно на бутилка от кока-кола.
	— Между нас с Анди имаше известни разминавания, не че бяха кой знае какви, но проблемите не бяха от скоро. После дойде кариерата, работа по цял ден, не прекарвахме много време заедно. И тогава се появи тази мацка в офиса. Отговаряше за транспортните връзки в отдела ми. И накрая аз й се нахвърлих както си е там на бюрото, с всичките му моливи и химикалки, пръснати наоколо, и разни самозалепващи се бележки по задника й. И след това тя се появява при Анди с деловия си бизнес костюм, гушнала чантичката си под ръка, и й заявява, че ние с нея сме се били обичали.
	Дан прекара пръсти през косата си и се изсмя, но смехът му бе лишен от хумор.
	— Божичко, предполагам, че е било кошмарно.
	— Това едва ли е бил най-добрият ден в живота ти — съгласи се Лукас, като си припомни, че и той е имал такива дни.
	— За бога, иска ми се да не бях го правил! — Дан подхвърли бутилката с уиски във въздуха и я улови с ръка. — В един и същи ден загубих едновременно жена си и един страхотен транспортен консултант.
	Сега Лукас спря погледа си върху него по-продължително време. Дан не потрепваше.
	— Според теб каква е вероятността да убиеш жена си заради парите й?
	Дан го погледна, но почти не изглеждаше изненадан от въпроса.
	— Дявол те взел! Въобще не си губиш времето, а?
	Лукас поклати глава.
	— Какво ще кажеш? Би ли го направил? Звучи ли ти логично?
	— Не. Между нас казано, парите никак не са много.
	— Ами?
	— Чувал съм историята за Манет и неговите милиони. Корпорация „Манет“, фондация „Манет“ и други подобни глупости.
	Дан махна с ръка, сякаш си проправяше път през паяжина, прекоси стаята, мина през някаква врата и запали осветлението. После отвори хладилника, пусна няколко кубчета лед в чашата си и пак седна на стола.
	— Анди получава около сто хиляди годишно от корпорация „Манет“. Когато децата станат на осемнайсет, ще получат част от парите и още по-голям дял, когато навършат двайсет и пет и четиридесет. Ако те… Ако с тях се случи нещо, аз няма да получа и петак. За мен остава само къщата и това, което е в нея. Честно казано на мен не ми и трябва.
	— Ами старият Манет? Ти каза, че…
	— Тауър може и да е имал десет милиона през петдесетте, както и приходи от управлението на корпорацията и от запазеното му място в съвета на директорите към фондация „Манет“, само че той не се е спрял да обикаля света, да пръска пари за яхти, за къща в Палм Бийч и да се чука с всяка фуста, която успее да забърше. Освен това, смъркаше яко от белия прах и през седемдесетте беше изпаднал в силна зависимост от кокаина. Резултатът беше, че след пет години десетте милиона започнаха да пресъхват, а Тауър Манет да затъва до гуша. Точно тогава се захвана с политиката. Купи всичко, каквото можеше да се купи с пари, и затъна още по-надълбоко. Нещо като да вадиш вода от океана с чаена чаша, ако разбираш какво искам да кажа. Но трябва да е понатрупал някаква сума. После в края на седемдесетте и през осемдесетте нещата пак тръгнали на зле. По време на инфлацията затънал в дългове. Накрая успял да си разчисти сметките, но бил на загуба. Някъде по това време се запознал с Хелън.
	— Хелън е втората му жена, нали? — прекъсна го Лукас. — Изглежда доста по-млада от него.
	— Предполагам, че е на около петдесет и три или петдесет и четири. Не е толкова млада, колкото изглежда. Първата му жена — Бърни, майката на Анди, почина преди десет години. По това време той вече излизаше с Хелън. Тя беше красива жена, с лице на актриса и с големи цици. Тауър винаги си е падал по големите цици. Както и да е, Хелън се занимаваше с недвижимо имущество и успя да го вмъкне в „ИФНИ“ и да му помогне да възстанови загубите си.
	— Какво е „ИФНИ“? — попита Лукас.
	— Извинявай. Означава „Инвестиционен фонд недвижимо имущество“. Но тогава фондът се разпадна и Тауър пак се оказа прецакан. После дойде ударът на осемдесет и седем и старецът вече миришеше на гроб. Чак да не ти се иска да си край него.
	— Това означава, че е разорен, така ли?
	Дан вдигна очи към тавана с вид на човек, който се опитва да пресметне нещо наум. След малко каза:
	— Точно сега, Тауър има не повече от милион. Разбира се, къщата е платена и струва повече, но той няма да може да се добере до парите. Все ще трябва да живее някъде, а и мястото трябва да отговаря на положението му. Да предположим, че взема шейсет хиляди от милиона и още сто хиляди от дяла си в корпорацията. Все още държи и мястото си в съвета на директорите, но то едва ли му докарва повече от двайсет-трийсет хиляди. И колко прави това? По-малко от двеста хиляди.
	— Исусе Христе, та той направо мизерства! — възкликна Лукас с едва доловима нотка на сарказъм в гласа.
	— Точно така, точно така вероятно се чувства и той. Харчил е по половин милион на година, когато един кадилак е струвал шест хиляди долара и един милион бяха адски много пари. А сега едва свързва двата края с четвърт милион, когато цената на кадилака скочи на четиридесет хиляди.
	— Горкият човек!
	— Слушай, един милион вече не са толкова много пари. — Дан се усмихна накриво. — Ако някой притежава две бензиностанции, то той със сигурност има един милион. Но обърни внимание, говорим за бензин, а не за яхти или за поло.
	— Значи, ако решиш да отвлечеш жена си, няма да е заради парите — каза в заключение Лукас.
	— По дяволите, ако е трябвало да отвличат някой, е трябвало да изберат мен. Аз имам петнайсет, дори двайсет пъти колкото Тауър. Но разбира се, моите пари не са толкова добри, колкото парите на Тауър — каза Дан с почти плачевна нотка в гласа.
	— Това пък защо?
	— Защото си ги печеля сам. Също както си направил ти с твоята компютърна компания. Четох за това във вестника. Писаха, че имаш близо пет милиона долара и че акциите ти се вдигат. Сигурно и ти имаш усещането, че парите ти са белязани.
	— Аз лично не съм видял и стотинка от тях — призна си Лукас. — Засега всичко си остава на хартия — после добави: — А какво ще кажеш за застраховките? Анди има ли застраховка?
	— Разбира се. — Дан се почеса по брадичката и сбърчи чело. — И застраховката никак не е малка.
	— Кой ще я получи?
	Дан сви рамене:
	— Децата… Освен ако… По дяволите! Ако те умрат, парите трябва да получа аз.
	— Т.е. ти се явяваш наследник.
	— Да, освен това половин милион остава за Нанси Улф. Двете се разбират много добре в работата и са направили застраховки, които да покрият ипотеките и други такива, в случай че някоя от тях се спомине.
	— Много ли са половин милион долара за Нанси Улф?
	Дан се замисли и после каза:
	— Да. Значителна сума. Тя изкарва между сто и петдесет и сто седемдесет и пет на година, от които не й остава почти нищо. Данъците направо ще я разорят. Така че, половин милион ще й дойдат добре.
	— Би ли подписал разрешително за достъп до картотеката на жена ти?
	— Разбира се. Защо не?
	— Защото много хора са на мнение, че докладите на психоаналитиците трябва да са недостъпни и да се пазят в тайна. Мислят, че хората се нуждаят по-скоро от лечение, отколкото от полицейска закрила.
	— Майната им! Ще подпиша. Носиш ли разрешителното у себе си?
	— Ще го получа тази вечер — отговори Лукас.
	От известно време Дан гледаше ръцете на Лукас и сега го попита:
	— Какво е това?
	Лукас погледна ръката си и видя, че държи пръстена.
	— Пръстен — отговори той.
	— Пръстен за подарък? Годеж, може би?
	— Мисля по въпроса.
	— Женитбата е хубаво нещо — каза Дан и посочи към стаята, описвайки широк кръг с ръце. — Огледай се наоколо, за всяко нещо има кашон и всяко нещо си е в кашон.
	— Изглеждаш така, сякаш не си много притеснен от всичко това.
	Ненадейно Дан се приведе напред и лицето му стана безизразно и студено като камък.
	— Дейвънпорт, толкова съм изплашен, че устата ми е пресъхнала и дори не мога да се изплюя. Никога досега не съм разбирал какво значи това, да не можеш да се изплюеш. Мислех си, че е изтъркана фраза, но не е. Искам да откриеш моите хора!
	Лукас измърмори нещо в отговор и се изправи.
	— Ще си наоколо, нали?
	Думите му не прозвучаха като въпрос.
	— Да. — Дан също стана и се обърна с лице към него. — Ти обаче си яко момче.
	— Може би.
	— Бил си футболист, предполагам.
	— Играех хокей.
	— Да, личи ти… Мислиш ли, че ще можеш да ми се опреш?
	Дан се бе върнал към обичайното си спокойно състояние и сега по лицето му си личеше, че се забавлява.
	— Нямаш проблеми! — отвърна Лукас.
	— Добре — каза Дан така, сякаш още се колебаеше. После усмивката изчезна от лицето му. — Мислиш ли, че ще откриете жена ми и децата ми?
	— Ще ги открием.
	— Но не можеш да гарантираш в какво състояние ще са, нали?
	Лукас избегна погледа му и се загледа в тъмнината на къщата с усещането, че нещо тягостно е надвиснало във въздуха.
	— Не, не мога — отговори той на тъмнината.


>	4

	Отдел „Убийства“ беше разположен в помещение, което донякъде наподобяваше офисите на евтините провинциални ежедневници. Всеки един от работещите детективи разполагаше със свое пространство, разделено от останалите с преграда, достигаща височината на раменете. Някои от работните бюра бяха разчистени и подредени, а други бяха отрупани с разхвърляни книжа и сувенири. Там, където все пак бе останало някакво свободно пространство в стаята, бяха поставени три различни вида метални шкафа с чекмеджета, всичките боядисани в сивопепеляв цвят. Разни бележки, бюлетини, официални обръщения и други листчета за спешни задачи в отдела, но с отдавна вече изтекъл срок, висяха забодени по стените и информационните табла. Върху един от шкафовете имаше старо кафяво радио с размерите на тостер и с голямо кръгло копче за станциите, модел, който бе спрян от производство още през шейсетте години. Изкривена метална закачалка беше прикрепена отдолу вместо антена. От цялата тази бракма се носеше гъгнещият глас на радиоводещия.
C>
	… представлява едно от най-големите престъпления, като започнем с масовото изнасилване в Сабине и стигнем до отвличането в Линдберг през нашия век…
C$
	Лукас си бе взел готов пилешки бульон в пластмасова чаша и се спря току на вратата, вдигнал чашата на сантиметри от устните си. Гласът звучеше познато, но не можеше да се сети, къде го е чувал, докато водещият на радиопредаването не се намеси:
C>
	Вие слушате радио „Едина“, а аз съм Били Уолкър и ние продължаваме със следващия въпрос към Дейвид Гърдлър. Доктор Гърдлър, само преди минута споменахте, че жертвите на отвличания често се идентифицират със своите похитители. Единственото нещо, което мога да добавя, е, че този случай е идеален пример за това какво става, когато либералната ни образователна система се опитва да натика в главите на децата целия политически боклук, като ги учи на неща, за които децата знаят, че са грешни, но трябва да приемат за верни, само защото някой по-голям от тях твърди, че са верни. Някой с нужния авторитет, като онези драскачи от профсъюзите, които наричат себе си учители…
C$
	Гърдлър придаваше на гласа си улегнало и приглушено звучене с подчертано драматична нотка. Той отвърна: „Разбирам чувствата ви (леко покашляне) — за всичко това, въпреки че не съм напълно съгласен с вас. Има и много добри учители. Но да оставим това на страна. Да… Тази така наречена идентификация с личността на похитителя е често срещано явление и започва само няколко часа след самото отвличане. Възможно е дори жетвите да предложат начини, чрез които по-лесно да се заблуди полицията в опитите й да…“.
	Лукас гледаше радиото като хипнотизиран и не можеше да повярва на ушите си. Грийв седеше зад бюрото си и похапваше шоколад.
	— Не ти ли се струва, че говори като същински скапан политик, а? Сигурно не е имал търпение да го пуснат по радиото. Излязъл е от училището и моментално е изтичал там.
	— От колко време е в ефир? — попита Лукас, като допи и последните остатъци от бульона и пусна чашката в кошчето за боклук.
	— От час — каза Грийв. — Между другото доста журналисти се опитват да се свържат с теб.
	— Да вървят по дяволите всичките! — процеди през зъби Лукас. — Поне засега.
	Десетина детективи от полицията сновяха из офиса, всички работеха в „Убийства“ или в „Тежки престъпления“, а голяма част от тях бяха служители от „Нравствения отдел“ или от „Разузнаване“. Някои от тях работеха по бюрата си, други се бяха отпуснали върху въртящите столове, трети търсеха нещо, приведени над шкафовете из стаята. Един много висок мъж и друг, също толкова нисък, обменяха познания за ударите в голфа. Някакъв детектив, служител от „Нравствения“, си пробиваше път през навалицата, понесъл на ръце една табла, отрупана с чаши с кафе и кола. Почти всички или ядяха, или пиеха нещо. В стаята миришеше на кафе, топли пуканки и пица „Тумстоун“.
	Хармън Андерсън се промъкна до бюрото на Грийв с пилешки сандвич със салата в едната ръка. По горната му устна имаше размазана майонеза.
	— Предлагам всичко това за долар — изломоти той, дъвчейки храната.
	Андерсън беше планинец от юга, но освен това беше и спец по компютрите.
	— Тоя Гърдлър не е никакъв доктор. Взел е бакалавърска степен по психология в някой забутан колеж на Южна Каролина и толкова.
	Шерил, все още мокра от дъжда, влезе вътре, свали от главата си бейзболната шапка, тупна я няколко пъти в палтото си, за да изтръска водата, после съблече палтото си и го закачи на закачалката. Метна шапката върху радиото и кимна към Лукас:
	— Слушаш ли?
	— Тъкмо сега влизам — отвърна й Лукас и като се обърна към Грийв попита: — Каза ли му да не дава интервюта?
	Грийв поклати глава.
	— Всичко, както си му е редът. Обясних му, че не трябва да разгласяваме информация по случая, за да не може извършителят да разбере с какво точно разполагаме и за да се представим добре, ако случаят стигне до съда.
	— „Извършител“ ли каза? — попита го Лукас.
	— Да, по дяволите, защо не?
	— Според мен на него въобще не му пука. — Шерил оправяше косата си с ръка. — Слушах го през целия път дотук. Изглежда, че сега си спомня неща, за които дори не е споменал пред нас.
	— Измисля си — обясни Лукас.
	— Всеки иска да изглежда като телевизионна звезда — добави Грийв и те замълчаха, за да чуят какво ще каже Гърдлър по-нататък.
C>
	Доктор Гърдлър, знаете, че полицията не е в състояние да сложи край на престъпленията. Те просто ги регистрират, а понякога успяват да заловят и извършителите. Но тогава за жалост вече е твърде късно. Настоящият случай е идеален пример за това. Ако госпожица Манет е имала оръжие, обикновен пистолет например, или ако вие самият сте бил въоръжен, е можело да спрете този мерзавец. Но вместо това на вас не ви е оставало да направите нищо друго, освен да стоите в коридора и да гледате безпомощно. Ето какво ще ви кажа. Престъпниците имат оръжия. Време е и ние гражданите да се възползваме от правата си, предоставени ни от Втората поправка на конституцията…
C$
	— По дяволите! — извика Шерил. — Този ще обърне всичко на цирк.
	— Смятай, че вече го е направил.
	Всички се обърнаха към вратата. Франк Лестър, заместник-шеф на разузнаването, влезе в стаята. В ръката си носеше пакет документи. Имаше уморен вид и изпито лице — резултат от твърде много години, прекарани в отдела.
	— Нещо ново? — попита той.
	Лукас поклати глава.
	— Говорих с Дан. Изглежда с него всичко е наред.
	— И все пак той остава заподозрян.
	— Да, остава — съгласи се Лукас и попита: — Федералните пристигнаха ли вече?
	— Скоро ще са тук — каза Лестър, — не могат да останат на страна за дълго.
	Лукас завъртя годежния пръстен на върха на палеца си и като видя, че Лестър го забеляза, бързо го пусна обратно в джоба си.
	Лестър продължи:
	— Манет иска да работим по случая дори и федералните да се намесят. Шефката е съгласна.
	— Господи, иска ми се тази идиотщина да свърши! — каза Грийв, разтривайки с пръсти челото си.
	— Няма как. Почнало се е още от Каин и Авел — отвърна му Андерсън.
	Грийв спря да разтрива челото си.
	— Нямах предвид престъпленията, а политиката. Ако се свърши с престъпленията, ще трябва да си търся друга работа.
	— Може би с този си костюм ще успееш да се уредиш в радиото — подметна Шерил.
	Лестър им махна с ръка да замълчат и извади жълт бележник, в който си водеше записките.
	— Слушайте сега всички!
	Разговорите замряха, докато полицаите си намерят място по-близо до Лестър.
	— Хартън Андерсън ще ви раздаде задачите, но аз искам да изтъкна към какво се стремим и да ви изложа всичко, което до момента все още ни липсва.
	— И каква е картинката засега? — попита някой от задните редици.
	— Изпълнили сме всичко, което се изисква от нас — каза Лестър, като погледна един от листовете, които държеше в ръка. — Добре… Повечето от вас, момчета, ще разпитват по къщите…
	Вълна от недоволно мърморещи гласове се надигна в залата. Навън дъждът не спираше.
	Лестър продължи:
	— Има и много по-дребни неща, с които бързо трябва да се справим. Трябва да разберем каква е боята, открита на паркинга тази сутрин. И трябва да се провери училището, може ли там да се открие боя от този вид и цвят. Джим Хил смята — продължи Лестър, като кимна към един от присъстващите, — че рядко се намира боя за плакати извън училищата, така че може би е налице някаква връзка.
	— Старецът го е направил — обади се някой.
	— Проверяваме и тази възможност — уведоми ги Лестър. — Междувременно разполагаме с кръвта върху обувката и ни е необходим човек, който да прегледа кръвните проби, за да разберем колкото се може по-бързо дали кръвта е на госпожа Манет или на някое от децата. Ако се окаже, че не е на нито една от тях, ще се наложи да направим справка с щатската банка, съхраняваща проби от ДНК на всички известни престъпници. Трябва също да се свържем с университетската клиника, за да разберем кръвната група на Манет. Разбрах, че е давала доброволно кръв за медицински изследвания и че те разполагат с нейна ДНК. Ако кръвта на обувката е на едно от децата, Днк може да го докаже със сигурност.
	— Изследването на ДНК ще отнеме време — обади се един закръглен червендалест полицай с филцова шапка с широка периферия, обвита с лентичка, в задната част на която бе затъкнато едно перо.
	— Не и в този случай — каза Лестър и отново погледна в листа си. — Искам да проверите дали някой от пациентите й има форд „Еконолайн“, или пък някой от роднините й, въобще проверявайте всяко име, което изникне при разследването. Всички свързани със случая от Минесота, и тези, които успеете да откриете в Уисконсин. Трябва да разберем дали някои от компаниите, свързани с Манет или Дан, притежават форд „Еконолайн“. Свържете се с дистрибуторите на форд и вижте дали можете да измъкнете от тях списък с имената на клиентите, записани в гаранционните карти от продажбите. Знаем, че колата е била стара, така че търсете информация със задна дата, колкото се може по-стара. Трябва да се съпоставят двата списъка — този от форд „Еконолайн“ и другия с имената на нейните пациенти, върху който работим в момента.
	Андерсън се намеси:
	— В момента въвеждам информацията с имената на всичките й пациенти. Всяко име, което изниква по време на разследването, трябва да се сверява с имената от листа. Затова записвайте всички имена, които чувате. Всички учители в училището, имената от бележника с телефонните й номера, всичко.
	Лестър кимна и продължи:
	— Необходима е справка за финансовото състояние на Манет и Дан. Вижте дали някой от тях е имал парични проблеми. Проверете застрахователните им полици. Така. Нещо друго?
	— Старият Манет изготвя друг списък, с имената на противниците си — обади се Лукас.
	— Проверете и него — каза Лестър на Андерсън. — Какво друго ни липсва?
	— Обществено изявление — обади се един цветнокож полицай в светлосив костюм. — Снимки на Манет и децата.
	— Всички печатни издания вече са публикували снимки, но през следващите няколко часа ще излезем с нови материали — обясни Лестър. — Говори се за обявяване на възнаграждение за предоставена информация по случая. За това ще ви осведомим по-късно. А сега искам да знаете, че всички разговори трябва да се водят по вътрешната линия на отдела за „Противообществени прояви“. Никакви изявления за пресата. Разбрахме ли се?
	Всички бяха разбрали. Лестър се обърна към Шерил:
	— Как върви работата с огледа на къщите? Научихте ли нещо от хората?
	— Отбихме се във всяка къща, от която е възможно да се види училището, с изключение на две, в които нямаше никой. Опитваме се да се свържем със собствениците, в случай че са били там по време на отвличането. Единственото, с което разполагаме за момента, е информацията на една жена, която твърди, че е видяла микробуса и според нея светлините от задните фарове на колата са били от „Еконолайн“. Според мен разузнавателният отдел добре си е свършил работата. Сега минаваме повторно по къщите, за да разпитаме хората дали са видели нещо подозрително през последните няколко дни. Същата обичайна процедура върви и в квартала на Манет. Ако отвличането е било планирано предварително, трябва да я е наблюдавал отпреди. Мисля, че това е всичко засега.
	— Добре — каза Лестър и огледа хората в стаята. — На всички ви е ясна картината в основни линии. Вземайте задачите си от Андерсън и се захващайте за работа! Искам да не спирате да работите. Няма да е никак лесно, но трябва да направим всичко, което е необходимо, за да свършим работата докрай.
	Докато останалите детективи се трупаха около Андерсън за задачите си, Лукас се наведе към Грийв и го попита:
	— Хлапето свидетел спомена ли нещо различно от Гърдлър?
	Грийв се почеса по главата и се загледа в нищото.
	— А-а, да, хлапето. Не зная. Не можах да изкопча много от нея. Смахнато хлапе, стори ми се малко глуповато.
	— Взе ли телефонния й номер?
	— Разбира се. Искаш ли го?
	— Не живее ли някъде в Сейнт Пол? Паркът Хайпенд.
	— Там някъде…


	Лестър хвана Лукас точно когато заключваше вратата на кабинета си.
	— Някакви идеи кой може да е? — попита той.
	— Както казват останалите — или е някой психопат, или е за пари — отвърна Лукас. — Ако не се обади за откуп, сигурно ще го открием или в нейната картотека, или сред роднините.
	— С картотеката може да има известни затруднения. Манет е говорил с тази Улф и тя е вдигнала голяма врява. Бас държа, че здравата са поспорили за медицинската защита на документацията.
	— Такава не съществува, Франк. — Лукас беше категоричен. — Вземи разрешително от съда за картотеката. Но не говори много за това, защото ще се вдигне голям шум и драскачите по вестниците ще се скъсат от писане. Ако трябва, измъкни някой съдия от леглото да ти даде разрешение. Аз ще се заема с това, ако искаш.
	— Би било добре, но не тази вечер — каза Лестър. — И без това сме се захванали с много работи наведнъж. Но до седем сутринта ще го имаш.
	— Ще го взема колкото се може по-рано, дори да трябва някой да ме изрита от леглото.
	Лукас имаше проблем с ранното ставане.
	— Ще се отбия да поговоря с хлапето тази вечер.
	— Боб вече е говорил с нея — обясни Лестър някак сконфузено.
	— Знам — отвърна Лукас и после добави: — Това си е твой проблем.
	— Боб не е лошо момче.
	— Да бе, Франк, толкова е смотан, че не може да различи проститутка в публичен дом.
	— Добре, добре… Говори ли с родителите на момиченцето?
	— Преди две минути. Казах им да ме чакат.


	Кларис Барнет беше с костюм и вратовръзка. Съпругът й Томас беше с пуловер от кашмир и вратовръзка.
	— Не искаме да й причинявате повече стрес от този, който вече е преживяла — каза Кларис Барнет и гласът й прозвуча като съскане на змия. Беше мършава жена с руса коса, пристегната назад, и с тънък нос. Предните й зъби бяха като на гризач и тя току се зъбеше пред лицето на Лукас.
	— Не съм дошъл, за да я плаша — каза Лукас.
	— Не се и опитвайте! — предупреди го Барнет, като размаха към него показалеца си. — И без това си имахме достатъчно неприятности. Полицаят преди вас я е разпитвал, без дори да ни изчака.
	— Надявахме се да можем да спрем колата на похитителя — отвърна Лукас учтиво, но вече усещаше, че започва да се ядосва.
	— Оценяваме това — каза Томас Барнет и челюстите му се раздвижиха. — Но трябва да разберете, че това преживяване е травма за нея.
	Разговаряха на входната врата на къщата, която имаше извит свод като вход към някаква пещера. В единия край на коридора се виждаше шкаф, а в другия плакат в рамка, спомен от експозицията на Рембранд в Амстердам от 1992. Един тъжен застаряващ Рембранд гледаше Лукас от плаката.
	— Трябва да разберете, че разследваме отвличане, което не е изключено да се окаже и убийство. — Лукас спря, гласът му започваше да звучи леко заплашително. — Ще намерим начин да говорим с дъщеря ви и да получим отговори на въпросите, които ни интересуват. Това може да стане на спокойствие тук в дома ви или в отдел „Убийства“, с разрешение от съда. — Лукас замълча и после добави: — Не бих искал да стигаме до съда.
	— Няма нужда да ни заплашвате — отвърна Томас Барнет.
	Той работеше като организационен ръководител към „Дженеръл Милс“ и винаги успяваше да разбере кога го заплашват.
	— Не ви заплашвам. Опитвам се да представя нещата в реална светлина. Животът на трима души е в опасност и ако дъщеря ви страда от безсъние една-две нощи, това, разбира се, никак няма да е добре за нея, но аз трябва да мисля за жертвите и за това какво преживяват те в момента. А сега, ще ме оставите ли да поговоря с Мерседес или трябва да дойда с разрешение от съда?
	Мерседес Барнет беше дребно момиченце с вирната брадичка, с прическа за сто долара и с очи, които я правеха да изглежда поне с пет години по-голяма. Седеше на дивана във всекидневната, кръстосала крачета едно върху друго. Беше облечена в розово кимоно от коприна. До нея имаше голямо пиано „Ямаха“. Гърдите й тъкмо бяха започнали да се оформят, забеляза Лукас. Тя стоеше изправена, излагайки на показ още неоформеното разцъфващо тяло. Докато разказваше какво е видяла, майка й стоеше плътно до нея, а баща й се бе облегнал на един стол до тях.
	— Грейс си стоеше там и се озърташе, сякаш не можеше да разбере какво става. Дори тръгна към вратата, но после пак се върна. Тогава колата спря отпред, в посока натам — и тя посочи наляво, — един мъж изскочи и хукна към нея. Тя се опита да избяга назад, но той я хвана за блузата и за косата, и я вдигна оттам, изпод чадъра.
	— Имаш предвид козирката — поправи я майка й.
	— Да, както и да е — отвърна Мерседес, като направи гримаса с очи. — Той я завлече до колата, отвори вратата и я хвърли вътре. И преди да затвори вратата, видях, че вътре има още двама. Госпожа Дъглас.
	— Госпожа Манет — поправи я майка й.
	— Да бе, да. Не знам как се казва госпожата, но по лицето й имаше кръв. Изглеждаше така, сякаш пълзеше. Имаше и още едно дете и аз си помислих, че е Дженевиев, но не можах да видя лицето й. Тя също лежеше на пода и после мъжът затвори вратата.
	— Къде беше господин Гърдлър по това време?
	— Не го видях тогава, а после. Беше някъде зад мен. Казах му да се обади на 911, но той седеше като гръмнат.
	Тя пак завъртя очички и Лукас се усмихна.
	— Помисли си — каза той — и ми кажи как точно изглеждаше похитителя.
	Мерседес се облегна назад, затвори очи и след минута, без да ги отваря, каза:
	— Голям, с руса коса. Но изглеждаше странно, сякаш нещо я беше правил, беше като изрусена. Защото кожата му беше тъмна, не като на русите хора, нали разбираш, по-тъмна.
	Тя отвори очи и се взря в лицето на Лукас.
	— Изглеждаше почти като теб. Лицето му не беше като твоето, много по-… тясно, но кожата му беше като твоята и беше също толкова голям като теб.
	— А с какво беше облечен? Някакви отличителни белези?
	Мерседес отново затвори очи, за да си припомни всичко отново, после се ококори учудено и възкликна:
	— О, по дяволите!
	— Млада госпожице! — Кларис Барнет беше шокирана.
	Лукас кимна с глава и попита:
	— Какво се сети?
	— Носеше тениска „Джен Кон“. Знаех си, че има нещо.
	— „Джен Кон“? Сигурна ли си? Видя ли от коя година?
	— Значи знаеш какво е? — попита го тя и повдигна недоверчиво вежди.
	— Разбира се. Аз самият пиша книги-игри.
	— Наистина ли? Моят приятел…
	— Мерседес! — Гласът на майка й прозвуча предупредително и Мерседес реши да смени темата с някоя по безопасна.
	— Един приятел в училище има такава. Веднага я познах. Не е същата като на моя приятел, но със сигурност беше „Джен Кон“. Точно отпред имаше и един от онези странни зарове. Всичко беше в черно и бяло. Но беше от евтините.
	— Какво означава „Джен Кон“? — попита Томас Барнет, който поглеждаше подозрително ту към дъщеря си, ту към Лукас, като че ли „Джен Кон“ можеше да има нещо общо с кондом.
	— Това е едно измислено компютърно чудовище от Женевското езеро — обясни Лукас и попита Мерседес: — Защо не каза за това на другия полицай?
	— Той почти не ми обръщаше внимание, а и онзи смотан Гърдлър.
	— Мерседес! — Майка й дебнеше за всяка нейна дума, също както вълк дебне агне.
	— Ама той наистина е такъв — заоправдава се Мерседес. — През цялото време ме прекъсваше. Дори не мисля, че е видял нещо. През цялото време се криеше в сградата.
	— Ясно — каза Лукас — Ами микробуса? Имаше ли нещо странно по него?
	Хлапето кимна.
	— Да, и затова казах на другия полицай. Бяха замазали номера с боя. Имаше и някакви букви на вратата, но и те бяха зацапани и не можах да ги прочета.
	— Какви букви?
	Мерседес сви рамене.
	— Не знам. Видях ги, когато се приближих до прозореца, но колата вече се отдалечаваше. Не ги бяха скрили добре с боята. Бяха просто замацани.


	Лукас използва телефона на семейство Барнет, за да позвъни в работата и да каже на Андерсън за тениската и микробуса.
	— Вкъщи ли си отиваш? — попита го Андерсън.
	— Нямам повече работа за тази вечер, освен ако не ни позвънят в отдела. Още ли обикаляте по къщите?
	— Да, проверяваме района около къщата на Манет. Разпитваме хората дали са забелязали нещо подозрително. Нищо ново не съм чул.
	— Обади ми се, ако научиш.
	— Добре, събрал съм цяла тетрадка с информация. Говори ли с Уедър?
	— О, я стига! — засмя се Лукас.
	— Това е най-новата клюка.
	— Ще ти кажа, като стане нещо.
	Лукас усещаше годежния пръстен в джоба на панталона си. _Може би ще я попитам_, помисли си той.
	— Имам някакво предчувствие, знаеш ли? — каза Андерсън.
	— За Уедър ли?
	— Не, за Манет. Било е замислено предварително и те не са мъртви. Мисля, че са живи там някъде и чакат да ги намерим.


	Уедър Каркинен се бе свила на топка в лявата част на леглото близо до прозореца. Прозорецът беше леко отворен, само няколко сантиметра, за да може в стаята да влиза свеж въздух.
	— Нещо лошо ли? — попита тя в просъница.
	— Да.
	Той се пъхна под завивките, премести се по-близо до нея и я целуна по врата под ухото.
	— Разкажи ми — каза тя и се обърна по гръб.
	— Късно е.
	Уедър беше хирург. Започваше работа в седем сутринта и почти всеки ден й се налагаше да оперира.
	— Няма значение. Утре започвам по-късно.
	— Става въпрос за дъщерята на Тауър Манет и двете й деца.
	Той й разказа накратко за отвличането и за кръвта по обувката.
	— Ужасно е, когато са замесени деца.
	— Знам.
	Уедър беше хирург, но имаше фигура на спортист, изглеждаше като борец, който е преживял прекалено много рундове на ринга. Раменете й бяха широки и когато ходеше, държеше ръцете си отпред, като боксьор. Носът й беше малко големичък и леко извит наляво. Косата й беше къса, кестенява, тук-там прошарена с бели косми. Високите й скули издаваха славянска кръв, а очите й бяха сини. Но въпреки телосложението си на борец, тя беше дребна жена. Лукас с лекота можеше да я вдигне и да я носи из къщата. Понякога го правеше, но никога, когато бе напълно облечен.
	Уедър не беше красива, но успяваше да го развълнува с някакво странно обаяние, каквото не беше усещал никога преди. Тази привързаност, която чувстваше към нея, беше станала толкова силна, че понякога го плашеше. През нощта лежеше буден и я наблюдаваше как спи, мислейки си за несъществуващи кошмари, в които тя си отива от него. Запознаха се в Уисконсин, където Уедър работеше като хирург в местната болница. Лукас разследваше случай със сексуално насилие върху деца и убийство. В последния момент, когато преследваше убиеца в гората, едно момиче го простреля в гърлото и Уедър му спаси живота, като отвори гърлото му с джобно ножче.
	Странно начало за една връзка.
	Лукас постави ръце на кръста й.
	— Колко късно можеш да отидеш на работа утре? — прошепна той.
	— Всички мъже сте животни! — отвърна му тя, като се премести по-близо до него.


	Когато след това тя заспа, Лукас, отпуснат и затоплен, се прилепи до нея. Тя зарови глава във възглавницата и дупето й се опря в него. Това беше най-подходящият момент да й предложи да се оженят. Беше буден, романтично настроен, а тя спеше като бебе. Той се усмихна на себе си и я потупа по бедрото. Главата му се отпусна на възглавницата.
	Реши да остави пръстена на дъното на чекмеджето му с чорапи и да изчака подходящия момент. Знаеше, че е там и се зачуди дали камъкът хвърля тъмни отблясъци в мрака.


>	5

	Стаята приличаше на изба, иззидана от камък и цимент. Вътре миришеше на изгнили картофи. На горния край на една от стените се виждаха четири отвора, големи горе-долу колкото свит юмрук, но те бяха разположени твърде високо, за да може да се види нещо през тях. Отворите напомняха на Анди за дупките, които децата пробиват в капачките на бурканите, за да могат да дишат затворените вътре насекоми.
	В единия ъгъл на стаята имаше мръсен двоен матрак и сега момичетата спяха на него. Анди погледна часовника си и прецени, че вече цели три часа Джон Мейл не бе слизал при тях. Когато ги остави, затръшвайки металната врата зад гърба си, трите се бяха скупчили на леглото с разширени от уплаха зеници, в очакване всеки момент той да се върне. Но Мейл не се върна. Въпреки сковаващия ги страх, най-накрая момичетата бяха заспали сгушени една до друга като малки котета в кошница, твърде изтощени, за да останат будни. Грейс се измъчваше от кошмари и въздишаше и скимтеше на сън, а Дженевиев спеше дълбоко с отворена уста и от време на време леко хъркаше.
	Анди седеше на студения под, облегната на грубата каменна стена и вероятно вече за петнадесети пореден път оглеждаше стаята с надеждата да открие нещо, било то нещо съвсем незначително, което би им помогнало да се измъкнат.
	Над главите им висеше фасунга с обикновена шейсетватова крушка и шнурче за включване и загасяне на осветлението. В ъгъла имаше гърне и от него се долавяше слаба миризма на дезинфектанти. Гърнето, предназначено за ползване в къмпинги и малки плавателни съдове, беше от пластмаса. Анди не можеше да се сети как би могла да го използва като оръжие или за нещо друго, различно от предназначението му. Един хладилник, до половината пълен с топящ се лед и ягодова сода, стоеше изправен до вратата. До хладилника, върху малка пластмасова масичка бяха поставени видеоигра и монитор, включен към разклонител с четири гнезда, шнурът на който пък се включваше в контакт на тавана непосредствено до електрическата крушка.
	В стаята нямаше нищо друго.
	Оръжие? Може би наистина би могла да използва една от кутиите със сода, ще измисли как? А може би шнурът щеше да й послужи, за да го удуши? Дали беше възможно? Не. Всичко това звучеше абсурдно. Мейл беше твърде едър и силен.
	А дали не би могла да свърже шнура с бравата? Да го оголи, да извади жиците и да ги омотае около дръжката? Анди не разбираше нищо от електричество и знаеше, че ако токовият удар му причини само лек шок, той просто ще изключи бушоните и после ще слезе долу при тях и тогава какво?
	Анди не можеше да проумее какво искаше той от тях? На какво бе способен?
	Очевидно беше предвидил всичко.
	Изглежда, че помещението, в което се намираха сега, преди време е било използвано като зърнен склад от някое земеделско семейство. Избата беше дълбока, изкопана доста под повърхността, където горният слой можеше лесно да замръзне през зимата. Стените бяха от гранитен камък и цимент. Личеше си, че Мейл е изкъртил предварително част от стената, за да постави там металната врата от закалена стомана и да я зациментира. Електричеството беше прекарано съвсем наскоро и един-единствен кабел свързваше тяхната стая с останалата част на къщата.
	Стените бяха стари, като се изключи разбира се тази, която Мейл беше зациментирал, но затова пък се оказаха много здрави. Анди се бе опитала да отмести с ръце, а после и с ритници всеки един от камъните по отделно, беше човъркала с пръсти в процепите и сега ръцете й бяха разранени от напразните усилия. Но без резултат.
	Таванът над тях беше покрит с греди и те можеха да го достигнат само като стъпят на гърнето. Но когато започнаха да удрят по гредите, глухият звук, който излезе от дървото ги изплаши. Анди се страхуваше, че ако случайно съборят някоя дъска, ще се окажат завинаги погребани там.
	Нямаше начин да се измъкнат през вратата, беше от стомана, а резе имаше само от външната страна. Дори ако разполагаше с фиба и се въоръжеше с достатъчно търпение, пак не би успяла да отмести резето. А тя дори нямаше представа как се прави това. Отново огледа стаята, напрягайки се да измисли нещо. Ами дезинфектантите в тоалетната? Ако наистина бяха достатъчно силни, можеше да ги хвърли в очите му, да се шмугнат покрай него и да избягат. Щеше да ги убие.
	Анди затвори очи и през паметта й като на лента премина целият път, който бяха изминали през града.
	В задната част на колата, отделена с решетка, беше тясно като в сандък и нямаше никакви удобства, нито дръжки, за които да се хванат — така че те се търкаляха като зарчета в чаша. Явно беше, че Мейл предварително е поставил металната решетка и е махнал дръжките. След като бяха напуснали училището, Мейл беше започнал да завива от една пресечка в друга, без да сваля поглед от огледалото за обратно виждане. После Анди си помисли, че се движат по магистрала I-35 в южна посока. Пътуваха така известно време, докато Мейл не отби по някакъв път с две платна, напълно непознат за Анди. Минаха покрай огромни пана, рекламиращи марка уиски, и после се отправиха към най-крайните квартали, боядисани в мръсни пастелни тонове.
	През това време децата непрестанно пищяха и удряха по ламаринените стени на колата, докато накрая писъците им не заглъхнаха до тихо сподавено хлипане. Поради това, че при удара бе прехапала устната си, Анди усещаше, че устата й продължава да се пълни с кръв. Прилошаваше й от вкуса на кръвта, примесена с миризмата на изгорели газове. Докато се опитваше да запази равновесие, крепейки се на ръце, Мейл криволичеше из тесните улички. Накрая Анди успя да допълзи до един от ъглите и повърна. Миризмата беше силна и неприятна и накара Дженевиев да се отдръпне настрана. На самата нея й се догади, а Грейс избухна в плач, разтрепери се и цялото й тяло започна неспирно да се тресе.
	Всичко това достигаше до съзнанието на Анди, но й беше невъзможно да се концентрира върху каквото и да било, неспособна беше да осъзнае какво става и да реагира, докато накрая съвсем импулсивно просто прегърна двете си деца и ги остави да пищят в ръцете й.
	Мейл не им обръщаше внимание.
	След известно време и трите се изправиха на колене, за да погледнат през прозорчето. Крайните градски квартали се бяха стопили в далечината, навлязоха в зелени полета от царевица, бобени насаждения и люцерна.
	Отпред Мейл натискаше разни копчета и сменяше станциите на радиото просто така, без причина. Превключи от „Аеросмит“ на „Тоуд Дъ Ует Спокет“ и от Хайдън на Джордж Стейт и накрая смени четири-пет шоупрограми.
	— Чуйте, повечето от тези престъпници са просто едни нещастници и единствено оръжието ги прави нещо различно от това. Вземете им пистолета и те ще се завлекат обратно в помийните си ями, откъдето са се пръкнали на бял свят…
	В продължение на пет минути караха по някаква местна магистрала и колата отскачаше всеки път, когато преминаваха по закърпените криволичещи участъци по пътя. След това Мейл се отклони от главното шосе и сви по черен път, покрит с чакъл. След колата се вдигнаха облаци прах. Наоколо се мяркаха къщи, измазани в бяло, боядисани в червено плевници и оранжеви цветя, тънещи в прахоляк.
	Грейс успя да се изправи на крака и клатушкайки се, се улови за металната решетка, която ги отделяше от Мейл. Започна да крещи:
	— Пусни ме оттук, идиот такъв! Пусни ме, чуваш ли, пусни ме…
	Дженевиев се уплаши, когато чу Грейс да крещи, нададе висок пронизителен писък като звук от сирена, очите й се завъртяха в орбитите си и тя падна по гръб. Анди допълзя до нея разтревожена, че може да е получила удар. Но видя, че очите й отново се раздвижиха, после момичето се втренчи право напред и пак започна да пищи високо и пронизително. Анди запуши ушите си с ръце, докато Грейс продължаваше да вика: „Пусни ме оттук, чуваш ли, пусни ме“. Мейл запуши едното си ухо и без да се обръща назад, изкрещя на Грейс да млъкне. Изплю се встрани и слюнката му се стече по стъклото на колата.
	Анди сграбчи дъщеря си, смъкна я на пода, обхвана главата й с ръце и като я притегли близо към себе си каза:
	— Недей да го вбесяваш!
	После хвана Дженевиев, взе я на ръце и я държа така докато писъците й заглъхнаха.
	Тогава изведнъж, само за части от секундата, я озари мисълта, че нещо може да се случи. Прояви се като проблясък в обърканото й съзнание. Бяха излезли от покрития с чакъл път и сега се движеха по прашен черен път около който растяха плевели и цветя. Отдясно в далечината са издигаха сивите стволове на стари ябълкови дървета, чиито клони стърчаха като разперени пръсти на плашило.
	Една стара порутена селска къща ги очакваше в края на пътя. Мазилката се лющеше от стените на навеса, а предната веранда беше поддала, така че сега изглеждаше наклонена на една страна. Зад къщата, надолу по хълма, в една падина, се виждаха останките на плевня. Плевнята отдавна вече не се използваше. Стояха само основите и пода, които сега бяха покрити със синя непромокаема мушама, завързана в краищата с жълто въже от полиетилен. Една врата зееше грозно към мрачната вътрешност като вход към пещера. Около плевнята се виждаха пръснати още две-три съборетини, схлупени и потънали в земята.
	Колата спря и Анди си помисли с останалата разумна част от съзнанието си, че те са три, а той е само един. Можеше да го задържи, докато децата избягат. Около къщата имаше засята царевица и наоколо не се виждаше никаква ограда. Грейс беше умна и бягаше бързо. Ако стигнеше до царевичната нива, където стъблата растяха високи и гъсти, щеше да успее да се измъкне.
	Мейл заби внезапно спирачките на колата и трите загубиха равновесие. Грейс се поизправи на колене и погледна навън през мръсния прозорец. Мейл се извърна към тях и когато заговори, гласът му прозвуча неестествено висок като гласа на дете:
	— Ако се опитате да избягате, ще застрелям първо малката, после другото хлапе и най-накрая теб.
	В този миг и най-плахата надежда за бягство се изпари.
	Ако генетиката беше превърнала Джон Мейл в психопат, то родителите му бяха направили от него абсолютен аутсайдер. Той беше побъркан убиец, за когото не важаха никакви правила или закони.
	Анди го бе срещнала, когато правеше психологически изследвания за института в Минесота. Тогава тя беше само млада психоложка, дошла да изучава необикновените психологически случаи в затвора „Хенепин“. И някъде дълбоко в зейналата пропаст на подсъзнанието му тя бе открила непоклатима и светкавична съобразителност. Достатъчно силен и умен, за да доминира над останалите си връстници, Мейл бе успял да избегне ареста поне за известно време. Но пред един опитен психиатър номерата му не можеха да минат. Анди бе разголила душата му с лекота, както се бели кората на портокал.
	Бащата на Мейл никога не се оженил за майка му и никога не живял с тях. Последното нещо, което чули за него, било, че заминал с въздушните сили за Панама. Мейл никога не го бил виждал.
	Когато бил още бебе, майка му го оставяла сам с часове. Понякога по цял ден и цяла нощ стоял сам-самичък в детската плетена люлка, в празната стая. Омъжила се повторно, когато бил на три годинки и още не можел да говори. Мъжът малко го било грижа за нея, а още по-малко се интересувал от Мейл, а и присъствието на детето го дразнело. Когато бил ядосан или пиян, биел момчето с кожения си колан, по-късно започнал да използва палката за мухи и дръжката на метлата, докато накрая не си послужил и с метална пръчка.
	Като дете Мейл открил, че му харесва да измъчва животните, обичал да дере котките живи и да подпалва кучета. Започнал да се нахвърля и на деца — както на момчета, така и на момичета, превърнал се в побойника на класа. В четвърти клас нападенията му над момичетата придобили сексуален характер. Обичал да им смъква гащичките и да ги наказва, използвайки пръстите си. Още не знаел към какво точно се стреми, но започвало да му става ясно. В пети клас вече ходел до големите закрити търговски центрове в Роуздейл и Ричдейл, причаквал малките деца, които идвали от крайните квартали, за да си поиграят на игралните автомати, нападал ги в гръб и им обирал парите. Първоначално носел със себе си бухалка, а после и нож. В шести клас учителят по природознание, който водел и часовете по футбол, го притиснал до стената, след като го чул да нарича в негово присъствие едно от момичетата „курва“. След седмица къщата на учителя изгоряла. Това било само началото. Още пет къщи лумнали в пламъци. Всичките принадлежали на родителите на деца, на които Мейл бил ядосан поради една или друга причина. През юни, вече в края на шести клас, Мейл подпалил къщата на едно възрастно семейство, собственици на малък зеленчуков магазин в източната част на града. Старците спели, когато пушекът проникнал под вратата. Починали от задушаване, преди да успеят да слязат по стълбите.
	Накрая едно досетливо ченге, на което било поверено разследването, успяло да открие общия почерк при всички тези палежи. Тогава го хванали. Мейл отричал всичко, никога не престанал да отрича, но те знаели, че е той. Бяха довели Анди, за да види какво точно са хванали, и той й бе разказал живота си с равен и безизразен глас, студен като влечуго, докато в същото време очите му не преставаха да шарят по тялото й, да се плъзгат от гърдите й и надолу по бедрата. Това я изплаши, а на нея никак не й харесваше да се чувства уплашена. Момчето беше твърде младо, за да я плаши така. Но на дванадесет Мейл вече показваше признаци за това какъв ще стане, когато порасне. Мускулите на лицето и на тялото му изглеждаха здрави и напрегнати, а очите му приличаха на две твърдо сварени яйца. Разказваше й за втория си баща.
	— Казваш, че те е бил. С юмруци ли? — попита Анди.
	Мейл изсумтя и се ухили на нейната наивност.
	— Глупости, с юмруци! Тоя мръсник ме биеше с метална пръчка. Нали ги знаеш ония, дето окачат закачалките в гардероба? Пердашеше ме с нея. И старата също. И нея пердашеше. Хващаше я в кухнята и я скъсваше от бой, а тя пищеше и викаше, а той продължаваше да удря, докато се измори. После цялата кухня беше в кървави петна като размазан кетчуп.
	— Никой ли не се е сетил да повика полицията?
	— Викахме ги, ама те не направиха нищо. Старата казваше, че това не е работа на съседите и че не би трябвало да ги засяга.
	— Предполагам, че когато той е починал, нещата са се пооправили?
	— Не знам. Вече не живеех там.
	— А къде живееше?
	Мейл сви рамене.
	— Ами нали знаеш, извън града, през лятото. До жп линията в Сейнт Пол има доста пещери и много момчета се събират там.
	— И никога не си се прибирал вкъщи?
	— А, връщах се. Когато ми писнеше съвсем и умирах от глад и понеже си мислех, че може да има пари, се връщах, но тя викаше ченгетата. Ако не се бях върнал, нямаше да ме хванат. Каза ми да хапна нещо, а пък тя щяла да отиде да донесе малко кекс. Само дето вместо това отишла в предната стая и викнала ченгетата. Ама това ще ми е за урок. Ще я убия тая кучка като изляза оттук. Само да я намеря.
	— Къде е тя сега?
	— Отпраши с някакъв чешит.
	Терапията продължи два месеца, след което Анди даде препоръка Джон Мейл да бъде изпратен в държавна клиника. Той беше нещо много по-опасно от обикновено непослушно дете. Характерът му беше не просто неуравновесен. Беше ненормален. Дете, в което се бе вселил Дяволът.
	Момичетата престанаха да плачат, когато Мейл отвори вратата на микробуса. Измъкна ги навън една по една, прекара ги през задната врата на стара селска къща и ги затвори в мазето. Вътре миришеше на влага, мръсотия и дезинфектанти. Анди си помисли, че вероятно Мейл наскоро е почиствал и съвсем слаб проблясък на надежда озари съзнанието й. Значи не възнамеряваше да ги убие, поне не веднага. Ако разполага с малко време, със съвсем малко време, може би щеше да успее да му въздейства.
	После вратата зад тях се заключи и те започнаха да се ослушват уплашени, в очакване Мейл всеки момент да се върне. Дженевиев не преставаше да пита:
	— Мамо, той какво ще ни направи? Какво ще ни направи, мамо?
	Постепенно една минута прерасна в десет, десет минути прераснаха в час и накрая момичетата заспаха, а Анди се облегна на стената, опитвайки се да разсъждава.
	В три часа сутринта Мейл се върна за нея. Беше пиян и възбуден.
	— Излизай оттам! — изръмжа й той.
	В лявата си ръка държеше кутия бира. Момичетата се бяха събудили при шума от отварянето на резето, изпълзяха по матрака, докато гербовете им не опряха в стената, и сега стояха там свити като малки животинчета в клетка.
	— Какво има? — попита Анди.
	Тя не преставаше да гледа часовника си, като че ли това беше съвсем обикновен разговор, а тя самата се беше разбързала за някъде. Но въпреки че се опитваше да се владее, гласът й потрепери издайнически от страха, който я бе обзел.
	— Не можеш да ни държиш тук, Джон. Не е редно.
	— Майната ти! — викна Мейл. — А сега излизай от там, дявол те взел!
	— Добре. Само не ни прави нищо лошо, моля те! Хайде, момичета!
	— Не! — каза Мейл — Само ти.
	— Само аз ли? — Стомахът й се сви.
	— Точно така!
	Той се ухили и със свободната си ръка хвана бравата така, сякаш имаше нужда от опора, за да се задържи прав. А може би просто се опитваше да изглежда хладнокръвен. Беше оплел косата си на кичури и сега Анди усети, че освен миризмата на бира, от него се носеше и мирис на някакъв афтършейв или одеколон.
	Анди погледна към момичетата, после пак към Мейл и пак към момичетата.
	— Скоро ще се върна — каза тя. — Джон няма да ми направи нищо лошо.
	Нито едно от децата не проговори. Нито едно от тях не повярва на думите й.
	Анди го заобиколи, като вървеше колкото се може по-далеч от него. В коридора към мазето въздухът беше по-свеж и прохладен, но тя веднага забеляза, че той е довлякъл по стълбите още един матрак. Тя вече вървеше към стълбите, когато чу как металната врата се затвори с трясък зад гърба й и Джон Мейл каза:
	— Не мърдай!
	Тя спря, скована от страх, неспособна да помръдне, а той я заобиколи и застана между нея и вратата. Прикова поглед в нея и тя веднага разбра, че нещо не е наред. Беше много пиян, очите му изглеждаха притворени, клепачите — натежали и отпуснати, а устните — разкривени в грозна презрителна усмивка.
	— Те въобще не знаят къде си, нито кой те е отвлякъл. — Мейл се изсмя, но Анди усети, че дълбоко в себе си той се чувства несигурен. — Цяла нощ говорят за това по радиото. Лутат се като мухи без глави.
	— Джон, рано или късно ще ни намерят — каза Анди. — Мисля, че най-доброто, което можеш да направиш…
	Тя веднага превключи на обичайния си академичен тон — леко сух и внимателен, тонът, който използваше, когато говореше с пациентите си на някоя чувствителна за тях тема. Звучеше аристократично и образовано, и често този глас сам по себе си се оказваше достатъчно убедителен. Но не и този път. Мейл реагира светкавично, като боксьор в полутежка категория, и силно я зашлеви през лицето. Ударът едва не я събори. Само преди минути тя беше доктор по психология, служещ си с психологични методи. Сега се чувстваше като ранено животно, което се опитва да се съвземе, преди да се е превърнало в обикновено парче месо.
	Мейл се приближи толкова близо, че тя можеше да усети миризмата му и да види очертанията на изпъкналата му мъжественост в джинсите.
	— Никога не ми говори по този начин! А и те никога няма да ни намерят. Не и на тоя свят. А сега стани. Стани, мамка ти!
	Анди държеше ръката си пред лицето. Главата й беше празна, а мислите й — като драсканици по захабена черна дъска. До слуха й долетя някакъв пукащ звук и тя погледна към Мейл, който я наблюдаваше все още ядосан. Беше смачкал бирената кутия в ръката си и сега я захвърли в ъгъла, където кутията се удари с глух звук в стената и отскочи встрани.
	— Хайде да ги видим! — каза той.
	— Какво! — Анди не разбираше за какво говори.
	— Да ги видим!
	— Какво! — Анди придоби глуповато изражение и поклати глава в знак на недоумение.
	— Циците ти. Дай да ги видим!
	Анди скръсти ръце пред гърдите си.
	— Джон, аз не мога…
	И със същата светкавична бързина както и преди, той я зашлеви през лицето, но този път не толкова силно. Когато вдигна ръце, за да се предпази, той я удари повторно и след това още веднъж. Тя не можеше да избегне ударите, не можеше да ги спре, дори не виждаше как плесниците се стоварват отгоре й.
	В този момент той се нахвърли върху нея. Удряше гърба й в каменната стена, разкъса сакото и блузата й, а Анди не преставаше да пищи:
	— Не, Джон, недей…
	Той я удари и тя се свлече на земята. Сграбчи я за косата и я повлече към матрака, стовари се тежко отгоре й и я възседна през кръста. Тя се бранеше като размахваше безпомощно ръце. Мейл ги хвана с едната си ръка, но тя едва го виждаше. Вероятно по лицето й се стичаше кръв и бе влязла в едното й око.
	— Не, Джон. — Анди започна да плаче. Не можеше да повярва, че той е способен да извърши такова нещо. Но той го направи.
	Когато свърши с нея, изглеждаше още по-ядосан отпреди. Накара я да се облече и да се оправи, доколкото можеше. Блузата й беше почти съдрана на две, а сутиенът й Мейл взе със себе си. После я върна обратно в избата.
	И двете деца, дори и малката Дженевиев, разбраха какво се е случило. Когато Анди се отпусна на матрака, те веднага се сгушиха до нея и хванаха главата й с ръце. Зад тях резето щракна и вратата се заключи.
	Анди не можеше да заплаче. Щом се сетеше за Мейл — не за лицето или гласа му, а за специфичната миризма, която лъхаше от него — моментално й призляваше. Понякога стомахът и гърлото й се свиваха конвулсивно. Но тя не можеше да заплаче. Тялото я болеше. Имаше синини навсякъде и усещаше мускулите си разтегнати от опитите си да се съпротивлява. Нямаше кръв. Тя провери, но въпреки ужасната болка не откри никакви разкъсвания.
	Когато Мейл се върна, Анди стоеше като зашеметена, но очите й бяха сухи. И трите бяха доловили приглушения звук от стъпки, движещи се по пода над тях, и бяха разбрали, че Мейл идва. Седяха на леглото, вперили погледи във вратата. Когато вратата се отвори, Анди подпъхна полата под краката си.
	Мейл беше с карирана риза и джинси. Чифт очила се крепяха на челото му. В ръката си държеше пистолет. Остана за момент до вратата и после каза:
	— Не мога да ви държа тук и трите. — Мейл посочи към Дженевиев. — Ела, ще се поразходим малко!
	— Не, не! — извика Анди. Хвана Дженевиев за ръка и детето се притисна до нея. — Моля те, Джон, не я вземай! Аз ще се грижа за нея, тя няма да създава проблеми, моля те, Джон!
	Мейл погледна встрани.
	— Просто ще я заведа до Уолмарт и ще я оставя там. Достатъчно е умна, за да се добере до ченгетата и да им каже да я заведат вкъщи.
	Анди се изправи.
	— Моля те, Джон, аз ще се грижа за нея, честна дума, тя няма да пречи — умоляваше го тя.
	— Тя вече пречи. Само като се сетя за нея и виждам, че пречи.
	Той насочи пистолета към Грейс и детето се отдръпна встрани.
	— Нея ще я задържа, защото е достатъчно голяма и може да домъкне ченгетата. Но не и хлапето. Ще й завържа очите и ще я заведа до колата, а после ще я оставя в Уолмарт.
	— Умолявам те, Джон, недей! — Анди не спираше да го моли.
	Мейл се озъби на Дженевиев:
	— Излизай от тук, хлапе, ако не искаш да ти съдера задника от бой!
	Анди се свлече на колене и протегна ръце към Джон.
	— Джон…
	Той отстъпи назад, ръката му се спусна над нея, хвана я за гърлото и само за част от секундата Анди си помисли, че вече е мъртва. Стисна я силно за миг и после я блъсна назад.
	— Разкарай се от пътя ми!
	Мейл погледна към Дженевиев.
	— Излизай през вратата, хлапе!
	— Почакай, почакай! — извика Анди. — Джен, вземи си палтото, навън е студено.
	Дженевиев беше сгънала палтото си на топка, за да го използва като възглавница.
	Анди го взе от леглото, разгъна го и като коленичи пред дъщеря си, й облече палтото и закопча копчетата, без да откъсва поглед от очите на детето.
	— Просто бъди послушна! — каза тя. — Джон няма да ти стори нищо лошо.
	Дженевиев тръгна. Вървеше така, като че ли подметките й бяха намазани с лепило.
	Анди извика след нея:
	— Джен, миличко, потърси някой полицай! Когато стигнеш до търговския център, намери някой полицай и му кажи коя си! Той ще те заведе при татко.
	Вратата се затръшна пред лицето й. До слуха й едва доловимо достигаха отдалечаващите се стъпки в коридора, но никакъв друг шум не се чуваше зад металната врата.
	— Тя ще се оправи — промълви Грейс, но моментално избухна в плач и думите трудно излизаха през сподавените й ридания. — Тя вече много пъти е била в големи магазини. Сигурна съм, че ще намери някой полицай и ще се прибере вкъщи. Татко ще се погрижи за нея.
	Анди се строполи на матрака и покри лицето си с ръце.
	— Боже мой. Боже мой — Грейс!


>	6

	— Ненавиждам богаташите! — промърмори Шерил.
	Беше облякла якето си от предишната вечер, но сега беше със своя шапка — зелена бейзболна шапка със светлосиня емблема. Косата й бе прибрана под шапката. Облеклото се допълваше от чифт светлосини маратонки. Приличаше на момче, но с големи цици. Блейк си помисли, че на човек просто би му се поискало да я схруска, като гледа розовите й страни и вечно усмихнатото й лице.
	Бяха оставили колата на паркинга пред сградата, където се намираше кабинетът на Манет. Според Шерил сградата явно бе дело на някой доста смахнат архитект. Прозорците бяха боядисани в черно, имаше червени тухли, медни улуци, които се оттичаха към малко езерце, оградено с тръстикоподобни насаждения. Отпред се издигаше някакво чудо от стомана с цвят на ръждясала ламарина. Блейк се спря пред скулптурата. На плочата пишеше: „Вълнообразни следи от риба“.
	— Имаш ли някаква представа какво е това? — попита той, без да сваля поглед от скулптурата.
	— Прилича ми на дъвка, която някой е сдъвкал и разтегнал, а после я е оцветил в ръждивокафяво — отвърна му Шерил.
	— Свети боже, говориш като същински изкуствовед критик. Трябва наистина да е нещо такова.
	Шерил тръгна напред по мостчето, което се извиваше над езерото. Някой беше хвърлил половин пакетче овесени ядки във водата и сега ято зеленоглави патици и две канадски гъски си проправяха път в плитчината между високите стъбла на тръстиката, за да се доберат до храната. Половин дузина дребни рибки плуваха в кръг зад патиците и златистожълтите им телца се мяркаха от време на време под водата. Дъждът беше спрял, слабата слънчева светлина се прокрадваше между жълтите клони на плачещите върби и образуваше светли петна по повърхността на езерото.
	— Ето го и Дейвънпорт — обади се Блейк.
	Шерил се обърна и видя Лукас, който в този момент излизаше от поршето си. На паркинга освен обичайните марки форд и шевролет, се забелязваха и няколко BMW-та, серия 700, мерцедеси от клас C, няколко лексуса и кадилака, и един ягуар. Лукас заобиколи една черна акура-NSX, паркирана внимателно далеч от останалите коли, и се спря да погледне през стъклото на шофьора.
	— Говорехме за богаташи — каза Шерил.
	Те го изчакаха и след малко Лукас се отдалечи от колата, приближи по алеята, кимна към Блейк, усмихна се на Шерил и тя усети как сърцето й затупка по-силно.
	— Ако се занимавах с кражби на коли, щях да избера точно това място — каза Лукас. — Доста пари трябват за такава кола.
	— Май че е по-добре да си я получиш от държавата — отвърна му Блейк.
	— Говори ли вече с нея? — попита Шерил.
	— Още не — каза Лукас.
	Разгледаха скиците на сградата, които бяха върху една претенциозна на вид плочка със синя птичка за украса. Офисът на Манет се помещаваше в задната част на сградата — тих апартамент с няколко стаи, обзаведени с меки сиви килими и скандинавски мебели.
	Достопочтена скандинавка седеше на регистратурата, зад бюро от светло дъбово дърво и работеше на компютър. Тя вдигна поглед тъкмо когато Лукас, Блейк и Шерил влизаха и като се обърна към тях, попита:
	— С какво мога да…
	— Ние сме от полицията в Минеаполис — прекъсна я Лукас. — Аз съм Лукас Дейвънпорт, заместник-началник на полицията. Имаме разрешително от съда за право на достъп до докладите на доктор Манет и разрешение да претърсим кабинета й. Ще ни покажете ли къде се намира кабинета й?
	— Ще повикам госпожица Карни и доктор Улф…
	— Не. Първо ни покажете кабинета и после можете да повикате когото желаете — каза учтиво Лукас. — Коя е госпожица Карни?
	— Нашият офис мениджър — обясни жената. — Ще отида да…
	— Не, просто ни покажете кабинета.
	Кабинетът беше просторен и уютен; имаше голяма удобна кушетка за сядане, по едно столче в двата ъгъла вдясно и малка стъклена масичка за кафе. По средата на масичката бяха поставени две керамични скулптури. Приличаха на две осакатени птици, опитващи се да полетят.
	— Къде е картотеката?
	— Ъ-ъ… ето там. — Жената беше готова да изпадне в паника, но посочи с ръка към един дървен шкаф. Половин дузина малки шкафчета, всяко с по четири чекмеджета, бяха подредени в малка ниша в стената до масичка с кафемашина и малък хладилник.
	— Благодаря! — каза Лукас и кимна към жената.
	Тя мина заднишком през вратата, обърна се и побягна.
	— Голям шум ще се вдигне! — отбеляза той.
	— Работата май ще се окаже дебела — съгласи се Шерил.
	Лукас съблече палтото си, метна го върху един стол и се зае с първото шкафче, отваряйки едно от чекмеджетата.
	— Махнете се веднага оттам! — развика се Нанси Улф.
	Тя влетя в стаята с протегнати напред ръце, готова всеки миг да се вкопчи в него, да го изблъска или да го удари. Лукас зае по-стабилна позиция и когато тя го сграбчи в желанието си да го блъсне встрани, той дори не помръдна. Изненадана, Улф леко се отдръпна от него.
	— Ако още веднъж ме блъснете, ще ви арестувам и ще ви пратя в участъка с белезници. — Гласът на Лукас прозвуча съвсем тихо. — Наказанието при нападение срещу полицай е присъда и затвор.
	Очите на Улф хвърляха гневни искри.
	— Вие се ровите в моята картотека! Нямате право…
	— Разполагам с разрешително от съда, с разрешение за обиск и пълномощно, подписано от най-близкия й родственик — заяви Лукас. — Ще прегледаме картотеката!
	Тя пристъпи към него и ръцете й се раздвижиха. Лукас се извъртя леко встрани и едва забележимо повдигна глава, но веднага видя как изражението й се промени. Тя беше повярвала, че той ще я удари, ако пак посегне към него, и затова се спря, отстъпи крачка встрани и скръсти ръце пред гърдите си.
	— Имате предвид Джордж Дан, нали?
	— Да.
	— Едва ли е удачно да се каже, че той й е близък, поне вече не.
	Улф беше побеляла от гняв, но сега, в резултат на обзелата я разпаленост по лицето й изби лека червенина. Беше привлекателна по един особено изискан начин — слаба, с черна, леко прошарена коса и едва загатнат грим като на ученичка в гимназията. Руменината по лицето й се подчертаваше още по-силно от ментовозеления цвят на костюма й и шалчето, увито около врата.
	— Не мисля, че…
	— Г-н Дан е неин съпруг — намеси се Шерил. — Анди Манет и децата й са били отвлечени и въпреки че никой не смее да го каже, съществува вероятност те вече да са мъртви.
	— А ако не са, това не е изключено да се случи — добави Лукас. — Така че, ако се опитате да ни прецакате, ще съжалявате и не забравяйте, че всяко отлагане може да се окаже пагубно за вашата съдружничка и децата й.
	Лукас съвсем съзнателно беше използвал думата „прецаквам“, за да придаде повече тежест на казаното и да я принуди да мине в отбрана.
	— Искам да се обадя на адвоката си! — побърза да отбележи Улф.
	— Ами направете го! — отвърна Лукас.
	Улф го измери с поглед и като се завъртя на токчетата си, излетя от стаята.
	— Можем ли да се чувстваме сигурни? — попита Блейк, след като тя излезе.
	— Да, макар че не е изключено да намерят някой познат съдия и да успеят да ни забавят — отвърна Лукас.
	Шерил кимна и отвори още едно шкафче с документи.
	— Прегледай всичко, запиши всички имена и адреси, използвай диктофона, после ще записваш. Нямаме никакво време за губене. Дори да успеят да ни попречат, вече ще сме измъкнали нещо. Ако наистина възникне проблем, прати ги при Тайлър в адвокатската кантора, а ти продължавай да работиш! Когато свършиш с имената, прегледай отново докладите дали няма да откриеш нещо, което да ни е от полза — някакви заплахи, насилие, сексуални извращения. Засега се спри само на мъжете!
	— А ти къде отиваш? — попита Шерил.
	— Да се видя с едни приятели във връзка с игрите.
	Лукас вече бе излязъл в коридора, когато Нанси Улф се изправи насреща му.
	— Адвокатът ми ще дойде всеки момент. Каза да оставите картотеката и да не пипате нищо до неговото пристигане.
	— Добре. Тъй като вашият адвокат е успял да се издигне до градския районен съд, предполагам, че ще трябва да се вслушам в съвета му — после като придаде малко повече тежест на гласа си, Лукас добави: — Вижте, не възнамеряваме да се захващаме с вашите пациенти, по-голямата част от тях въобще не ни интересуват. Но се налага да действаме експедитивно. Наистина се налага.
	— Вашата намеса засяга неща, които сме изграждали в продължение на години. Вие рушите доверието, което тези хора изпитват към нас. За много от тях ние сме единствените, на които въобще могат да се доверят. А хората, които се нуждаят от терапия за лечение на сексуална извратеност или други техни проблеми, не е изключено дори да става въпрос за криминални прояви, те, те никога няма да ни потърсят пак. Никога! Не и след като разберат за вашата намеса.
	— А необходимо ли е да разберат? — попита Лукас. — Ако не вдигате много шум, никой няма да научи, освен тези, с които ще поговорим. Но дори и в този случай няма да е трудно да им обясним, че сме се сдобили с информацията не от докладите, а отнякъде другаде.
	Тя поклати глава в знак на несъгласие.
	— Ако започнете да се ровите в картотеката, мое задължение ще бъде да информирам за това пациентите.
	Лукас придоби още по-сурово изражение и гласът му стана плътен и леко дрезгав.
	— Не можете да го направите, преди да сме ги разпитали! Ако го направите и се окаже, че похитителят, когото търсим, е един от тях, ще бъдете обвинена в съучастие в отвличането.
	Улф посегна към шалчето на врата си.
	— Но това е абсурдно!
	— Вярно ли е, че ще получите половин милион долара при евентуална смърт на Анди Манет?
	Устните на Улф се свиха в гримаса, която би могла да изразява и отвращение.
	— Махайте се оттук! — Тя замахна с ръка към него и се втурна към кабинета на Манет. — Просто се разкарайте!
	Но тъкмо когато Лукас вече излизаше през вратата, тя се провикна зад гърба му:
	— Кой ви каза това? Джордж? Джордж ли ви каза?


	Лукас се отби в магазин за видеоигри, който се намираше в Динкитаун, в близост до студентското градче на Минеаполския университет, после посети още един на Снелинг авеню в Сейнт Пол и накрая спря на една улица в южен Минеаполис.
	Магазинчето „Ероухон“ беше собственост на Маркус Палома, ветеран от времето на LSD и чаят от пейоте. Намираше се близо до Чикаго, на няколко преки от езерото. Наоколо се виждаха схлупени къщурки с обрасли с бурени градини и груба мазилка с мръснопастелни цветове. Напомняха за следвоенните години.
	Лукас паркира колата и се запъти към магазина. Усещаше въздуха свеж и прохладен след падналия дъжд, улиците изглеждаха чисти, измити от обичайната мръсотия, а листата на дърветата светеха като окъпани в неонова светлина.
	Магазинът нямаше нищо общо с пейзажа навън. Беше стар, мрачен и малко занемарен. Измежду пластмасовите кошчета с комикси се подаваха кутии със стари видеокасети с игри. Ярко оцветени метални фигурки на тролове, магьосници, войници, монаси и таласъми охраняваха касовия апарат на тезгяха.
	Маркус Палома беше кльощав тип с козя брадичка и очила с дебели стъкла. Беше започнал да оплешивява и затова си тупираше косата. Беше със сив анцуг и маратонки „Найк“.
	— Знаеш ли каква е моята философия? — провикна се той чак от другия край на магазина, като видя Лукас да влиза. — Решил съм да натрупам милиони.
	Джон Мейл седеше на един сгъваем стол и търсеше нещо в някакъв кашон. Той хвърли бегъл поглед към Лукас и продължи да се рови в кашона. В магазина имаше още двама души — момче и момиче, които при думите на Палома вдигнаха очи към Лукас.
	— Измислил съм една игра, в която участват само жени, нещо като „Тъмницата“ и „Драконът“ — обясняваше Палома, докато вървеше към Лукас. — Действието ще се развива в праисторическо време, но ще става въпрос за хетеросексуални връзки и за раждане на деца в общество, управлявано само от лесбийки. Ще го нарека „Гнездото“.
	Лукас се засмя.
	— Маркус, всичко, което знаеш за феминизма, може да се събере на гърба на пощенска марка, дори ако ти се наложи да пишеш с маркер.
	— Подигравката е признак на невежество — обади се момичето, като впери поглед в Лукас, готова да посрещне всякакви нападки от негова страна.
	— Това си беше чиста ругатня, скъпа, а не подигравка. Защо не вземеш да си оправиш шибания речник. А между другото това пък си беше чиста ругатня — имам предвид „шибан“, нали разбираш — и като се обърна към Лукас, Палома попита: — Как я караш напоследък? Да си гръмнал някого наскоро?
	— Не и в близките няколко дни.
	Те си стиснаха ръцете и Лукас добави:
	— Добре изглеждаш.
	— Благодаря.
	Както обикновено лицето на Маркус имаше сивопепеляв оттенък.
	— Внимавам с диетата — обясни той. — Отстранил съм всякакви мазнини от храната си и си позволявам само по една лъжичка специално диетично олио към обедната салата.
	— Наистина ли?
	— Да. А ти като така и така си дошъл, не искаш ли да подпишеш една-две книжки?
	— Да, защо не.
	— Хей, ама ти да не си Лукас Дейвънпорт? — попита момичето.
	Беше чернокоса и вероятно учеше в някой от горните класове на гимназията. Ръцете й трепереха от употребата на твърде много кофеин.
	— Аз съм.
	— Ей, вкъщи имам „Остриета“! Много бих искала да ми дадеш автограф.
	— Значи още пазиш книжката към играта? — учуди се Маркус.
	— Разбира се — отвърна момичето.
	— Виж, ще накарам Лукас да се разпише на една от старите книжки тук, а ти ще донесеш твоята и ще ги разменим.
	— Страхотно!
	— Маркус, трябва да поговорим — каза Лукас. — Защо не минем за малко отзад?
	— Добре, чакай само да взема тия игри.
	Той отиде до тезгяха, награби пет-шест кутии от един рафт, прибави към тях още две, които измъкна от коша за стари касети, и поведе Лукас към дъното на магазина, където беше задната стаичка. Преди да минат през сивата завеса, която отделяше стаичката от помещението отпред, Маркус се обърна към момичето и каза:
	— Нали ще наглеждаш касата, Керъл?
	Вътре всичко беше претъпкано с големи кашони. Едно бюро, отрупано с един куп неразпечатана поща, беше навряно в ъгъла. Имаше три стола — един удобно тапициран и два — сгъваеми от зелена пластмаса. Миришеше на стари вестници и застояла котешка храна. Една тигрова котка се беше изтегнала върху бюрото. Тя погледна Лукас и сивия му костюм и сякаш се замисли.
	— Заповядай, седни! — покани го Палома, като посочи към един стол. — Проклетата котка се е настанила върху нещата ми. Разкарай се оттам, Бени!
	Поговориха си за игралния бизнес, за това кой печели и кой губи, за войната между разпространителите на игри.
	— Слушай, Маркус! Появи се един случай — прекъсна разговора Лукас, приведе се напред и потупа Палома по коляното.
	— Разбирам. Нещо в полицията ли?
	Преди време Палома беше помагал на Лукас като му издаваше информация.
	— Предполагам, че си чул за отвличането на психиатърката и децата — обясни Лукас. — Имаше голяма статия в „Стриб“ тази сутрин.
	— Да, видях я — каза Палома, явно учуден. — Отвлекли са ги направо от паркинга, посред бял ден!
	— Възможно е човекът, който ги е отвлякъл да е маниак на тема компютърни игри.
	— Видеоманиак ли казваш? — В гласа на Палома прозвуча съмнение.
	Отнякъде се появи още една котка — сива, женска, която пристъпваше важно. Маркус я взе на ръце и започна да я чеше зад ушите, а котката вторачи в Лукас жълтите си очи.
	— Едър мъж около двайсет и пет годишен, носел е тениска на „Джен Кон“, рус, с коса до раменете. По всяка вероятност здравеняк, с телосложение на културист, склонен към насилие.
	— Декси, красавице моя — каза Палома на котката. Той поклати замислено глава и после добави: — Не мисля, че съм виждал такъв човек. Едър казваш, здравеняк. Не прилича на повечето играчи. — Палома се почеса замислено по носа. — Освен, ако…
	— Какво?
	— Ами, онзи отпред; той изглежда доста едър. — Палома посочи към вратата, която водеше към помещението отпред. — И доста як. А освен това ми се струва, че съм го виждал с тениска на „Джен Кон“.
	— Къде? Отпред ли? Онзи седналия? Стори ми се доста нисък — и Лукас хвърли един поглед към завесите, които разделяха малката стаичка на Палома от магазина.
	— Това е, защото е седнал на сгъваем стол, но всъщност е доста висок и изглежда здрав като бик.
	Лукас се запъти към вратата.
	— Как се казва?
	— Не знам. Виждал съм го тук два-три пъти. Не сме си приказвали много.
	— Виждал ли си колата му?
	— Не. Не съм обърнал внимание.
	— Хм. — Лукас се замисли.
	Той се втурна през вратата към предното помещение, но столът се оказа празен. Лукас се обърна към момичето:
	— Видя ли къде отиде този човек? Мъжът, който седеше тук.
	Тя поклати глава:
	— Тръгна си. Ще се разпишеш ли на книжката?
	— Кой беше той? Ти познаваш ли го?
	Лукас изтича към входната врата.
	— Не. Никога не съм го виждала. Защо питаш?
	— Ами ти познаваш ли го? — обърна се той към момчето.
	— Не. Аз съм с нея.
	Лукас излезе на улицата, изтича до ъгъла и се огледа и в четирите посоки на кръстовището. Никакъв микробус не се виждаше, само една зелена мазда. Зад волана седеше червенокоса жена с вид на човек, който се е изгубил.
	Колко ли време беше минало, докато двамата с Палома си говореха в задната стаичка? Четири-пет минути, не повече. И през това време мъжът беше изчезнал. Лукас стоеше на ъгъла и се чудеше.


	Паркингът, който преди се намираше пред входа на кметството, беше преместен и Лукас се принуди да остави колата на улицата. Палома, който караше след него, успя да намери свободно място половин пряка по-нататък и паркира колата си там. Докато вървяха към сградата на кметството, от механичния часовник на фасадата до тях достигна мелодията на „Ти си моето слънце“ и звуците на песента се понесоха над Главното управление на полицията. Един слаб мъж ги застигна и когато Лукас се обърна назад, позна Слоун, който в този момент вдигна поглед нагоре към часовниковата кула.
	— Надявам се, че точно сега наоколо не се навъртат разни пласьори на дрога.
	Лукас се засмя.
	— Трудно ми е да повярвам, че човек като теб може да се впечатли от „Ти си моето слънце“.
	— Когато слушам тази песен ми се иска да скоча от кулата, а дори не се чувствам надрусан за това.
	Шерил ги настигна в коридора, пред кабинета на Лукас. В ръцете си държеше кафяв плик.
	— Имаме проблем!
	Тя хвърли един бегъл поглед на Палома и после се обърна към Лукас:
	— Трябва да поговорим! Важно е!
	— Какво има? Да не би да са издействали заповед от съда?
	— Не са. Но и това никак няма да ти хареса.
	Лукас се обърна към Слоун:
	— Маркус дойде да погледне скицата, която сме направили на похитителя. Може да иска да допълни нещо. Би ли го завел там?
	— Разбира се. Да вървим!
	Лукас отключи кабинета си, направи знак на Шерил да седне и после окачи палтото и сакото си на една старомодна дъбова закачалка.
	— Кажи сега! — започна той.
	Реши, че му допада новия момчешки вид на Шерил. Замисли се, че никога не беше имал нищо общо с нея и се учуди как така беше пропуснал тази възможност.
	— Открих името на един — Даръл Алдхус. Старши заместник-председател в Националното сдружение на джордел — обясни Шерил, — който се е гаврел с деца от Скаутската организация.
	Лукас се намръщи.
	— Това има ли нещо общо?
	— Не, освен това, че Анди Манет е пропуснала да уведоми властите за него. А това е углавно престъпление. Става точно това, от което всички се страхуват. — Шерил остави плика на бюрото. — Ето тук Алдхус признава, че е имал няколко пъти сексуални контакти с малки момченца и че иска да се излекува. Ако го притиснем сега, адвокатът на защитата веднага ще го посъветва да зареже психотерапията и да не споменава нищо на никого. А ние нямаме солидни доказателства, тъй като разполагаме единствено със записките на Манет, но ни липсват записи на касета. Анди Манет не е тук, за да свидетелства. Можем да накараме колегите от нравствения да разпитат децата, но…
	— Имаме ли имената на някои от децата?
	— Не, но съм сигурна, че ако се поразтърсим, ще открием нещо.
	— По дяволите!
	Лукас отвори едно чекмедже на бюрото и качи краката си отгоре.
	— Не исках това да се случва.
	— Журналистите ще ни подгонят като пилци — каза Шерил. — Този тук е голяма клечка и ако го закачим, ще се вдигне голям шум.
	— В такъв случай трябва да сме сигурни, че действаме по правилата.
	— А това ще рече?
	— Убий ме, ако знам.
	— Няма да е зле да разбереш. — Шерил му подаде плика. — Ще се върна да прегледам и останалите. Няма да се учудя, ако през това време Блейк е попаднал на други подобни случаи. Този беше едва четвъртия картон, който отворих.
	— И не откри нищо свързано с Манет?
	— Нищо засега, само че Нанси Улф…
	— Какво?
	— Каза, че си отвратителен.


	Лукас информира шефката си за открития картон и тя се отнесе към въпроса така, все едно че си имаше работа с истинска бомба със закъснител.
	— Какво предлагаш?
	— Да го притиснем.
	— Докато той си играе с малки момченца?
	— Скоро не го е правил, а и не ми се иска да се занимавам с глупости, докато тече случая на Манет.
	— Добре тогава. — Роу погледна към плика с картона и присви очи. — Ще се обадя на Франк Лестър и той ще назначи някой, който да провери достоверността на материала.
	— Точно така. Дай да насметем всичко под килима, поне засега. Как върви политиката?
	— Двамата с Лестър информирахме семейството за всичко станало през изминалата нощ. Манет имаше вид на човек, който е стъпил с единия крак в гроба.


	Слоун хвана Лукас в коридора.
	— Твоят приятел наркоман каза, че мъжът на скицата може би е нашия човек.
	— Кучият му син! — извика Лукас, като закри очи с ръце, сякаш се опитваше да ги предпази от някаква ярка слънчева светлина. — Беше ми под носа, а аз дори не успях да видя лицето му!


	Грийв беше облякъл чисто нов син костюм, а очите на Лестър изглеждаха червени от недоспиване.
	— Май ти дават доста зор с тая работа — каза Лукас, след като пристъпи в отдел „Убийства“ и забеляза Лестър.
	— Така е — отвърна Лестър и се поизправи. — Ти какво откри?
	Лукас му разказа накратко.
	— Възможно е да е бил той.
	— А може да е бил и Лорънс Арабски — обади се Грийв.
	Лестър им подаде скицата, направена по описанията на Гърдлър и момичето.
	— Изпотих се, докато успея да ги накарам да стигнат до някакво съгласие за това как изглежда — оплака се Лестър. — Имам чувството, че свидетелите ни са… ъ-ъ-ъ… как да кажа…
	— Идиоти — притече му се на помощ Грийв.
	— Точно така. Че свидетелите ни са идиоти.
	— Може би моят човек ще успее да добави нещо! — каза Лукас.
	Лицето, което ги гледаше от рисунката, изглеждаше сурово и безизразно — лице на закоравял психопат, а може би причината се криеше в липсата на достатъчно информация.
	— Андерсън каза ли ти за тениската на „Джен Кон“? — попита Лукас.
	— Каза ми — отвърна Лестър, после се протегна, прозя се и добави: — Опитваме се да изготвим списък с имената на всички, които са се регистрирали в града през последните няколко години, хотелски регистри и други такива. Чете ли „Стар Трибюн“ тази сутрин?
	— Да, но не успях да гледам новините снощи — каза Лукас. — Доколкото виждам, вдигат доста пара.
	— Направо са изпаднали в истерия.
	Лукас сви рамене.
	— Тя е бяла жена от каймака на обществото, специалист в професията си, произхожда от богато семейство — ето ти мотива за цялата тази истерия. Ако ставаше въпрос обаче за някоя чернокожа жена, щяха да поверят случая на някой сополив драскач, който едва се е научил да държи молива.
	В този момент телефонът в съседната стая иззвъня. Там нямаше никой и след четвъртото иззвъняване Грийв стана да види кой е.
	— Ей, Лукас, за теб е. Човекът твърди, че е спешно. Някой си доктор Мортън.
	Лукас поклати глава в недоумение.
	— За пръв път го чувам.
	Грийв сви рамене.
	— Какво да правя? — попита той, като размаха слушалката във въздуха.
	Изведнъж Лукас се сепна.
	— Господи, Уедър! — извика той и грабна слушалката от ръцете на Грийв. — Дейвънпорт на телефона.
	— Лукас Дейвънпорт? — Гласът беше младежки, но звучеше дрезгаво като на някой пушач на марихуана.
	— Да?
	Тишина.
	— Доктор Мортън?
	— Ъ-ъ-ъ… не съвсем. Казах им това име, за да съм сигурен, че ще се обадиш.
	Мъжът очевидно изчакваше следващия въпрос. По гърба на Лукас полазиха тръпки.
	— Да?
	— Ами, Анди Манет и децата са при мен. Видях във вестниците, че са дали разследването на теб и си помислих, че ще трябва да ти се обадя, понеже съм голям твой фен, така да се каже, на игрите ти.
	— Значи ти си ги отвлякъл? Госпожа Манет и децата й? Кой си ти, по дяволите?
	Лукас съвсем умишлено беше избрал такъв заядлив тон, докато в същото време неистово ръкомахаше на другите двама. Лестър се огледа наоколо, без да знае какво да прави, после се втурна към бюрото и след секунда се върна с един касетофон и малък самозалепващ се микрофон. Лукас му кимна и докато Мейл продължаваше да говори, Грийв облиза с език микрофона, закрепи го за слушалката и включи касетофона.
	— Аз съм нещо като Господарят на тъмницата в тази наша игричка — чуваше се гласът на Мейл. — Помислих си, че може би ще искаш пръв да хвърляш заровете и да започваме.
	— Това са глупости — каза Лукас като се опитваше да печели време.
	Лестър настойчиво разговаряше по телефона.
	— Непрекъснато се сблъскваме с такива като теб — продължи Лукас. — Всеки път, когато се появи нещо във вестниците някой откачалко ни се обажда. Затова слушай какво, приятелче, ако си решил да си видиш физиономията по телевизията, ще трябва да измислиш нещо сам. Аз не смятам да ти помагам!
	— Значи не ми вярваш? — Мейл изглеждаше объркан.
	— Ще ти повярвам, ако ми кажеш поне едно нещо за Манет, което го няма във вестниците, и не си го видял по телевизията.
	— Анди има белег, който прилича на ракета.
	— На ракета?
	— Нали точно това казах. Представи си една стара германска ракета V-2, с пушек, който излиза от извивката на задника й. Можеш да питаш нейния старец за това.
	Лукас притвори очи.
	— Те добре ли са?
	— Е, случи се малък инцидент — заяви безцеремонно Мейл. — Както и да е, трябва да изчезвам, преди да сте успели да ме засечете и да изпратите някоя кола с ченгета. Но ще се обадя пак, за да видя как се справяте. Имаш ли мобифон?
	— Да.
	— Кажи ми номера си!
	Лукас му даде номера и Мейл го повтори.
	— Няма да е зле да го носиш със себе си — каза Мейл. — Тая работа наистина ме побърква, Дейвънпорт. А сега хвърли Д-20!
	— Какво?
	— Използвай дзен-заровете!
	— А-а, да — един момент.
	Лестър не спираше да говори по телефона, приведен над бюрото.
	— Ето сега хвърлям — каза Лукас, — четири!
	— Е, това се казва добро хвърляне! А сега малко подсказване. Отиди при „Нетимините“ и ги провери! Разбра ли ме?
	— Не.
	— Добре тогава, скапаняк такъв! Страхувам се, че няма да се справиш много добре.
	— Вече се справяме и то добре. Знаехме, че си играч и от миналата нощ сме по петите ти.
	Мейл ставаше нетърпелив.
	— Чисто и просто сте имали късмет!
	— Не е само до късмета. Изплъзват ти се подробностите, приятелче. Много по-добре ще е, ако…
	Връзката прекъсна. Беше изчезнал. Лукас погледна към Лестър, който говореше едновременно и по двата телефона. След малко той остави една по една слушалките, вдигна очи към Лукас и поклати глава.
	— Времето беше твърде малко.
	— По дяволите! Половината град разполага с преки телефонни линии, а ние все още трябва да звъним до централата, за да проследим едно обаждане! Защо и ние като половината цивилизовани хора не си прекараме пряка линия, а?
	— Ами… — Лестър сви рамене в недоумение. И той не можеше да каже защо. — Той ли беше?
	— Готов съм да се обзаложа!
	Лукас разказа на Лестър за белега с форма на ракета.
	— Какво? Мислиш, че е някъде на задника й ли?
	— Така мисля — каза Лукас. — По-добре да се обадим на Дан! Макар че, начина, по който го каза — това ме безпокои. Струва ми се, че някой е мъртъв.
	— О, по дяволите!


	Изслушаха записа, който Грийв беше направил. Трима-четирима полицаи също се присъединиха, за да слушат. Пуснаха целия запис без прекъсване и после превъртяха касетата, за да чуят някои отделни моменти. На заден план се чуваше шум от коли.
	— Телефонна кабина на някоя шумна улица. Страхотно, няма що! И какво е това Д-20? — попита Лестър — Ами тия „Нетимини“?
	— Д-20 са зарове с двайсет страни, които играчите използват — обясни Лукас. — А за тези Нети… какви-бяха-там, не знам нищо.
	— Звучи като някаква улична банда, но не съм чувал за тях преди — каза Грийв. — Пусни го пак!
	— Той знаеше за тениската — каза Лукас, докато чакаха касетката да се превърти. — Кой друг освен нас знае за това?
	— Никой. Искам да кажа никой, като изключим семейството и хлапето.
	— И може би оня смотаняк Гърдлър. Добре ще е да се сдобием със запис от радиопредаването, за да проверим дали това, за което е говорил…
	— Възможно е и онова шантаво хлапе да се е раздрънкало пред журналистите. Всички останали приказват само глупости.
	Грийв включи касетофона за да прослушат още веднъж записа.
	— Да, ясно се чува, че говори за „Нетимини“ — каза Грийв. — Или Н-Е-Т-И-М-И-Н-И или Н-Е-Т-А-М-И-Н-И.
	Лукас отвори указателя и набра номера на телефонни услуги. Не откри нищо. Закрачи из стаята, забил поглед в тавана и внезапно се спря пред Лестър.
	— Да не би да са ме показвали по телевизията или да са писали нещо във вестниците затова, че работя по случая?
	Лестър се подсмихна едва забележимо. Вярно, че през последните няколко години Лукас беше успял да привлече вниманието върху себе си. Но на човек понякога му писваше.
	— Не — отговори той.
	— Той каза, че е научил от вестниците, че аз се занимавам със случая.
	— Ами тук някъде трябва да се намира един брой на Пайнър прес, имаме и всички издания на „Стар Трибюнс“. Можеш да провериш, но не мисля, че ще откриеш нещо. Аз самият четох статиите.
	— Може би по телевизията или по радиото?
	— Възможно е, не знам. Те те познават, знаят и колата ти. Около училището беше пълно с разни журналисти. Не е изключено някой да е взел интервю и от Дан или от стария Манет и те да са споменали нещо. Или пък този, който говори снощи по радиото.
	Лукас се замисли за момчето, което беше видял тази сутрин в магазина за видеоигри, момчето, което седеше на сгъваемия стол и което така внезапно бе изчезнало и което приличаше на този, когото търсят.
	— Искаш ли да проверя за тия „Нетимини“? — попита Грийв.
	Лукас се обърна към него и кимна с глава. Грийв се справяше добре, когато работата опреше до книги.
	— Поразпитай наоколо и ако никой не е чувал нищо, провери в някои от игралните магазини и виж дали не става въпрос за нов герой или за серия компютърни игри! После погледни и „Властелинът на пръстените“ на Толкин! В града има няколко книжарници, където продават фантастика. Обади се там и поговори с някой от служителите! Виж дали това име не им говори нещо! Може да е от някоя фантастична поредица.
	— Май че си имаме работа с някой, който е решил да се прави на умник — намеси се Лестър.
	— Така е — съгласи се Лукас. — Някой, който не може да си седне на задника, докато не покаже на всички колко е умен. Но едва ли ще издържи повече от седмица. Надявам се единствено като го спипаме, все пак да има някой оцелял!


>	7

	Нещо се беше случило с Анди след изнасилването. То й се бе отразило не само физически, беше я съсипало психически.
	Когато Мейл свърши с нея, тя се чувстваше силно изплашена и наранена, тялото я болеше, но в общи линии съзнанието й оставаше ясно.
	Когато Мейл отведе Дженевиев, тя спори с него, умоляваше го да я остави.
	Един час след това съзнанието й започна да се замъглява.
	Тя се сгуши на матрака, престана да отговаря на въпросите на Грейс, тялото й се сви на топка и започна да трепери и да се тресе в конвулсии. Изгуби и най-малка представа за това, какво става около нея. Не разбираше нито колко време е изминало, нито откъде долитат звуците, които чуваше в главата си, не проумяваше с кого е затворена в тази тясна клетка. На няколко пъти Грейс се приближаваше до нея, даваше й ягодова сода, опитваше се да я накара да хапне нещо. Съблече палтото си и го даде на майка си. Палтото поне се оказа от полза. Анди се сви под него, опитвайки се да се скрие от ярката светлина, пластмасовото гърне и голите каменни стени. Скрита под палтото, тя почти повярва, че си е вкъщи и сънува.
	Няколко пъти се пробуди и тогава говореше едновременно с Грейс и Дженевиев и дори веднъж с Джордж.
	Понякога й се струваше, че съзнанието й я напуска и се носи над нея като малко бяло облаче. Гледаше от високо собственото си тяло, свито върху матрака, и се чудеше какво всъщност става. Друг път болката я пробождаше като игла и тя виждаше коленете си, които опираха в брадичката й и осъзнаваше, че е по-добре да остане скрита под палтото. Чувстваше, че под това прикритие мозъкът й не функционира нормално. В един кратък миг на проблясък си помисли, че това е лудост. От доста години не се бе чувствала по този начин и сега осъзна, че пак е попаднала в капан. Веднъж й се присъни сън, беше по-скоро видение: няколко мъже, които се държаха приятелски и много бързаха за някъде, бяха облечени в работни престилки и гащеризони. Те я поставиха в метален цилиндър, не по-голям от телефонна кабина. След това спуснаха над главата й стоманен похлупак с преплетени кабели и цилиндърът се затвори. Един от механиците — интелигентен мъж с тих глас, руса коса, очила и с лек немски акцент, се обърна към нея:
	— Ще трябва да издържите на топлината. Ако се справите с това, всичко ще е наред.
	Сънят беше някакъв вид защита, помисли си Анди в един от моментите на просветление.
	Беше виждала този мъж в някаква реклама на „Мерцедес-Бенц“ или на BMW, но това сега нямаше никакво значение. От значение беше само цилиндъра. Вътре в този цилиндър никой нищо не можеше да й направи.
	След дълго лутане между бълнуване и реалност, Анди успя да съсредоточи мисълта си върху себе си. Кратък проблясък на разум я изправи в леглото. Грейс седеше върху циментовия под, втренчена в празния монитор.
	— Грейс, добре ли си? — Гласът на Анди излезе от гърлото й като шепот.
	Грейс погледна нагоре към тавана, като си мислеше, че гласът идва оттам, от Господ. После погледна през рамо и видя Анди.
	— Мамо?
	— Да. — Анди се обърна към нея и седна в леглото.
	— Мамо, добре ли си?
	— Ще се оправя — промълви Анди, като не преставаше да трепери.
	Грейс пропълзя до нея. Дъщеря й беше слабичка, но сега изглеждаше още по-крехка, като малко лисиче, изгладняло през зимата.
	— Божичко, мамо, ти спореше за нещо с татко…
	— Джон Мейл ме преби. Той ме изнасили — каза Анди. Тя просто остави думата да се изплъзне от устата й. Грейс трябваше да знае, за да й помогне.
	— Зная. — Грейс погледна встрани, по бузките й се стичаха сълзи. — Но нали сега си по-добре?
	— Да, мисля, че да.
	Анди се повдигна на колене и после стъпи на пода. Чувстваше краката си размекнати като кашкавал, сякаш не можеше да им се довери, но после кръвта й постепенно се раздвижи. Тя вдигна нагоре полата и блузата си. Спомни си, че Джон Мейл й бе взел сутиена и сега усети как спомените нахлуват в съзнанието й. Обърна се с гръб към Грейс, събра полата си, после свали бикините си и ги огледа. Имаше малко петънце кръв. Изглежда, че не беше пострадала сериозно.
	— Добре ли си? — попита Грейс.
	— Да, струва ми се.
	— Какво ще правим сега? А какво ще стане с Дженевиев?
	— Дженевиев? — _Боже мой, Дженевиев!_, помисли си Анди. — Ще трябва да решим.
	Тя се обърна и погледна дъщеря си, после приседна на леглото и като притегли Грейс към себе си, прошепна в ухото й:
	— Първо трябва да разберем дали ни подслушва и дали можем да говорим свободно. Трябва да продължаваме да си говорим, но искам ти да се покачиш на раменете ми, а аз ще се опитам да се изправя. Ти ще трябва да провериш тавана. Виж дали има нещо, което да прилича на микрофон. Вероятно е нещо съвсем просто. Възможно е да е използвал микрофон за касетофон и да го е пъхнал в някой от процепите на тавана.
	Грейс кимна, че е разбрала и тогава Анди добави на висок глас:
	— Мисля, че не съм толкова зле, но трябва да поспя малко.
	— Тогава си полегни за мъничко — каза Грейс.
	Анди клекна и Грейс стъпи на раменете й. „Сигурно тежи около осемдесет паунда“, помисли си Анди. Тя се изправи, като се подпираше на стената, и започна да се придвижва из стаята. Главата на Грейс почти опираше в тавана. Тя опипваше с ръце гредите, проверяваше ъглите и провираше пръсти в отворите за въздух, избити в стената.
	— Готово — заяви накрая тя.
	Анди приклекна, за да слезе Грейс. Момичето поклати глава. Не беше открила нищо. Анди приближи устни до ухото на Грейс и прошепна:
	— Сега ще ти кажа нещо за Джон Мейл, за да видим дали следващия път, когато слезе долу, ще спомене нещо за това. Попитай ме нещо за него, например, защо постъпва така.
	Грейс кимна, за да покаже, че е разбрала.
	— Мамо, защо господин Мейл прави всичко това? Защо те наранява?
	Въпросът прозвуча глупаво и неестествено, но може би при един не много добър запис това едва ли щеше да е от значение. Анди не отговори веднага. Искаше да изглежда така, сякаш в момента мисли какво да отговори.
	— Струва ми се, че той избива комплекси, които са резултат от сексуални проблеми, появили се още в детството му. Родителите му са се отнасяли лошо с него и това още повече е влошило нещата. Вторият му баща го е биел с пръчка.
	— Искаш да кажеш, че той е сексуално извратен?
	Анди я побутна с ръка, да не прекалява.
	— Не е изключено да има медицинско обяснение за неговото поведение, като например, някакъв дисбаланс на хормонална основа, който не можем да разберем. Подложихме го на тестове и той изглеждаше съвсем нормален, но тогава не притежавахме знанията, с които разполагаме в момента.
	Грейс кимна и каза:
	— Надявам се, че повече няма да ни тормози.
	— И аз се надявам — отвърна й Анди. — А сега се опитай да поспиш.


	Усетиха приближаването му с предчувствието за надвиснала опасност — тромаво тяло, което се движеше към тях. Чуха стъпките му, далечни и приглушени, по стълбите към мазето. Грейс се сви на кълбо, а Анди усети как мисълта й отново се изплъзва. Не. Не трябваше да позволява това да се случи.
	Вратата се отвори — стържещ звук от преместването на резето, последван от леко прещракване и езикът на бравата се отмести.
	— Не го оставяй да отведе и мен като Дженевиев — каза Грейс.
	Мейл погледна през малкия отвор на вратата и после затвори. Тогава Анди дочу друг звук от дрънчене на верига. Не й беше познат отпреди, нито пък беше видяла някаква верига на вратата. Сега разбра, че Мейл е сложил катинар, за да не могат да избягат.
	— Не мърдай! — каза Мейл.
	Беше с джинси и масленозелена риза с яка. За пръв път го виждаха облечен в нещо по-различно от тениска. В ръцете си държеше притоплена готова храна. Беше я сложил в пластмасови чинии, с пластмасови вилици. Остави двете чинии на пода и се отдръпна.
	— Къде е Дженевиев? — попита Анди, като се изправи. Тя несъзнателно сложи ръка върху копчетата на блузата си, но разбра това, едва когато видя, че е привлякла погледа на Мейл.
	— Оставих я в търговския център „Хъдсън“. Казах й да потърси някое ченге.
	— Не ти вярвам — извика Анди.
	— Истина е.
	Но докато говореше, той отмести поглед встрани и сърцето на Анди се сви от страх.
	— Възложили са разследването на Дейвънпорт — каза Мейл.
	— Кой е той?
	— Той е важна клечка в минеаполския отдел. Също така прави игри.
	Мейл изглеждаше доста впечатлен от това.
	— Какви игри? — недоумяваше Анди.
	— Ами, нали знаеш, военни игри и такива, в които сам избираш ролята си, прави също и компютърни игри. Той е истински новобогаташ, въпреки че още работи като ченге в полицията.
	— О! — възкликна Анди. — Чувала съм за него. — Ти познаваш ли го?
	— Обадих му се по телефона — обясни Мейл. — Говорихме си.
	— Говорил си с него днес?
	— Преди два часа.
	Мейл беше горд със себе си.
	— Каза ли му за Дженевиев?
	Мейл отново избегна погледа й.
	— Не съм. Обадих му се веднага, след като я оставих в търговския център. Сигурно още не е разбрал за нея.
	Анди още не се бе съвзела след изнасилването — умът й работеше бавно, но се напрегна да проумее думите му. Стори й се, че вижда страх в погледа му или може би несигурност.
	— Този Дейвънпорт… Ти страхуваш ли се от него?
	— Не, по дяволите! Разбира се, че не! Ще го сритам в шибания задник. Никога няма да ни открие.
	— Той не си ли бе позволил някакви грубости? Не го ли уволниха за брутално отношение? Като че ли беше пребил един задържан в ареста.
	— Сутеньор — каза Мейл. — Пребил един сутеньор, защото му срязал с ножче столчето.
	— Не ми звучи като човек, с когото би искал да си имаш работа. Не мисля, че ще решиш да му се изпречиш на пътя — предположи Анди. — Ако наистина това се опитваш да направиш.
	— В общи линии това и правя — ухили се Мейл.
	Изглежда, че мисълта за това го забавляваше.
	— Ще се видим по-късно. Изяжте храната, добра е.
	Отиде си. След минута Грейс се промъкна до една от чиниите, разрови храната с вилицата и след като я опита каза:
	— Не е добре стоплена.
	— Трябва да се храним — обясни Анди. — Изяж я всичката.
	— Ами ако е сложил отрова?
	— Няма причина да го прави — отвърна спокойно Анди.
	Грейс я погледна и кимна. Седнаха с чиниите на матрака и само след секунда вече лакомо ядяха. Грейс спря за малко, колкото да отиде да вземе две ягодови соди, подаде едната на майка си и погледна към гърнето.
	— Божичко, толкова мразя, когато трябва да ходя.
	Анди спря да яде, погледна към гърнето и отмести поглед към дъщеря си. Дъщеря, израснала в удобство, която разполагаше със собствена баня, откакто спеше в отделна стая.
	— Грейс, намираме се в отчайващо безизходно положение. Опитваме се да оцелеем, докато полицията ни намери. Ето защо ще изядем тази храна и няма да се срамуваме една от друга. Правим всичко, което е по силите ни.
	— Знам — съгласи се Грейс. — Просто ми се искаше Дженевиев да е при нас.
	Гърлото на Анди се сви и тя се опита да възпре сълзите си. Дженевиев можеше и да не е жива, но тя не биваше да споменава това пред Грейс. Трябваше да я предпази.
	— Чуй ме, скъпа…
	— Може вече да е мъртва — промълви Грейс. Очите й се бяха разширили като на нощна птица. — Господи, надявам се, че тя не е…
	— Моля ти се, Господи.
	Тя остави чинията на земята и заплака. Анди се опита да я успокои, но и тя на свой ред остави чинията си и се разрида. След секунди Грейс се сгуши в нея и двете заплакаха безутешно. Анди си спомни за вечерта, когато и трите се превиваха от смях на килима, след като Дженевиев беше казала: „Боже, ама тоя си беше истински сладур!“.
	Много по-късно Грейс каза:
	— Той не спомена да е бил сексуално извратен.
	— Това означава, че не ни е чул. Значи не ни подслушва.
	— Какво ще правим тогава?
	— Ще трябва да измислим нещо. Ако разберем, че наистина възнамерява да ни убие — обясни Анди, — ще трябва да го нападнем. И да изберем най-добрия начин за това.
	— Много е силен.
	— Въпреки това трябва да опитаме. Може би… Не зная, но чуй: Джон Мейл не е глупав, но може би ще успеем да го надхитрим.
	— Как?
	— Опитвам се да измисля нещо. Ако наистина говори с този Дейвънпорт, може би ще успеем да изпратим съобщение.
	— Как?
	— Още не знам — въздъхна Анди.


	Джон Мейл се върна след час. Усетиха присъствието му зад вратата, още преди да чуят стъпките. Както и предишния път, той отвори внимателно вратата. Анди и Грейс седяха на леглото. Той ги изгледа. Погледът му шареше по тялото на Грейс, докато момичето не погледна встрани, и тогава той се обърна към Анди:
	— Излизай оттук!


>	8

	Лукас прекара ранните сутрешни часове в преглед на пресата. После се отби в няколко телефонни компании. След като посети и последната, се обади в отдела и помоли да изпратят Слоун да го чака пред кабинета на Нанси Улф.
	Завари Слоун да се навърта около същата кола, която беше привлякла вниманието му сутринта.
	— Здрава бричка — каза Слоун и се запъти тромаво към Лукас.
	В сравнение с тази кола, поршето на Лукас изглеждаше като стара трошка.
	Слоун беше мъж, който наблюдаваше света около себе си със скептична усмивка. Обичаше кафявите костюми и в гардероба си имаше няколко такива в различни нюанси.
	През лятото се придържаше към светлокафяви и бежови тонове, вратовръзки на райета и сламени шапки. През зимата избираше тъмни цветове и филцови шапки. Току-що бе сменил летните си дрехи със зимни и отдалече изглеждаше като тъмно петно на паркинга.
	— Внимавай тая кола да не те ухапе за задника — каза Лукас, който също гледаше колата.
	Той подхвърли годежния пръстен във въздуха, улови го с ръка и го наниза на върха на палеца си. Камъкът блесна като озарен от огън.
	— Какво ще правим? — попита Слоун.
	— Ще си поиграем на добрия и лошия полицай с Нанси Улф, съдружничката на Манет. Ти ще си доброто ченге.
	— Тя какво общо има с това?
	— Чу ли за разговора ми с онзи идиот?
	— Да, Лестър ми пусна касетата.
	— Разходих се наоколо и поразпитах тук-там — каза Лукас. — Нищо. Нито във вестниците, нито по телевизията са споменавали нещо за тениската. Никой не е обелил и дума за това, че аз работя по случая. Единствените хора извън участъка, които знаят нещо, са членовете на семейството и някои близки като Улф и адвокатът.
	— Исусе! — възкликна Слоун и се почеса по главата. — Да не би да мислиш, че някой от тях издава информация на тоя мръсник?
	— Не е изключено. Само така мога да си обясня факта, че знае за мен — каза Лукас. — Не мога да си обясня по друг начин историята с тениската, освен да я отдам на интуиция и то доста силна.
	Минаха покрай скулптурата, която приличаше на разтеглена дъвка. Слоун погледна нагоре и попита:
	— А какво ще правим с красавицата?
	— Добре, ще действаме по план. Тя ще иска да извика адвоката си. Ние се съгласяваме. Притискаме я здраво. Целта е да я сплашим. Ще действаме по същия начин и с останалите от семейството, като им дойде реда.
	— Лукас! Хей, Лукас!
	Бяха се спрели за малко на моста, за да погледнат рибките в езерото, когато чуха зад гърба си женски глас и се обърнаха. Ян Рийд бързаше към тях от отсрещната страна на улицата. Един от микробусите на телевизията се опитваше да направи обратен завой, без да се съобразява с правилника, за да успее да паркира.
	— Винаги, когато я видя, ми се вдига оная работа — промърмори Слоун.
	Рийд имаше големи черни очи, дълги загорели крака и кестенява коса, която стигаше до раменете. Носеше тъмновиолетов костюм и същия цвят обувки. През рамото си беше преметнала чанта „Гучи“. Долната й челюст беше леко издадена напред, но слабото фъфлене само засилваше чара й.
	— Ти ли отразяваш случая? — попита я Лукас. — Това тук е…
	— Детектив Слоун, разбира се — довърши вместо него Рийд.
	Тя се ръкува със Слоун и го дари с широка усмивка. После се обърна към Лукас:
	— Опитвам се да взема интервю от Нанси Улф. Научих, че тази сутрин картотеката й е била щателно претърсена от местните нацисти с разрешение от съда.
	— Всъщност, това бях аз — призна си Лукас.
	По лицето на Рийд се изписа още по-широка усмивка. Всичко това й е било предварително известно.
	— Нима? И защо си го направил?
	Лукас хвърли един поглед към телевизионната кула и каза на Рийд:
	— Ян, Ян! Знам, че си дошла с някое гадно микрофонче, а това никак не е етично, нали така? Искам да кажа, скъпа моя, че това е доста подъл и мръсен номер, отвратително, подмолно нарушаване на моята лична неприкосновеност. Дори намирисва на престъпление. А може би си е престъпление.
	— Лукас… — въздъхна Рийд.
	Лукас се наведе по-близо до ухото й и прошепна:
	— Да ти го начукам!
	Тя на свой ред се приближи до него и промълви:
	— Като цяло идеята ми харесва, но не обичам да го правя сама.
	Лукас се отдръпна, напипа пръстена в джоба си и като се обърна към Слоун каза:
	— Хайде, Слоун! Да видим дали ще можем да се доберем до госпожа Улф, преди медиите да са ни изпреварили.
	— Дявол да те вземе, Лукас! — извика Рийд и тропна с крак.
	Вече бяха влезли в сградата, когато Слоун попита:
	— Мислиш ли, че наистина е била с микрофон?
	— Мога да се обзаложа.
	— И мислиш, че са чули онова, което казах за оная работа?
	— И още питаш! — Лукас едва успя да прикрие усмивката си. — И бъди сигурен, че тия мерзавци ще го използват.
	— Будалкаш ме, човече. Недей да ме занасяш, чуваш ли? Трябва да знам.
	Когато Лукас и Слоун влязоха, жената на рецепцията ги изгледа с вид на човек, готов всеки момент да побегне и да се скрие. Лукас поиска да говори с Улф, а тя му каза, че при доктор Улф сега има пациент.
	— Ще привърши — и тя погледна към часовника на леглото — след около пет минути. Не бих искала да я безпокоя.
	— Кажете й като свърши, че я чакаме в кабинета на доктор Манет.


	Шерил и Блейк седяха на пода и разлистваха куп папки.
	— Нещо ново? — попита ги Лукас.
	— Здрасти, Слоун! — поздрави Шерил.
	— Тия хора са ненормални. — Блейк посочи към купа с папки. — Тези тук са невротици — и той посочи към друг, по-голям куп. — А тези, в най-големия куп, тези пък са толкова смахнати, че за нищо не стават. Някои от лудите са лежали в затвора или са били в клиника, за другите не сме открили нищо. Щом намерим нещо, се обаждаме в управлението.
	— А какво ще правим с оня банкер? — попита Шерил.
	— Докладвах за него на шефа — каза Лукас. — Открихте ли други такива?
	— Не е изключено да се намерят. Има два-три картона, където тя е използвала нещо като шифър. Правила е препратки към други папки, които не можахме да открием. Някъде трябва да има и компютърни файлове, но не намерихме дискетите. Андерсън ще дойде да погледне компютъра.
	Шерил посочи към един IBM, поставен на библиотеката до бюрото на Манет.
	В същия този момент Улф влезе в стаята. Лицето й беше мрачно и си личеше, че едва сдържа гнева си. Тръгна към Лукас, ръцете й бяха отпуснати свободно до тялото, дланите свити в юмруци.
	— Какво искате?
	— Трябва да ви зададем няколко въпроса — заяви Лукас.
	— Трябва ли да извикам адвоката си?
	Лукас сви рамене.
	— Сама преценете. Аз обаче съм длъжен да ви уведомя, че имате право на адвокат.
	При тези думи Улф пребледня.
	— Вие не се шегувате.
	— Въобще не се шегувам, доктор Улф — увери я Лукас.
	— Наистина, искаме само да ви зададем някои общи въпроси — намеси се Слоун с ведър, успокоителен тон. — Искам да кажа, че вие сама трябва да си решите, ние няма да ви притесняваме. Разбере, госпожице Улф, не възнамеряваме да ви вържем на някой стол и да ви разпитваме, като насочим един куп прожектори към вас. Просто се опитваме да си изясним някои неща. Ако това отвличане не е дело на ваш пациент, тогава кой го е направил и защо? Очевидно всичко е било замислено много добре и тук не става въпрос за обикновен маниак, който отвлича хора за щяло и нещяло. Трябва да разберем кой би имал изгода от това?
	— Този човек — тя говореше на Слоун, като сочеше към Лукас, — този човек намекна тази сутрин, че аз съм щяла да извлека изгода от смъртта на Анди. Отричам такова твърдение. Анди е най-добрата ми приятелка, такава каквато човек има само веднъж в живота си. Заедно сме от колежа и ако с нея се случи нещо, това за мен ще е само загуба, а не изгода.
	Слоун погледна към Лукас, поклати глава и пак се обърна към Улф:
	— Понякога двамата с Лукас не сме на едно и също мнение.
	— Слоун! — предупреди го Лукас, но той вдигна ръка, за да го накара да млъкне.
	— Лукас не е лошо момче — обясняваше Слоун, — но е свикнал с живота на улицата. Сигурен съм, че не е искал да ви обиди. Понякога малко пресилва нещата.
	Лукас се престори на раздразнен.
	— Хей, Слоун!
	Но Слоун пак вдигна ръка.
	— Ние просто търсим фактите. Не се опитваме да ви притиснем. Искаме да разберем кой би имал евентуална изгода от смъртта или изчезването на Анди и не мислим, че този човек сте вие. Аз поне не мисля така.
	Улф поклати глава.
	— Не виждам как някой може да спечели. Ако Анди умре, аз ще получа част от застраховката, но това не може да замести загубата, била тя финансова или емоционална. Джон Дан ще получи доста пари, разбира се. Знаете, че тя започна всичко с финансовата подкрепа на нейното семейство. Ако Джон Дан не се бе оженил за Анди, сигурно и досега щеше да си остане прост дърводелец, бог знае къде.
	— Може ли да поговорим в кабинета ви? Някъде, където няма да ни безпокоят. — Слоун се усмихна победоносно.
	Следваха Улф по коридора към нейния кабинет, когато Слоун се наведе към Лукас и прошепна:
	— Познаваш ли Шерил? И от нея ми се вдига оная работа. Мисля, че нещо не е наред с оная ми работа.
	— Нищо ново не ми казваш — заяви Лукас.
	Той подхвърли пръстена и го улови във въздуха. Шерил си я биваше. Ян Рийд също не беше за изхвърляне и ако не беше Уедър, със сигурност щеше да я притисне някой ден в офиса. Лукас обичаше жените, харесваше ги и то много, може би прекалено много. И това беше само едно от нещата, върху които трябваше да се замисли преди да реши да се ожени.
	Изненадваше се всеки път, когато някой женен приятел хукваше след друга жена. Винаги му изглеждаше нередно. Разбира се, ако не си се клел във вярност, няма проблеми — свободен си да правиш каквото си поискаш. Но сега, когато женитбата му изглеждаше нещо толкова реално, нима щеше да пропусне улова? И докога щеше да издържи, без да изневери на Уедър? Ще се замисли ли за това, когато поиска ръката й? От друга страна, знаеше, че не желае истински нито Рийд, нито Шерил. Имаше нужда единствено от Уедър.
	— Нещо не е наред ли? — прошепна Слоун.
	— Какво? — сепна се Лукас.
	— Изглеждаш така, сякаш те е ударил гръм.
	Бяха спрели пред кабинета на Улф и Слоун го наблюдаваше с нескрит интерес.
	— А-а, нищо. Много неща ми се струпаха напоследък.
	— Разбирам те — ухили се Слоун.


	Кабинетът на Улф беше копие на този на Манет — със същите мебели и същата малка ниша в стената за картотеката и кафемашината. Слоун се държеше очарователно и успя да накара Улф да се разприказва.
	Тя не харесваше Джордж Дан. Според нея той нямало как да избегне развода. В случай че Анди умре, той щял не само да прибере парите от застраховката, но и да запази половината от собственото си състояние.
	— Ето с какво разполагаше тя — обясни Улф. — Когато се ожениха, той имаше само една риза на гърба си и нищо друго. Всичките си пари е спечелил след женитбата с Анди, а вие знаете какви са законите при развод в Минесота.
	Тауър Манет нямало да спечели от смъртта на дъщеря си, заяви Улф, освен при някакво странно стечение на обстоятелствата. Това можело да стане, само ако и двете деца умрат, а Джордж Дан бъде признат за виновен.
	— Значи вие получавате всичко на всичко парите от застраховката — намеси се Лукас.
	— Точно така.
	— А кой ще поеме пациентите на доктор Манет?
	Улф се изнервяше от безкрайните въпроси на Лукас.
	— Аз, господин Дейвънпорт, и сигурно ще припечеля малко пари от това, но колкото се може по-скоро ще намеря някой друг, който да ги поеме. Програмата ми е пренатоварена и повярвайте, едва ли бих могла да се справя и с проблемите на нейните пациенти.
	— Значи получавате парите от застраховката плюс пациентите.
	— По дяволите! — извика Улф. — Няма да търпя подобни инсинуации!
	— Не става въпрос за инсинуации, а за значителна сума пари и вие по никакъв начин не ни помагате — озъби се насреща й Лукас.
	— Добре, добре — намеси се Слоун. — Успокой се, Лукас!
	Разговорът продължи още половин час, но не успяха да научат почти нищо. Когато си тръгваха, Улф се обърна към Лукас:
	— Вярвам, че вече сте чули за съдебния процес?
	— Не.
	— Пледирахме пред съда, за да си възвърнем правото над документите по съдебен път.
	Лукас повдигна рамене.
	— Този проблем не ме засяга, адвокатите ще го решават.
	— Това, което правите, е позорно! — заяви Улф.
	— Кажете това на Анди Манет и децата й, ако въобще ги видите живи.
	— Сигурна съм, че Анди ще е на същото мнение. Ние ще прегледаме картоните и ще ви предадем всичко, което преценим, че е важно за разследването.
	— Вие не сте полицаи — отвърна рязко Лукас. — Това, което е от значение за полицията, може да се окаже маловажно за психиатрите.
	— Вие и без това не вършите нищо — не му остана длъжна Улф. — Доколкото знам, още нищо не сте открили.
	Лукас извади от джоба на палтото си портрета, изготвен по описанията, дадени от двамата свидетели и от Маркус Палома, собственикът на магазина за видеоигри.
	— Познавате ли този човек?
	Улф пое листа, смръщи вежди и поклати отрицателно глава.
	— Не, струва ми се, че не. Но изглежда доста схематично. Кой е той?
	— Човекът, който ги е отвлякъл — отвърна Лукас. — Ето какво сме открили.


	— Ето една жена, която явно не мисли, че слънцето изгрява всеки ден от твоя задник.
	— Е и? Могат да се намерят поне шест хиляди такива.
	Лукас нямаше нищо против това, че някой може да не го харесва, но понякога усещането беше горчиво.
	— Мисля, че са осем хиляди.
	— Да не би и от нея да ти се вдига оная работа?
	— Не-е. Тая не е за мен. — Слоун бутна вратата и излезе. — А сега накъде? Към къщата на Манет?
	— Да. По дяволите, усещам как времето ни тече — ядоса се Лукас.
	Спря да погледа рибките в езерото. Виждаше как люспестите им хриле се отварят и затварят. Рибките. Почувства се така, сякаш някой стоварва камък върху гърдите му.
	— Манет и децата. Господи!


	Тауър Манет им каза същото, което беше споменал и преди, че Джордж Дан ще получи всичко, освен ако не бъде обвинен в съучастие в престъплението.
	— Смятате ли, че е способен на това? — попита Слоун.
	— За децата не знам — каза Тауър.
	Той крачеше из стаята и нервно гризеше нокътя на палеца си.
	— Винаги е претендирал, че много обича децата, но според мен той е човек, способен на всичко. Представете си, че може да е наел някой кретен да отвлече Анди, но вместо това, той взема всички, за да не оставя свидетели. При това положение Джордж едва ли ще каже нещо.
	Манет се спря и като се обърна към Лукас, каза:
	— Наистина, опасявам се, че търсите не където трябва. Трябва да гоните ония лудите, а не да мислите кой би имал по-голяма изгода.
	— Проверяваме всички възможности — обясни Лукас. — Уверявам ви.
	— И какво открихте? Открили ли сте изобщо нещо?
	— Няколко неща. Разполагаме с портрет на извършителя — отвърна Лукас.
	— Какво? Може ли да погледна?
	Лукас извади листа от джоба си. Манет и жена му разгледаха скицата, но и двамата поклатиха глави.
	— Не съм го виждал — каза Тауър.
	— И вие твърдите, че никой друг освен Дан не би имал изгода от смъртта на дъщеря ви, така ли?
	— Сега като се замисля — започна колебливо Хелън Манет. — Не ми е приятно да го казвам, но…
	— Да? — подкани я Слоун. — Всяко нещо би могло да се окаже от полза.
	— Ами… Нанси Упф. Тя няма да получи само парите от застраховката. Имат подписан договор за равноправно партньорство, а също и още шест съдружника. В случай че Анди изчезне, тя получава целия бизнес заедно със застраховката.
	— Но това е смешно! — избухна Тауър. — Нанси е приятелка на семейството от дълги години, най-добрата приятелка на Анди.
	— Която излизаше с Джордж, преди Анди да й го отмъкне под носа — прекъсна го Хелън. — А и съвместният им бизнес се оказа доста печеливш.
	— Но според доктор Улф, ако с Анди се случи нещо, ще й се наложи да наеме друг съдружник — каза Слоун.
	— Да, така е — съгласи се Хелън. — Но вместо договор за равноправно партньорство, тя ще се превърне в пълноправен собственик и ще получава част от заработеното от всички.
	Думата „заработено“ се изплъзна от устата на Хелън Манет, дума, напълно неприемлива за жена с нейното обществено положение поради голямата й близост до уличния жаргон.
	— Нанси Улф ще спечели — заключи Хелън Манет.


	— Поредното щастливо и безгрижно семейство — отбеляза Слоун, докато двамата вървяха към колата. — Хелън е като отровна тарантула, маскирала се като Бети Крокър. А Тауър прилича на човек, на когото са му пъхнали динамит в гащите.
	— Да, но не забравяй договора за партньорство. Излиза, че Улф не ни е казала цялата истина.


	Джордж Дан разполагаше с два офиса. Първият от тях беше обзаведен с модерни мебели от черешово дърво, столове с кожена тапицерия и килим във виненочервен цвят. По стените бяха окачени оригинални картини. Върху бюрото не се виждаше нищо друго, освен един бележник за срещи и тъмна дървена кутия за пури.
	Вторият офис, който се намираше в задната част на сградата, беше застлан с обикновен килим и беше с луминесцентно осветление. Вътре се виждаха десетина бюра, компютри и чертожни дъски, и четирима души — двама мъже и две жени, които работеха по местата си. Дан седеше на едно овално бюро, затрупано с всевъзможни бумаги и разговаряше с някого по телефона. Като видя Лукас и Слоун, той набързо приключи с разговора и остави слушалката настрани.
	— Добре, чуйте ме всички! — разпореди се той. — Всеки знае каква му е работата. Том ще ръководи нещата, а Кларк ще се занимава с транспорта! Връщам се веднага щом открием Анди и децата.
	Дан отведе Лукас и Слоун в другия офис, със зелените кожени кресла, за да поговорят на спокойствие.
	— Оставих момчетата да се справят с работата, докато всичко приключи. Открихте ли нещо?
	— Случиха се някои непредвидени неща. Смятаме, че разполагаме с портрет на престъпника, но още не знаем името му.
	Лукас подаде скицата на Дан. Той я погледна и се почеса по челото.
	— Помня, че имахме един — дърводелец беше. По дяволите! Изглеждаше съвсем като този тук, същите устни.
	— Как се казва? Има ли причина да се съмнявате?
	— Дик, Дик. — Дан се почеса по челото. — Седло, Седлен… Дик Седлен! Беше си наумил да се издигне и като не получи желаната работа, му писна и напусна. Той беше луд, но това се случи още миналото лято. Ходеше и разправяше наоколо, че щял да ми види сметката, но нищо такова не се случи.
	— Знаете ли къде можем да го открием?
	— Името му фигурира в списъка за заплатите. Там ще намерите адреса. Женен е и живее някъде в Сейнт Пол. Не знам, доста по възрастен е от човека, когото търсите. Може да е на трийсет и пет или четиридесет години.
	— Къде е този списък?
	— Надолу по коридора и после вляво.
	— Ще ида да проверя — каза Слоун на Лукас.
	Когато Слоун излезе, Дан взе слушалката и натисна един бутон на телефона.
	— Един полицай ще дойде всеки момент — разпореди се той. — Дай му всичко, което имаме за Дик Седлен, дърводелец, работил е при нас до миналата зима, по проекта „Удбъри“, до януари, струва ми се… Да, добре.
	Като остави слушалката, Лукас се обърна към него:
	— Опитваме се да разберем кой би имал полза от смъртта на Анди и затова разпитваме всички повторно. Твоето име непрекъснато се споменава.
	— Да вървят по дяволите всички! — изръмжа Дан, като стовари юмрука си върху кожения бележник на бюрото.
	— Казват, че Анди искала развод.
	— Това са глупости! Бяхме се разбрали.
	— … и че ако се разведете, ще загубиш най-малко половината си състояние. Говори се, че си основал компанията с нейните пари и че никак няма да ти е лесно да платиш половината.
	— Така е — съгласи се Дан. — Но тук няма и петак от нейните пари. Нито стотинка. Споразумяхме се още преди брака, че тя няма да ми дава пари. Само на един луд може да му хрумне мисълта, че съм способен да причиня зло на Анди или на децата. Само на някой луд.
	— Тогава излиза, че всички са луди, защото всички си мислят едно и също.
	— Тогава всички…
	— Е, да вървят по дяволите, знам — довърши вместо него Лукас. — Кажи ми тогава, кой друг би имал полза от това?
	— Никой.
	— Според Хелън Манет, Нанси Улф щяла да получи доста добра сума.
	Дан се замисли за момент.
	— Дори и така да е, тя никога не се е интересувала от бизнес или от пари. В това отношение Анди винаги е била делова жена и е поемала инициативата в свои ръце. Нанси е интелектуалка. Тя пише статии, все още поддържа връзка с университета и играе важна роля в общността на психиатрите. Именно поради тази причина те се разбират толкова добре. Анди се грижи за бизнеса, а Нанси гради репутацията им на професионално ниво.
	— Мислиш ли, че Улф е способна да извърши такова нещо?
	— Не, не вярвам.
	— Чух, че преди сте излизали заедно.
	— Боже, ама те наистина са ти наприказвали един куп глупости — ядоса се Дан. После гневът му се поуталожи и той продължи: — Излизахме с Нанси два пъти. И двамата не бяхме особено заинтересовани да опитаме пак. Затова, когато последния път се сбогувахме, тя ми каза „Знаеш ли, познавам една жена, която мисля, че е идеална за теб“. И се оказа права. Обадих се на Анди и след това се оженихме.
	Лукас се поколеба за миг, преди да попита:
	— Жена ти… има ли по тялото си някакви отличителни белези?
	Дан се вцепени.
	— Да не би да сте открили тялото й?
	— Не, не, но в случай че похитителите се свържат с нас и възникне някакъв въпрос за…
	Но думите не можеха да заблудят Джордж Дан.
	— Кажи ми какво всъщност става!
	— Той ни се обади — каза Лукас.
	— И ви е казал, че тя има белег?
	— Да.
	— Какъв по-точно?
	— Каза, че приличал на ракета.
	— О, не — изхлипа Дан. — Не, не…
	В този момент Слоун се показа на вратата и като ги видя така, застанали един срещу друг, попита недоумяващо:
	— Какво става тук?
	Лукас се обърна към Дан.
	— Пак ще дойдем.
	Дан помете с ръка кутията с пури и тя падна с трясък на пода. Имаше силна ръка, като на работник и кутията излетя като ударена от шрапнел и дебелите кубински пури се разпиляха по земята.
	— Защо, по дяволите, не направите нещо! — изкрещя Дан. — Нали се предполага, че вие сте скапаният Шерлок Холмс? Престанете да си врете носовете наоколо и вземете да направите нещо.
	Вече бяха излезли от офиса, когато Слоун попита:
	— За какво беше всичко това?
	— Попитах го за белега.
	— Аха.
	— Който и да е той, знаем, че я изнасилва — каза Лукас.
	Докато стояха на паркинга и разговаряха, Грийв се обади от общинската библиотека в Минеаполис.
	— В Библията — каза той. — „Нетимините“ се споменават на няколко пъти, но без особено значение.
	— Извади тези откъси на ксерокс и ги занеси в управлението. Ще бъда там след десет минути — каза Лукас и изключи телефона.
	Той се обади в кабинета на Анди Манет и попадна на Блейк.
	— Можеш ли да донесеш в управлението копие от най-важните доклади?
	— Да, тъкмо тръгвах. Но възникна нов проблем — с човек, който държи верига от магазини за видеоигри.
	— Какво предлагаш да направим? — попита Слоун.
	— Искаш ли да се заемеш с това? — попита го Лукас.
	Слоун повдигна рамене.
	— И без друго нямам какво да правя. Все още работя по оня случай с турците, но срещаме големи трудности, когато се опитаме да намерим някой, който да говори добре турски. Затова нещата не вървят.
	— Досега не съм срещал турчин, който да не говори добре английски — отвърна Лукас.
	— Някой път трябва да разследваш турско убийство — каза Слоун. — Като вървиш по улиците, отвсякъде ти крещят само „Не говори английски“. Този, който са го убили, бил от Детройт. Човекът спестявал. Имал събрани повече от трийсет хиляди долара и затова никой не скърбял за него.
	— Говори с Лестър! — каза Лукас — Трябва ни човек, който да продължи да се рови около Манет, Улф и Дан, и всеки друг, който би търсил изгода от смъртта на Анди Манет. — Той подхвърли годежния пръстен във въздуха, хвана го в ръка и го завъртя между дланите си.
	— Ще вземеш да изгубиш тоя глупав пръстен — каза му Слоун. — Ще го изпуснеш и той ще се търкулне в някоя шахта.
	Лукас погледна към ръката си и чак тогава видя пръстена. Правеше го несъзнателно.
	— Ще трябва да измисля нещо по въпроса с Уедър.
	— Всички са на това мнение — каза Слоун. — Жена ми изгаря от нетърпение да разбере кога ще предложиш на Уедър. Иска да знае всички подробности. Свършено е с мен, ако не й кажа всичко.


	Грийв ги чакаше с куп листове от принтер. Подаде ги на Лукас и каза:
	— Не открих много. Нетимините са споменати съвсем бегло. Ако въобще има нещо, то трябва да е в Нехемая. Ето тук, глава 3:26.
	Лукас погледна към посочения пасаж. „Освен друго, Нетимините живеели в Офеа, в това място, дето се намирало срещу морските двери и гледало на изток и също срещу кулата, дето се издигала там.“
	Лукас подаде листа на Слоун, прекоси стаята и застана пред карта на района на метрото, окачена на стената. Проследи с показалец течението на Мисисипи и каза:
	— От реката се виждат всички зелени водни кули, изникнали като гъби след дъжд по високите хълмове. „Морските двери“ могат да бъдат всеки един от отводнителните канали.
	— Искаш ли да проверя?
	— Ще ти отнеме поне два дни. По-добре се обади на крайречните служби. — Лукас почука с показалец по картата. — Хейстингс, Котидж Гроув, Сейнт Пол Парк, Нюпорт, Инвър Гроув, Саут Сейнт Пол, на всички. Кажи им, че работиш по случая Манет и ги помоли да пуснат патрулна кола да огледат колите и разбери дали са открили нещо.


	Блейк пристигна десет минути по-късно и връчи на Лукас една папка и една касета. Изглеждаше навъсен.
	— Изрод, който се гаври с деца. Някой трябва да му отреже топките на тоя!
	— Добре казано.
	— Там пише всичко и хич не ме е еня какво казват тия психиатри. Тоя наистина се забавлява. И му харесва да говори за това. Харесва му, че привлича вниманието на Манет. Такъв като него никога няма да се спре сам.
	— Ще спре и още как! — каза Лукас, който през това време прелистваше материала в папката. — Ще спре и то за години. Ще занеса това на шефката, но ще трябва да задържим нещата, поне докато не сме сигурни, че Манет е в безопасност.
	Блейк кимна. Седна срещу Лукас, постави върху бюрото пет папки и ги подреди като карти за покер. Побутна едната към Лукас и каза:
	— Тия тук са олигофрени. Виж този тук. Изнасилил е сигурно десетина жени и после ги умолявал да не правят нищо. Хвали се с това, плаче, след което почва да се хили. Казва, че се е пристрастил към секса, дори се опитва да се нахвърли на Манет. Ето тук тя споменава за това, а също и че може да се наложи да промени терапията.
	Измина цял час, а те продължаваха да се занимават с папките, когато неочаквано Грийв влетя в стаята.
	— Открили са нещо в Котидж Гроув.
	Лукас се изправи.
	— Какво по-точно?
	— Казват, че прилича на петролен бидон под една от водните кули.
	— Как са разбрали?
	— На бидона със спрей било написано твоето име.
	— Моето име ли?
	Грийв сви рамене в недоумение.
	— Поне така казват. Всички са пощурели. Искат те там веднага.


	Докато пътуваха надолу към Котидж Гроув, мобифонът на Лукас иззвъня.
	— Да?
	Беше Мейл.
	— Здравей, Дейвънпорт. Разбра ли вече?
	Лукас го позна, още на втората дума.
	— Слушай…
	Но Мейл беше изчезнал.


>	9

	Шест пресечки преди да стигне до водната кула, Лукас се натъкна на полицейска блокада. Две коли на отрядите за бързо реагиране бяха блокирали пътя. Автомобилите се връщаха назад и задръстваха движението. Той насочи поршето към жълтата линия на ограждението, увеличи скоростта и профуча край редицата изнервени шофьори, докато двама полицаи не изскочиха на пътя му, правейки му знаци да спре.
	Униформен полицай от патрулния екип се наведе до прозореца на колата. Лицето му беше зачервено и държеше едната си ръка върху пистолета на колана.
	— Ей, какво, по дяволите, си въобразяваш, че…
	Лукас извади личната си карта и му я показа.
	— Дейвънпорт. От отдела в Минеаполис. Пуснете ме да мина.
	Ченгето изтича до една от колите, изкрещя нещо през отворения прозорец и шофьорът отмести колата. Лукас мина през пролуката и подкара нагоре към водната кула. По пътя видя полицаи в два различни вида униформи. Те евакуираха хората от околните къщи и извозваха жените и децата надолу по улицата, колкото се може по-далеч от водната кула.
	Дали ставаше въпрос за бомба?
	Водната кула приличаше на зелено извънземно от „Войната на световете“ с голямо яйцевидно тяло, което се крепеше на кубообразните си крака. Три пожарни коли, няколко отряда за спешно реагиране, един камион по обезвреждане на взривове, две линейки и една носилка бяха паркирани стотина метра по-нататък. Лукас спря до полицейските коли.
	— Дейвънпорт? — Един червендалест полицай с набито телосложение и униформа, изопната по тялото, му махна с ръка да приближи. — Дон Карпентър от Котич Гроув — представи се полицаят и избърса лицето си в ръкава на дрехата.
	Целият беше плувнал в пот въпреки хладното време.
	— Проблемът може да се окаже сериозен.
	— Бомба ли е?
	Карпентър погледна нагоре към хълма.
	— Не знаем. Но това там е варел за бензин и е пълен с нещо тежко. Не сме се опитвали да го преместим, но знаем, че е пълен.
	— Казаха ми, че отгоре било написано името ми.
	— Така е. „Лукас Дейвънпорт. Полицейски отдел на Минеаполис.“ Обикновена боя за графити, която разни побъркани маниаци използват. Щяхме да отворим бидона, но някой каза: „Господи, ако тоя е решил да се ебава с Дейвънпорт, какво му пречи да сложи няколко килограма динамит или някоя друга гадост вътре? Или отровен газ или нещо друго?“. Затова решихме да изчакаме.
	Лукас погледна към кулата. Двама мъже стояха и разговаряха.
	— Откъде са тия момчета? — попита той.
	— От отряда по взривовете. Всички се въртяха наоколо, преди въобще на някой да му хрумне, че може да има бомба. Затова не мислим, че е опасно, ако стоим наблизо. Не е възможно да има часовников механизъм, защото той не е знаел кога точно ще го открием.
	— Да отидем да видим — предложи Лукас.
	Основата на кулата беше оградена с висока ограда срещу урагани и в единия й край имаше врата, през която спокойно можеше да се мине с камион.
	— Срежете веригата на вратата и да влезем вътре! — разпореди се Карпентър.
	Бяха се изкачили на хребета на хълма и долу в подножието се виждаше безкрайна върволица от коли, които напускаха квартала.
	— Никой не го е видял, така ли?
	— Не знаем. Започнахме да разпитваме хората по вратите, но тогава на някой му хрумна идеята за бомбата и нищо не се получи.
	— Може би по-късно — каза Лукас.
	Двама полицаи от отряда по взривовете се приближиха и Лукас разпозна единия от тях.
	— Как си? — поздрави го той. — Помня те от онзи случай на езерото Елмо.
	— Да. Бил Пат — представи се мъжът. — А това е Хесус Мартинес. — И той посочи с палец към партньора си.
	— Какво мислите? — попита Лукас.
	— Възможно е да няма нищо — каза Пат, докато оглеждаше кулата.
	От мястото, на което стоеше, Лукас можеше да види варела зад оградата. Стоеше точно под корпуса, между четирите носещи колони на кулата.
	— Не бихме искали да пробваме да го преместим. Ще се опитаме да издърпаме капака от разстояние и тогава ще видим какво ще се случи.
	— Поставихме дренаж — каза Карпентър като избърса потта от лицето си. — За всеки случай.
	— Може ли да погледна — попита Лукас, сочейки с глава към варела.
	— Да, добре — каза Пат. — Само не го ритайте.
	Бидонът лежеше в сянката на кулата. Лукас отиде да го огледа първо отпред, а после заобиколи. Съвсем обикновен варел, малко ръждясал. Капакът изглеждаше плътно и умело затворен.
	— Момчетата, които са го открили, почукали по капака, но нищо не се случило — обясни Мартинес на Лукас и лицето му се разтегли в усмивка.
	Той пристъпи към варела и почука с пръст.
	— Пълен е с нещо.
	— Може да е вода — предположи Пат. — Ако е пълен догоре с вода, сигурно тежи към петдесет и четири.
	— Как е успял да го домъкне дотук? — учуди се Лукас. — Може би е използвал кран.
	— Според мен го е търкалял — каза Пат. — Погледнете.
	Той се отдалечи от варела, огледа се наоколо и посочи с ръка. Дълбока ивица беше прорязала меката земя, виждаха се и няколко пресичащи се окръжности по продължение на криволичещата линия.
	— Мисля, че го е търкалял дотук, изправил го е и после пак го е търкалял по страничния ръб, докато стигне до средата.
	Лукас кимна с глава. Виждаше следите в калта.
	— Ей, Бил, виж това — извика Мартинес на Пат, като посочи към долния ръб на варела. — Дали е само от кондензацията или наистина има малка дупка.
	Някаква течност изглежда беше изтекла от варела. Пат коленичи на земята, разгледа я внимателно и каза:
	— Прилича на съвсем малка дупчица. — Той откъсна едно листо, улови капката, помириса я и после подаде листото на Мартинес.
	— От какво е? — попита Лукас.
	— Нищо — каза Мартинес. — Най-вероятно вода.
	— Тогава да отворим капака.
	Пат закрепи един бетонен блок на стълбата към кулата, докато Мартинес постави някаква тежест около капака на варела. После завърза здраво към тежестите едно от онези въжета, които се използват при скалното катерене, прекара въжето през бетонния блок и после надолу към камиона. Развиха цялата дължина и когато приключиха, се оказаха на сто и петдесет ярда от варела.
	— А сега се пригответе за малко бум-бум — обърна се Пат към Карпентър.
	— Недей да приказваш така — каза шефа. — Наистина ли мислиш, че ще гръмне? Така ли мислиш?
	Всички се скриха зад колите. Камионът тръгна напред и капакът се отвори като капачка на бирена кутия. Нищо не се случи. Лукас чуваше тихото ромолене на реката.
	— По дяволите! — извика след малко Мартинес, като се изправи. — Да вървим да огледаме.
	Приближиха се бавно до варела. От разстоянието, на което бяха, не повече от трийсет крачки, Лукас видя, че е пълен с вода. Когато се приближиха достатъчно близо, надникнаха вътре. На дъното лежеше малко детско тяло. Бледото кръгло личице, обърнато нагоре, се взираше в тях. Водата беше мътна, вероятно от някакво химическо вещество. Тялото трептеше от движението на водата. Бялата рокличка на момиченцето се носеше около тялото като тънка марля тензух, а край главата на детето се бяха разпилели черните му къдрици.
	Мартинес погледна във варела.
	— Не, не мога да направя това — каза той и се отдалечи.
	Тялото беше съвсем малко.
	— Вероятно е Дженевиев Дан — каза Лукас. — Сигурни ли сте, че това е вода?
	Пат погледна вътре, приближи лицето си близо до водата и каза:
	— Да, вода е. Може и да е пуснал някое голямо бяло парче фосфор и да чака да излеем водата.
	Лукас поклати глава.
	— Не-е. Той е искал да видя точно това. Човечето от кутийката. Копелето е играч… Този човек там от медицинската експертиза ли е?
	— Да. — Карпентър кимна. — Ще отида да го извикам.
	Лукас се отдръпна встрани и зачака. Загледа се надолу по хълма. Трябваше да има още нещо или Мейл щеше да се обади пак, за да им се присмее.
	— На такъв веднага бих му теглил куршума — обади се Карпентър, който беше застанал до него. — Как може да убие дете?
	— Така ли? — Лукас си припомни какво беше казал един ветеран от Виетнам: „Как се убива дете ли? Ами просто го пълниш с по-малко олово“.
	Лекарят, който трябваше да направи медицинската експертиза, беше млад, със слабо лице, очила и голяма изпъкнала адамова ябълка. Той се изкачи до тях, хвърли един поглед във варела и после каза:
	— Каква е тая гадост вътре?
	Никой не можа да му отговори.
	— Добре де, дайте ми нещо, с което да мога да я извадя.
	Беше някак непреднамерено весел, дори и за човек с неговата професия.
	— Дайте ми една от пожарникарските брадви. Не искам да си пъхам ръката вътре, след като не сме сигурни какво има във водата.
	— Внимавай с брадвата — посъветва го Карпентър.
	— Не се тревожи! — отвърна лекарят и отново се вгледа във варела. — Това там не е дете.
	— Какво? — приближи се Лукас.
	— Не е, освен ако детето не е с малформация на ръцете и с прекалено голяма глава.
	Лукас пак погледна във водата. Продължаваше да му се струва, че това е детско тяло.
	— Според мен е някаква голяма пластмасова кукла — обясни докторът.
	Един пожарникар донесе някакъв дълъг инструмент, който приличаше на огромен ръжен за огнище.
	— Ето — подаде го той.
	Лекарят я взе, закачи тялото с нея, но то му се изплъзна.
	— Закачено е с нещо, което го тегли надолу — каза той. — Добре, ако това е само вода, защо не я излеем.
	Така и направиха. Водата се изля върху тревата, а лекарят се пресегна и извади една пластмасова кукла, с черна коса и боядисани в синьо бебешки очи. Краката на куклата бяха огънати под тялото и завързани за тухла, за да не може да изплува.
	— Страхотно чувство за хумор, няма що — каза лекарят.
	Около врата на куклата имаше завързана бяла пластмасова табелка. Той я обърна. Отзад с мек черен молив беше написано „улика“.
	— Не мисля, че този човек изобщо притежава някакво чувство за хумор — каза Лукас. — Не ми се вярва.
	— Тогава какво е това, по дяволите?
	— Не зная.


	Лукас се обади в управлението и след това се отправи към Минеаполис. Тъкмо когато минаваше покрай рафинерията на шейсет и първа магистрала, Мейл отново му се обади.
	— Дявол да те вземе, Лукас, наистина си много бърз. Нали може да ти викам Лукас? Какво ще кажеш за всички тия камиони? Минах оттам, докато бяхте горе на хълма. Какво всъщност правехте? Някой ми каза, че май имало бомба или нещо такова. Така ли е? Не ми казвай, че сте извикали и отряда по взривовете?
	— Слушай, мисля, че можеш да си навлечеш неприятности, така както си тръгнал да оправяш света. Мисля също, че и ти го знаеш. Можем да ти помогнем…
	— Искаш да кажеш, че съм пълна откачалка. Това ли искаш да ми кажеш?
	— Чуй ме, преди няколко години аз самия минах през доста неприятен период на депресия и знам какво е. Има някаква гадост в главата ти, но вината не е твоя…
	— Майната ти, Дейвънпорт, нищо ми няма на главата! Нещо не е наред с шибания свят. Включи си телевизора някой път умнико и ще видиш. На мен нищо ми няма.
	И той изчезна.
	Телефонната компания следеше автоматично всички разговори на мобилните телефони на Лукас и информираше диспечерите. Те трябваше да изпратят коли на съответния номер. Но когато Лестър се обади две минути по-късно, той му каза:
	— Бил е много бърз. Обадил се е някъде от района около летището. Само за две минути и четиридесет и пет секунди колите са били там, но той е изчезнал. Проверихме няколко микробуса, но не открихме нищо.
	— По дяволите! Никога не говори повече от десет секунди.
	— Знае какво прави.
	— Добре. Връщам се обратно.
	— Шерил е открила още един такъв случай — мъж, който се гаври с малки дечица. Насилвал е десетгодишни момиченца на детската площадка. Не зная какво ще се случи, но ако върнем Манет обратно, може и да се озове зад решетките.
	Лукас поклати глава и погледна телефона. После каза:
	— Франк, не сме на сигурно тук. Този телефон е истинско радио.


	Когато Лукас се върна, Лестър го чакаше.
	— Тия неща за Манет, случаите със сексуалните извращения — каза той.
	— Да?
	— Страшно много хора знаят. Научили са в нравствения и са бесни, че не могат да действат. Ще излезе наяве и то доста скоро.
	— Проверявате ли имената на всички тези мъже?
	— Всичките.
	— Ами хората, които са пострадали? Възможно ли е някой да се опитва да си отмъсти на Манет?
	Лестър сви рамене.
	— Затова проверяваме и имената на жертвите. Затрупахме се с имена и нищо. А ти какво ще кажеш за водната кула?
	— Не знам — каза Лукас. — Казва, че е улика, но какъв вид улика? Защо беше пълно с вода? Воден гроб? Или може би нещо във варела?
	Андерсън влезе и връчи на всеки по една дебела пластмасова папка, в които сигурно имаше поне по триста страници.
	— Всичко, с което разполагаме до момента, като изключим това, което може да изникне от изследването на куклата, е в папките. Федералните не са ли се обаждали?
	— Да не би това да те изненадва?
	Лукас запрелиства страниците.
	— Имаш ли някаква идея? — попита го Лестър.
	— Воден гроб — каза Лукас. — Това трябва да е.


	Нищо не се случваше. Никой не се обаждаше.
	Накрая Лукас позвъни на Андерсън.
	— В бележника ти има записан разговор с една от съседките.
	— Да, има.
	— Тя споменава някой, който се навъртал наоколо с лодка, в район, в който няма риба. Може би ще трябва да проверим и разрешителните за лодки.
	— Господи, Лукас, вече сме събрали стотици имена!
	По-късно Лукас се обади в колежа „Света Ана“ и помоли да го свържат с катедрата по психология.
	— Бих искал да говоря със сестра Мери Джоузеф.
	— Лукас, ти ли си? — Жената отсреща притаи дъх.
	— Аз съм.
	— Чудихме се дали ще се обадиш? — каза администраторката. — Ще отида да я извикам.
	Ел Кругер — сестра Мери Джоузеф — се обади веднага. Гласът й беше сух.
	— Всички тук са в паника. Сестра Марпъл отиде да помогне при друг случай. Разбрах, че този човек е играч.
	— Да, нещата никак не са розови — каза Лукас — Мисля, че едно от децата е мъртво.
	— О, не. — Шеговитият тон изчезна от гласа й. — Сигурен ли си?
	— Мъжът, който ги е отвлякъл, ни остави улика — кукла в цистерна за бензин, напълнена с вода. Мисля, че куклата е трябвало да ни наведе на мисълта за едно от децата.
	— Разбирам. Искаш ли да се отбиеш и да поговорим.
	— Уедър ще се прибере към шест. Ако нямаш нищо против поразходи се към нас. Ще приготвя пържоли.
	— В шест и половина — каза тя. — Ще се видим тогава.
	По пътя за вкъщи Лукас мина по Юнивърсити авеню, което продължаваше надолу към Сейнт Пол и спря колата малко преди градчето. „Виртуалният свят на Дейвънпорт“ се намираше в няколко свързани офис помещения, разположени на първия етаж на една безлична на вид, но добре поддържана сграда. Помещенията бяха напълно осветени. Повечето от програмистите, които работеха там, започваха работа в късния следобед и продължаваха до среднощ, а понякога и до по-късно.
	Лукас се усмихна на портиерката, докато минаваше край нея. Тя също му се усмихна, махна с ръка и продължи да говори по телефона. Бари Хънт беше в кабинета си и работеше с копирната машина. Когато Лукас почука, той му извика приятелски „Здрасти, влизай“, като се опитваше да придаде на лицето си подходящо изражение.
	Хънт току-що се бе дипломирал в „Сейнт Томас“, когато Лукас реши, че трябва да намери някой, който да поеме компанията.
	В продължение на десет години Лукас беше управлявал всичко, без да мърда от кабинета си. Пишеше военни игри и книги-игри по роли, които после продаваше на три различни компании. Почти пряко волята си беше принуден да се захване с компютърни игри. По същото време се наложи да напусне отдела и се зае да работи по цял ден; разработваше програми за спешно реагиране и това се превърна в нещо като софтуерен продукт за обучение на полицаи. Софтуерът се продаваше добре и всичко започна да се движи прекалено бързо. Не знаеше как да се справя със заплащането на таксите, социалното осигуряване, възнагражденията на работническия профсъюз и обучението на оператори.
	Ел се бе запознала с Хънт в един от часовете си по психология и му го препоръча. Хънт пое дейността на компанията и досега беше работил добре като за двама. Но Хънт и Лукас не се обичаха много, а и Лукас вече не беше сигурен, че на Хънт му е приятно, когато той се отбива в компанията.
	— Бари, трябва да поговоря с момчетата от софтуерния отдел — каза Лукас. — Имам проблем. Става въпрос за случая Манет.
	Хънт сви рамене.
	— Разбира се. Говори с тях. Мисля, че всички са тук.
	— Не се безпокой! Няма да им отнема повече от минута.
	— Ами, добре, чудесно.
	Задната част, която заемаше две трети от помещението, представляваше огромна стая, разделена на нещо като малки стаички, между които се издигаха високи до раменете плоскости. Същите разделителни плоскости използваха и в отдел „Убийства“. Седем мъже и две жени, всичките млади, работеха в залата. Шест от тях седяха пред отделни монитори, а другите трима се бяха струпали пред широк екран и изпробваха програма за обучение за търсене и откриване. Имаше още един мъж и дебела млада жена, които стояха до прозореца с пластмасови чашки от кола в ръка и пиеха кафе. Когато Лукас и Хънт влязоха, в стаята настъпи тишина.
	— Здравейте — поздрави Лукас.
	— Лукас — каза някой и всички лица се извърнаха към него.
	— Предполагам, че всички сте чули за отвличането на Манет. Мъжът, който я е отвлякъл, е играч. Разполагаме с детайлна скица на извършителя. Искам всички да я разгледате и да ми кажете дали сте виждали този човек. И ще ви бъда много задължен, ако изпратите снимката по факс или по електронната поща до всички ваши познати, за които се сетите. Наистина имаме нужда от помощта ви.
	Той раздаде копия от направения портрет, но никой от тях не бе виждал човека от листа.
	— Висок ли е? — попита една от жените програмистки, казваше се Айс.
	— Да. Висок, мускулест и слаб — каза Лукас. — Със сигурност не е наред. Вероятно е луд.
	— Прилича на последното ми гадже — каза Айс.
	— Ще го пуснеш ли по мрежата — попита Лукас.
	— Нямаш проблеми.
	Тя беше антика от дните на пънка — с къса коса, яркочервено червило, което излизаше извън очертанията на устните й и обеци на носа. Хънт казваше за нея, че работи по-бързо от всеки друг тук.
	Една идея започна да се прокрадва в главата на Лукас, но засега той реши да я остави на заден план.
	— Добре — каза той. — Да се захващаме за работа.
	— Лукас — спря го Хънт, когато излизаха, — трябва да поговорим.
	— Проблеми ли има?
	Лукас се страхуваше от деня, когато от данъчните щяха да почукат на вратата му и да му поискат документацията. Документация! Нямаха никаква скапана документация.
	— Имаме нужда от заем — каза Хънт. — Говорих с Норуест и няма да има проблем да ги купим. Трябва ми съгласието ти.
	— Заем. Мислех, че…
	— Трябва да купим „Проблеко“. Имат една дузина хардуери, които ще си паснат с нашите и ще попълним и последните парчета от мозайката. А те продават всичко. Тим Дънкан иска пак да става инженер.
	— Колко искаш назаем? Може би аз ще мога…
	— Осем милиона.
	Лукас се стъписа.
	— Господи, Бари, осем милиона долара!
	— Осем милиона ще ни направят господари в бизнеса, Лукас. Никой няма да може да се мери с нас. Никой няма да е в състояние.
	— Но, за бога, това са много пари. — Лукас беше объркан. — Какво ще стане, ако се издъним?
	— Ти ме нае, за да си стъпим на краката, нали така? И ще си стъпим. Ето защо трябваше да се срещнем, за да мога да ти обясня всичко.
	— Добре. Но искам да изчакаш, докато приключа със случая Манет. И ми се иска да помислиш и за друго възможно решение.
	— Точно сега мога да се сетя за едно страхотно.
	— Какво е то?
	— Да рекламираме компанията. Знам, че е малко рано, но ако искаш да го направиш, може би ще успеем да спечелим още… не знам, но може би около осем или десет милиона.
	— Мамка му! — възкликна Лукас.
	Никога не беше казвал това нито сред непознати, нито сред приятелите, но сега думата му се изплъзна и Хънт сподави набързо една усмивка.
	— Ако вземем назаем осем милиона, можеш да си сигурен, че след пет години ще станат трийсет.
	— Добре, добре, ще поговорим — каза Лукас, като погледна надолу по коридора. — Дай ми време — една седмица. Трийсет милиона! Мамка му!
	— Поздрави Уедър от мен — изглежда Хънт се готвеше да каже още нещо, но замълча.
	Лукас почти беше стигнал до вратата, когато осъзна какво се готвеше да попита Хънт и се върна. Хънт тъкмо се бе настанил зад бюрото в кабинета си и Лукас подаде глава през вратата.
	— Това с Манет не може да продължи повече от няколко седмици, затова насрочи среща с банката. И им кажи за плана, който обсъждахме — за дяловете.
	Хънт кимна.
	— Мислех си да те попитам за това.
	— Сега му е времето. Казах ти, че ако работата потръгне и ти ще получиш нещо. А изглежда, че нещата вървят добре.


	Уедър.
	Лукас си играеше с годежния пръстен: трябва да й направи предложение. Усещаше, че тя чака. Но от всички страни го насилваха с ненужни съвети какво точно да направи и това някак си го възпираше.
	Жените го съветваха да подходи романтично: няколко думи като въведение, с които да покаже, че я обича, последвани от подробно описание на това, как ще изглежда съвместният им живот и после за завършек — самото предложение за женитба. По-голямата част от мъжете му предлагаха да пристъпи директно към въпроса: „Ей, сладурче, какво ще кажеш да се оженим, а?“. Други обаче направо смятаха, че е налудничаво да се обвързва с жена. А според пазача на паркинга най-добрият заместител на всяка жена бил голфът, освен това ти излизало и по-евтино.
	— Разкарай се с тоя голф — му беше казал Лукас. — Аз обичам жените.
	— Ето това е другата част от уравнението. Жените също така са идеален заместител на голфа.
	— Нещо ново? — попита го Уедър още от вратата.
	Лукас усещаше пръстена в джоба си до бедрото.
	— Имам предвид Манет?
	— Идиотски главоблъсканици — и той й разказа за варела. — Ел ще дойде в шест и половина. Обещах й пържоли.
	— Чудесно — каза Уедър. — Аз ще приготвя салатата.
	Лукас отиде да включи грила и опипа джоба, в който беше пръстенът. Ами ако му каже не, рано е още. Това ще промени ли нещата? Тя дали ще почувства нужда да се премести да живее другаде?
	Уедър шеташе из кухнята и се сблъска с него, докато той вадеше от хладилника соса за барбекю.
	— Мислиш ли — попита го тя с безгрижна нотка на незаинтересованост, — мислиш ли, че Ел щеше да се омъжи, ако не беше…
	— Ако не беше станала монахиня? — Лукас се изсмя. — Не. Израснахме заедно. Бяхме много близки и твърде млади. Да я ухажвам, просто щеше да бъде… нелепо. Като кръвосмешение.
	— Дали и тя мисли така?
	Лукас повдигна рамене.
	— Не зная. Никога не съм бил наясно с това какво си мислят жените.
	— Но не можеш да я забравиш?
	— Уедър?
	— Какво?
	— Защо не млъкнеш.
	Сестра Мери Джоузеф — Ел Кругер — все още носеше традиционната черна дреха с католическа броеница, която се полюшваше отстрани. Лукас я бе попитал веднъж за това, но тя му беше отговорила, че така й харесва.
	— Другите дрехи изглеждат старомодни, а аз не се чувствам старомодна.
	— А не се ли чувстваш като пингвин?
	— Ни най-малко.
	Ел беше красиво дете и все още се явяваше в сънищата на Лукас. Една единайсетгодишна блондинка с едва доловима грация и весел нрав. Но по-късно лицето й се обезобрази от акне до такава степен, че тя се оттегли от живота, за да се появи десет години по-късно като сестра Джоузеф. Беше му казала, че не лицето й е било причина да направи този избор, че това й било призвание. Но той не й повярва. Никога не й повярва напълно.
	Ел пристигна с черен шевролет, тъкмо когато Лукас слагаше първите пържоли на грила. Уедър я почерпи с бира.
	— Какво е положението? — попита Ел.
	— Един мъртъв по всяка вероятност, а за останалите не знаем — каза Лукас.
	— Но тая мръсотия няма да се задържи дълго в главата му и скоро ще почне да изтича. И тогава ще ги убие.
	— Аз познавам Анди Манет. Не е от най-блестящите умове в психиатрията, но умее да въздейства на хората — каза Ел, докато отпиваше от бирата.
	От верандата се носеше аромата на печени пържоли.
	— Докосва се до душата ти и ти започваш да й говориш. Мисля, че е нещо, което аристократите притежават. Въздействие.
	— Способна ли е да оцелее?
	Ел поклати глава.
	— За известно време, да. Във всеки случай по-дълго, отколкото всяка друга жена на нейно място. Ще се опита да го манипулира. Ако е бил подлаган на терапия преди, не се знае как ще му подейства това. Може да разпознае подхода, но пък други хора толкова свикват с терапията, че непрекъснато имат нужда от нея, като наркотик. Може да му въздейства и да продължава така.
	— Като Шехерезада — каза Уедър.
	— Да, като нея — съгласи се Ел.
	— Трябва да го накарам да говори — обясни Лукас. — Той ми се обажда по телефона и ние се опитваме да го засечем.
	— Смяташ ли, че тя го е лекувала, че е бил неин пациент?
	— Не знаем още. Проверяваме тази възможност, но още не сме открили нищо.
	— Ако наистина е било така, ще трябва да засегнеш проблемите му. Не трябва да го обвиняваш, че е болен.
	— Точно това направих днес следобед — каза Лукас и в гласа му прозвуча съжаление. — И той се ядоса. Беше глупаво от моя страна.
	— Попитай го как се грижи за тях — предложи Ел. — Опитай се да разбереш дали можеш да го накараш да се почувства отговорен, или бяга от отговорност. Попитай го и дали иска ти да направиш нещо, за да ги пусне. Някакъв вид сделка. Кажи му да не ти отговаря веднага, а да си помисли. Какво би искал той? Замисли се за това.
	По-късно, докато вечеряха, Лукас каза:
	— Има и още един проблем. Проверяваме записките на Манет. Тя е лекувала хора, които са насилвали деца, но не е уведомила никого.
	Ел остави вилицата си.
	— О, не. Нали не възнамерявате да започнете съдебно разследване?
	— Така се говори.
	Сега вече Ел се ядоса.
	— Това е най-първобитният закон, гласуван някога в този щат. Знаем, че тези хора са болни, но настояваме да ги поставим в условия, при които не могат да получат помощ, и те просто ще продължават да го правят.
	— Освен ако не ги натикаме в затворите.
	— А какво ще кажеш за тези, за които не знаете? Тези, които искат да се лекуват, но не могат, защото още в момента, в който отворят уста, полицаите ще им налетят като пилци.
	— Зная, че имаш собствено мнение по този въпрос — започна Лукас, опитвайки се да предотврати спора.
	— Какво? — попита Уедър. — Кажи ми какво става в такъв случай.
	Ел се обърна към нея:
	— Ако един човек издевателства над дете в този щат и осъзнава, че е болен и се опита да се лекува, лекуващият лекар е длъжен да докладва. Ако го направи, документите и записките се конфискуват и се използват в съда като доказателства срещу пациента. Това означава, че щом държавата се намеси, пациентът веднага си наема адвокат, който му нарежда да прекрати всякакво лечение и да си държи устата затворена. Ако човекът бъде оправдан — а това се случва често, защото след като е признал, че е психически болен, това хвърля съмнение върху достоверността на записките, а и психотерапевтите не обичат да свидетелстват — тогава този човек бива пуснат на свобода и единственото нещо, в което е сигурен, е това, че не може да започне да се лекува отново, защото може да свърши в затвора.
	Уедър остана вторачена в Ел за момент и после погледна към Лукас.
	— Не може да бъде.
	— Нещо като „Параграф 22“ — призна Лукас.
	— Нещо много по-варварско, бих казала — отвърна Уедър.
	— Насилието над деца е варварско! — избухна Лукас.
	— Но ако този човек се опитва да потърси помощ? Тогава какво? Ще го захвърлиш в някоя килия ли?
	— Слушай, наистина не искам да спорим за това! Или вярваш в това, или не.
	— Лукас…
	— Слушайте, защо не ме оставите на спокойствие да си изям пържолите, за бога.
	— Това наистина ме натъжава — въздъхна Ел. — Много.
	По-късно през нощта Уедър се обърна на една страна в леглото и каза:
	— Варварско, така ли?
	— Не исках да споря с Ел за това. Но знаеш какво мисля. Терапията не помага на такива насилници на деца. Психиатрите само си хвърлят прах в очите. Само затвор за такива като тях — за всички, за всеки от тях, където и да се намира.
	— И ти се мислиш за либерал — долетя от тъмнината гласът на Уедър.
	— Либертанец, не либерал — каза Лукас, като се примъкна по-близо до нея.
	— Стой си в твоята част на леглото — извика му Уедър.
	— Какво ще кажеш, ако те докосна с пръст.
	— Не. — Но само след секунда Уедър добави: — Това не беше докосване с пръст.


>	10

	Джон Мейл гледаше късните новини и се чувстваше доволен. Беше сам в празната стая като се изключи широкоекранния телевизор и компютъра. Компютърът беше включен чрез телефона към Интернет и му предоставяше достъп до двайсет и четири различни информационни програми, свързани или със секс, или с компютри, а понякога и с двете. Разполагаше с две телефонни линии и три компютъра, които работеха едновременно. Докато гледаше новините, превключи на alt.sex.blondes по Интернет и от време на време избираше някоя част от потока информация и я прехвърляше на втори компютър.
	Чувстваше се леко отпуснат и сънен, беше малко превъзбуден и изпитваше приятна болка в долната част на корема и топлина, която се разстилаше по коленете му. Анди Манет беше добро парче, точно на място. Разбра го още когато я видя за първи път преди десет години. Тя беше всичко, за което си беше мечтал: хубаво тяло, а освен всичко се и съпротивляваше. Това му допадаше, харесваше му да я надвива. Всеки път, когато я възсядаше, се чувстваше като победител.
	И ето че сега го даваха по телевизията, на първо място в новините. Всички го гледаха. Знаеше, че може и да го открият след седмици или след месец. Щеше да се наложи да направи нещо по въпроса, за всеки случай. Остави мисълта да му се изплъзне и се завърна към своя любимец: Дейвънпорт. Дейвънпорт се укриваше. Нищо не се споменаваше за него. Нищо.
	Мейл прегледа новините по Интернет, докато гледаше телевизия и групира съобщенията по теми. Изкушаваше го мисълта да пусне нещо за Манет и за това какво прави с нея. Може би щеше да го направи, ако се докопаше до някоя машина в университета. Някои хора от alt.sex щяха да оценят това, което има да сподели.
	Може би само една кратка бележка сега, само един намек? Не-е. Винаги съществуваше малка вероятност да го проследят и да стигнат до него. Телефонът му към Интернет имаше реално съществуващ номер. Въпреки че името не беше неговото.
	Когато влизаше в Интернет използваше имената Таб Роуст и Рейт Рейт, имена, които просто набра на клавиатурата. Долу в складовете и с товарния микробус той беше Лари Ф. Роузис. Истинският Лари Роузис се подвизаваше някъде на юг във Флорида, Луизиана. Беше продал колата и документите за пари в брой, за да избегне подялбата на имота с бившата си жена. За застрахователната компания беше Мартин Ла Ду. Притежаваше документите на Мартин и шофьорската му книжка, върху които беше залепил своя собствена снимка. Имаше също така и карта за социално осигуряване и паспорт. Плащаше данъците на Марти.
	Вече не беше Джон Мейл. Джон Мейл беше мъртъв.
	Мейл се изправи и бутна настрани поставката за телевизора заедно със загънатата в алуминиево фолио храна от пилешка консерва. Пиле от консерва и кола, какво по-хубаво от това. Сети се за Грейс. Изправи се, отиде в кухнята, взе си още една кутия кола и продължи да си мисли за нея.
	Грейс може би никак не беше зле. Свежа. Тялото й тъкмо бе започнало да се оформя и тя щеше да се съпротивлява. Това беше добре. Отпусна се на кушетката и затвори очи. И все пак като се вглеждаше в нея, не чувстваше онзи глад, който изпитваше към майката. Това продължаваше да го учудва. Когато за първи път повали Анди Манет на матрака, почти му беше прималяло от удоволствие. Може би някой път ще опита и с Грейс… Просто като експеримент. Можеше да се обзаложи, че малката щеше да се побърка, като го види да се приближава.
	Тъкмо беше изпил колата, когато телефонът на масичката над главата му иззвъня. Пресегна се и намери слушалката.
	— Ало?
	— Ало, господин Ла Ду. — Мейл се изправи. Този глас заслужаваше внимание.
	— Търсят лодката ви. Полицията знае, че сте я наблюдавали откъм езерото.
	Щрак и линията прекъсна.
	Мейл се вторачи в телефона. По дяволите! Искаше му се да знае кой се обажда. Един разговор на четири очи би се оказал интересен.
	Само че тази лодка… Той се намръщи. Когато нае лодката, трябваше да покаже личната си карта и шофьорската книжка на Ла Ду, името, което използваше. Старецът, който ги даваше под наем, я бе залепил на гърба на копието от разписката. Но Мейл не знаеше къде старият е сложил бланката. Не беше обърнал внимание. По дяволите! Ето как Дейвънпорт ще го пипне. Като не внимава какво прави.
	Мейл стана, взе си якето и един прожектор и излезе. Навън беше студено, но облаците бяха изчезнали заедно със слънцето и Млечният път се простираше над него като да беше личният Ролекс на дядо Господ. Дали да вземе колата? Не-е. Нощта беше добра за разходка. Можеше да пусне и една вода накрая, въпреки че тестисите вече започваха да го болят.
	Като осветяваше с прожектора дупките и бабуните по пътя Мейл тръгна надолу по алеята за коли към покрития с чакъл път пред къщата и провери местната пощенска кутия, просто така по навик. Пощальонът идваше винаги преди десет и Мейл беше прибрал днешната поща след като стана. Затвори кутията и продължи надолу по чакълестия път. На север светлините на града се виждаха отдалеч като оранжеви отблясъци над клоните на крайпътните дървета. Но когато се обърна на юг и погледна нагоре към съборетината, където държеше жените, нощта му се стори черна като в рог. Миришеше на царевична шума.
	Мейл живееше сред останките на стара ферма. Един съсед я купил, когато фермата вече не била в състояние сама да се издържа, отделил сто и петдесет акра плодородна земя от първоначалната площ и продал останалите десет заедно с къщата и няколко рушащи се постройки. Новият собственик — някакъв алкохолик, който работел в кланицата, оставил къщата съвсем да се срути, преди сам да сложи край на живота си. Следващият собственик построил по-малка къща в близост до пътя и един обор за два коня отзад. Когато децата му пораснали, се преместил във Флорида. Собственикът след него направил от обора гараж, но се почувствал самотен през зимата и се върнал в града. Следващият по ред беше Мейл.
	Когато Мейл взе къщата, тя вече беше порутена съборетина. До съборетината имаше вграден кокошарник и останките от нещо, което може би някога е било навес за инструменти, но сега представляваше купчина гниещи дъски. Все още се виждаха очертанията на малка двуетажна постройка, малко наклонена на една страна и почти изцяло погълната от царевицата. Зад нея, още по-надалеч бяха основите на плевнята.
	Къщата беше порутена, но мазето и зимникът изглеждаха здрави. От къщата, в която живееше сега Мейл, беше прекаран нов кабел до мястото и цялата работа му бе отнела само 2 часа.
	Първоначално се двоумеше дали да не задържи жените в къщата. Възможно беше някой търсач на антики, случайно да попадне на тях. Търсачите на антики бяха навсякъде, обираха старите фермерски къщи, старинни медни топчести дръжки за врати, скари за вентилация, стари съдове за туршии, които се намираха трудно и дори гвоздеи, ако бяха запазени и изработени на ръка.
	Но тези лешояди бяха все невротици. Според съдията те бяха крадци, което си е истина, затова Мейл беше монтирал две ръчно изработени аларми, захранвани от радиобатерии и сега се чувстваше почти в безопасност. Ако някой търсач на антики се натъкнеше на алармата, моментално щеше да излети от къщата, а ако беше някой друг, например пощаджията, тази джаджа и без друго щеше да заработи и да го предупреди.
	Единствената друга опасност идваше от Хект — съседа фермер. Хект беше флегматичен немец, член на някаква смахната религиозна секта. Той нямаше телевизор и не си бе поставил пощенска кутия. Никога не бе проявявал интерес към нещо различно от трактора и земята. Мейл никога не го бе виждал в близост до старата къща, освен по време на посев или когато прибираше реколтата. Тогава работеше в близкото поле. Но дотогава жените отдавна вече нямаше да са тук.
	Мейл вървеше, като стъпваше в слабо осветените кръгове от светлината на прожектора. Усещаше миризма на прах и царевица. Като премина билото на хълма и насочи светлината към старата къща, тя му се стори като къщата на вещиците от някоя готическа новела. Цялата излъчваше някакво бледо, призрачно сияние, което не беше необичайно за старите къщи, измазани в бяло.
	На връщане, като минаваше през верандата, Мейл усети, че по гърба му полазват тръпки. Кръвта му се смрази, като минаваше край цистерната. Драскане ли чува? Не-е.
	Втурна се вътре с тежки тромави стъпки.
	Грейс го чу, че приближава и се притисна до стената. Не беше сигурно дали майка й го е чула. Анди лежеше на леглото от часове, беше закрила очите си с ръка, не спеше, но не съзнаваше какво става около нея. След последното изнасилване, мислите й пак се рееха някъде другаде. Грейс на няколко пъти се опита да привлече вниманието й, но Анди не реагираше.
	Грейс бе решила да нападне Мейл.
	Вече четири пъти Мейл се бе нахвърлял върху майка й, биеше я, а след побоя я изнасилваше. През металната врата тя чуваше ударите на ръцете му и други по-тихи, слаби звуци, вероятно гласът на майка й, умоляващ го да спре. Той й удряше шамари. Анди й бе казала. Нанасяше ударите с отворена длан, но Анди имаше чувството, че я удрят с греда. След последния път нещо в нея се бе пречупило и Анди просто беше изключила.
	Ще трябва да го нападне, дори и да не разполага с друго оръжие освен с ноктите си. Той убиваше майка й, а когато го направеше, щеше да дойде и нейният ред.
	— Не. — Анди се надигна с усилие.
	Около ноздрите й имаше засъхнала кръв и образуваше тънка червено-черна коричка.
	Очите й гледаха празно, устата й беше подута. Но тя беше чула стъпките, беше се пробудила и сега се извърна наполовина, а от гърлото й се отрони това сподавено предупреждение.
	— Трябва да направя нещо — прошепна Грейс.
	Той приближаваше.
	— Не! — Анди наклони глава настрани. — Не мисля… Не мисля, че ще ми стори нещо в това състояние.
	— Той те убива. Мислех, че умираш.
	Грейс шептеше. Беше клекнала до единия ъгъл на леглото и Анди си помисли, че прилича на куче, което се свива от страх, преди да го ударят. Очите й светеха, устните й бяха бледи, а кожата — тънка и опъната като оризова хартия.
	— Може и така да е, но сега не можем да го победим. Твърде силен е. Имаме нужда от… нещо.
	Тя се изправи като чу стъпките на Мейл да приближават по стълбите.
	— Имаме нужда от нещо, с което да го убием.
	— Но какво? — Грейс се огледа уплашено наоколо. — Тук няма нищо.
	— Трябва да помислим… Но аз не мога сега. Не мога.
	Анди постави ръцете си на главата, върху слепоочията, като че ли се опитваше да предпази черепа си от разпадане.
	Мейл вече беше близо, на стълбите.
	— Легни, както си лежеше преди — каза уплашено Грейс. — Сложи ръце върху очите си и не казвай нищо, каквото и да става.
	Тя накара майка си да легне и те чуха как резето на вратата се отваря. Анди се чувстваше много слаба, за да спори сега, а и нямаше време, затова кимна, вдигна ръка и затвори очи. Грейс се отмести в ъгъла, обви краката си с ръце и ги притисна към тялото си с поглед, втренчен във вратата.
	Мейл надзърна през пролуката и като ги видя освободи веригата и отвори вратата.
	— Ставай! — извика той към Анди.
	Грейс беше изплашена, но каза:
	— Ти си й направил нещо. Откакто излезе, не е помръднала.
	Думите й го накараха да се отдръпне. Челото му се сбръчка и гласът му прозвуча грубо.
	— Ставай! — и той побутна с крак стъпалото на Анди.
	Анди се претърколи настрани, отдръпна се от него и се сви до стената като някое момиченце от анимационно филмче, което умира от жажда в пустинята. Премести се още няколко сантиметра…
	— Този път наистина си й направил нещо — каза Грейс и започна да подсмърча.
	— Млъквай! — кресна й Мейл. — Млъкни, по дяволите, малка, гадна… сополанка!
	Направи крачка към нея, готов да я удари, а Грейс сподави хлиповете си и се опита още по-плътно да се залепи до стената. Мейл се поколеба и отново побутна Анди с крак.
	— Ставай!
	Анди се премести още малко и започна да се отдръпва от него. Мейл я хвана за краката и ги изви, като я обърна по гръб.
	— Вода! — изстена тя.
	— Какво?
	Очите й се затвориха и тя остана да лежи безжизнена като парцал. Грейс отново започна да подсмърча и Мейл изкрещя.
	— Казах ти да млъкнеш! — Отдръпна се. Изглеждаше несигурен.
	— Ти си я наранил — изхлипа Грейс.
	— Когато я оставих, не беше така. Ходеше.
	— Мисля, че си й направил нещо… на мозъка. Тя говори с Дженевиев и с татко. Къде е Джен? Какво си направил с нея? Тя при татко ли е?
	— О-о, по дяволите! — извика отчаяно Мейл.
	Отново срита Анди в левия глезен.
	— По-добре се оправяй, защото още не съм приключил с теб. Още не сме свършили, ясно ли ти е!
	Обърна се да излиза и каза на Грейс:
	— Дай й малко вода.
	— Дадох й — изхлипа тя. — Но всичко отива на пода!
	— По дяволите! — извика Мейл.
	Вратата се затръшна след него, но резето не се затвори. Грейс затаи дъх. Дали беше забравил? Не. Вратата се отвори отново и Мейл й подхвърли една хавлия. Грейс беше виждала тази хавлия и преди, когато извеждаше майка й от избата. Лежеше на земята до матрака, където я насилваше.
	— Почисти я — каза Мейл. — Ще се върна на сутринта.
	Вратата пак се затвори и те чуха стъпките му по стъпалата. Изчакаха неподвижно, но той не се върна.
	— Беше страхотно! — прошепна Анди.
	Тя се изправи и усети как сълзите потичат по бузите й, но в същото време устните й се разтегнаха в разкривена усмивка.
	— Грейс, това беше чудесно!
	— Едно на нула за нас — прошепна Грейс в отговор.
	— Можем пак да го направим. — Анди се подпря на ръце и изви глава назад, — но ще трябва да открием нещо.
	— Какво да открием?
	— Някакво оръжие. Нещо, с което да го убием.
	— Тук ли? — Грейс огледа празната стая, очите й гледаха безумно, но в тях не липсваше надежда. — Къде?
	— Ще открием нещо — каза Анди. — Трябва да открием.


	Мейл взе микробуса, който сега беше боядисан в синьо и надписът върху страничната врата личеше ясно — „Компютърни части. Роузис“. Подкара надолу към трета магистрала, сви по главен път I-494, напълни резервоара и наля малко повече от четири литра бензин в една пластмасовата петлитрова туба, която стоеше отзад в багажното отделение. В магазина купи две бутилки моторно масло и плати за всичко двайсет долара. Отне му четиридесет минути, за да отиде до Минетонка и да премисли всичко. Мейл мислеше често за престъпленията и за това как се случват нещата. Ако беше в някой филм, просто щеше да разбие склада за лодки, щеше да използва фенерче, за да разгледа бланките и после да си поиграят на гоненица с пазача.
	Но това не беше филм и най-доброто му оръжие сега бяха времето и предимството да остане незабелязан.
	„Лодки под наем Ърв“ се намираше на една извивка на пътя до езерото, в непосредствена близост с една порутена бензиностанция, магазин за зеленчуци и сладоледен салон. Всичко беше затворено. Мейл мина веднъж покрай магазините, като следеше движението и внимаваше за ченгета. Видя само две коли — една, която се движеше пред него, и друга отзад, но от ченгетата нямаше и следа. Никакви пешеходци. Единствената светлина идваше от фризера за сладоледи.
	Спусна се на половин миля надолу по пътя до следващата пресечка, направи обратен завой и се върна по същия път. Една кола премина покрай него.
	На четвърт миля от бензиностанцията имаше къща, която светеше, но наоколо не се виждаше жив човек. Подкара към магазина, паркира колата, слезе и мина отзад. Влезе вътре. Трябваше му не повече от минута, за да смеси моторното масло и бензина. От изпаренията главата му леко се замая. Не го беше правил, откакто излезе от болницата — просто нямаше нужда — но това все още продължаваше да значи нещо за него. Когато привърши, влезе в магазина и си купи евтина пластмасова запалка и кока-кола. В жабката на колата имаше фитил. Той остави фитила върху запалката, за да е готов, отвори кутията с кола, остави я на поставката отпред и подкара колата към Ърв.
	Мястото беше обикновена дървена барака с док, помпа за бензин и подвижен кран отзад. Двайсет алуминиеви лодки за риба бяха спуснати във водата. Спомни си, че в бараката имаше тезгях с касов апарат, една дузина въдичарски кутии, няколко парчета евтини тежести за окачване на въдиците, подредени по рафтовете на стената, и един голям куп надуваеми възглавници и спасителни жилетки. Миришеше на моторно масло и бензин, на блатна тръстика и плесен.
	Мейл заобиколи още веднъж, направи обратен завой, като внимаваше зад него да няма коли, изчака една кола да го задмине и тогава се върна към навеса на Ърв.
	Пред него преминаваха автомобили. Той отби встрани и спря колата пред предните прозорци на бараката. Стъклата бяха прашни и върху тях едва личаха избелелите букви „Лодки под наем Ър“, но последната буква липсваше.
	Остави двигателя да работи, мина бързо отзад, извади джобно ножче и изряза дупка с големината на грейпфрут в пластмасовата туба за бензин. Миризмата беше много силна. Вдигна тубата, готов да я извади навън, но забеляза светлини от фарове. Спря и се ослуша. Колата отмина. Излезе навън и взе запалката от седалката, нагласи я на най-висока степен, използва фитила, за да направи нещо като малка факла, после вдигна петлитровата туба и я хвърли през прозореца.
	Стъклото се разби с трясък като купчина чинии, изпуснати в умивалник. Никой не извика, никой не изтича навън. Хвърли запалката вътре и бараката лумна като факел. Когато се измъкна от паркинга, вече цялата вътрешност беше в пламъци.
	По дяволите! Само да можеше да остане и да погледа.
	Продължи да наблюдава пожара в огледалото за обратно виждане, докато един завой не го скри от погледа му. Като дете беше подпалил една къща в северната част на Сейнт Пол и се беше върнал, за да поседи на тротоара пред жилището и да погледа пламъците. Обичаше пожарите. Но още повече му харесваше компанията и възбудата на хората, дошли да гледат. Чувстваше се като актьор, който е призван да ги забавлява. Нали той беше причината за всичко това.
	И като слушаше хората, още тогава той откри, че всеки един от тях намира известна радост в това да наблюдава как къщата на съседа му изгаря.
	По обратния път си спомни за Анди Манет. Може би този неин пристъп беше за добро. Чукаше я прекалено често, сега можеше да се възползва от останалото.
	Утре щеше да иска нея или една от двете, без значение коя.
	Усещаше го още отсега.


>	11

	Лукас стана малко след Уедър, преборвайки се с ранния час. На изток утринното небе бе покрито с бледа светлина. Докато той се миеше в банята, Уедър приготви закуската. След като се облече, Лукас извади пръстена от чекмеджето за чорапи, повъртя го из ръцете си и после го пусна в джоба на панталона си, както беше правил почти всяка сутрин през изминалия месец.
	Уедър беше на мивката в кухнята и си тананикаше, докато разрязваше пъпеша. На Лукас все още му се спеше и се чувстваше така, сякаш някой го е ударил с чукче по главата.
	— Нещо хубаво за днес? — попита той.
	Сутрин гласът му винаги звучеше като скърцане на ръждясала панта, но Уедър бе свикнала.
	— Нищо, което да си заслужава вниманието — отвърна Уедър. — Първият пациент е жена с белег на лицето от електрошок — и тя докосна бузата си с ръка точно пред ухото, за да му покаже разположението на белега. — Ще се опитам да залича, колкото се може по-голяма част от белега, надявам се целия.
	— Звучи така, сякаш има нужда от пластичен хирург.
	Лукас пъхна две филийки хляб в тостера и се огледа за канелата.
	— Понякога се превръщам в пластичен хирург — каза Уедър. — След това е планирано едно дете. Това наистина е интересно. Ще се наложат може би шест операции. Ще трябва да върнем главата му в нормално положение.
	Обичаше да я гледа като говори, да усеща ентусиазма й за работа, дори когато нямаше и най-малка представа за какво става въпрос. Беше присъствал на десетки операции досега, облечен с бяла престилка, и се беше научил къде да стои, за да не пречи. Удивляваше го прецизността на работата, както и естествения начин, по който тя се справяше с всичко. Усети, че той самият би могъл да върши тази работа с чувство за удовлетворение.
	Съществуваше една доста странна, но трайно утвърдена представа за хирурзите, нещо което и Уедър притежаваше. Тя се справяше с ръководството на операционната зала като истински старши сержант, така както ръководеше операциите и нейният настойник в работата — Джордж Хауел. Хауел беше петдесетгодишен хирург по възстановителна хирургия, който често се отбиваше в операционната, когато Уедър работеше, и тогава Лукас изпитваше слабо желание да го натика в някоя шахта на канализацията, макар че самият Хауел не беше лош човек. Все пак успяваше да се овладее.
	— Слушаш ли ме? — попита го Уедър.
	— Разбира се — каза Лукас и надзърна в тостера да провери филийките. — Само дето имам чувството, че скоро ще пукна.
	— Нещо не е наред с обмяната ти на веществата. Как е възможно да се занимаваш с три неща едновременно в три часа през нощта, а в шест сутринта и две не виждаш! Трябва да се прегледаш. Откога си така?
	Лукас направи гримаса.
	— И какво, някакъв си доктор да ми свети в задника с фенерче. Това ще оправи ли нещо? — и той погледна навъсено през кухненския прозорец.
	Една червеношийка подскачаше в градината, като се оглеждаше тук и там за червейчета.
	— Дявол го взел! Къде е пистолетът ми, когато най-много ми трябва?
	Уедър беше станала от масата и спря, за да погледне навън. Видя червеношийката.
	— Ще направя от теб истински приятел на животните и в пет сутринта около теб ще щъкат разни птицелюбители и ще гугукат на верандата ти.
	— Ето още една причина да си намеря пистолета.
	Докато закусваха двамата разговаряха за обичайните си задължения за деня, после Лукас я целуна за довиждане, потупа я с ръка по дупето и отиде да се изтегне по корем на дивана.


	Шерил и Блейк вече привършваха работата си в кабинета на Манет, когато Лукас се появи в осем часа все още с ясното чувство, че това не е точно неговото време. Блейк не изглеждаше по-добре — непрекъснато мърмореше на Шерил и клатеше глава към Лукас.
	— Шест мъже. Нито една жена. Андерсън ги проверява всичките. Ще пристигнат с днешния доклад. Издирваме ги всичките, а от ФБР проверяват записките. Сега пак се връщаме назад, за да се спрем на втория вариант, т.е. на тия, които изглеждат по-малко откачени.
	— Ами шестимата.
	— Жестоки кретени! — отвърна Блек.
	— Жестоки — иронизира го Шерил.
	Подобно на Уедър и тя се шегуваше с работата си. Изглежда беше прихванала тази шеговитост от Лукас и колегата му.
	— Все пак искам да съм наясно какво ще правим със сексманиаците.
	— Ще стигнем и до тях — обеща й Лукас. — Само че не искаме медиите да раздухват случая. Поне не повече от това.
	— Мисля, че Канал 3 постави нов рекорд по глупост миналата нощ — каза Шерил. — Нещата, за които говориха бяха толкова тъпи, че чак ми се додрайфа.
	— Не ги разбирам тия момчета какво се опитват да постигнат — каза Блейк. — Наистина не мога да разбера.
	— Да спечелят пари — отвърна му Лукас. — Единствено това ги интересува.
	Този път, когато Лукас излизаше от кабинета на Манет, портиерката, която толкова се бе шашнала първия ден, му махна с ръка, огледа се в двете страни на коридора и Лукас веднага долови търсещия й поглед. Продължи да върви по коридора, обърна се, погледна я и после зави наляво. В дъното имаше малка ниша с автомати за кафе, кола и бонбони. След минута портиерката го намери. Лукас пиеше диетична кола.
	— Не мисля, че е добре да говоря за това — започна тя.
	Носеше на дрехата си пропуск, на който пишеше „Марсела“.
	Жената говореше колебливо, сякаш не беше решила дали трябва да му довери, или не.
	— Всичко казано може да ни е от помощ. Всичко. Става въпрос за живота на две деца — подкани я Лукас.
	Тя поклати глава.
	— Само че при всички тия спорове и адвокати имам чувството, че… постъпват некоректно. Не е необходимо Нанси да научи за това, нали?
	Лукас кимна.
	— Никой няма да разбере.
	Жената погледна нервно към кабинета.
	— Работата е там, че картотеката на Анди не е пълна. Тук са картоните само на хората, които идват тук.
	Лицето на Лукас придоби навъсено изражение и той направи жест с ръката, в която държеше колата.
	— Които идват тук? — учуди се той. — Мислех, че това е единственото място, където работи.
	— Където работи сама. Но когато работеше по следдипломния си проект в университета, тя си имаше работа с много затворници от затвора „Хенепин“. Знаете, хора, затворени там от съда. Повечето от тях са били младежи. Оттогава е изминало много време и те сигурно вече са пораснали.
	— Тя споменавала ли е някакво конкретно име?
	— Не, беше невъзможно, нали разбирате — строго поверителна информация. Но те я плашеха. Понякога говореше за това как един я притиснал към вратата и съскал в лицето й като котка и тя чувствала, че са готови да й се нахвърлят. Най-много я плашеха сексманиаците. Казваше, че можело да усетиш сексуалните им мераци чак от другия край на стаята.
	— Уверявам ви, че всичко казано дотук си остава между нас, но ако информацията се окаже полезна и ако вие, разбира се, нямате нищо против, ще информирам госпожица Манет за съдействието ви.
	Лукас я остави да се отдалечи преди него, докато той допиваше диетичната си кола, после и той се върна.
	— Какво има? — попита го Шерил, като го видя на вратата.
	— Мисля, че са ни изиграли. Има още цял куп с картони. Все криминални прояви. Да вървим, много сме изостанали.


	Не беше изключено университетът да се противопостави, защитавайки личните права на пациентите, но шефката на Лукас позвъни на губернатора, той пък се обади на академичния съвет и се свърза с директора, който на свой ред издаде заповед: „Предвид обстоятелствата, съществува възможност някои от опасните престъпници да причакват беззащитни жени и момичета и които с действията си съдействат за потискане на всички раси и полове като прави животът на улицата несигурен и опасен, ние с единодушно съгласие предоставяме на правоимащите в Минеаполис ограничен достъп до някои психологични експертизи“.
	— Колко ограничен?
	Лукас зададе този въпрос на библиотекаря, при който се пазеше на съхранение университетската картотека. Беше пристигнал заедно с Блейк и Шерил, защото високият пост, който заемаше в отдела, изискваше от него да си придава повече тежест.
	— Ограничен до материалите, които поискате! — обясни сухо библиотекарят.
	— Тези момчета ще ви обяснят какво търсим — каза Лукас, като кимна към Блейк и Шерил. — Ще ви бъдем благодарни за всяка информация, която можете да ни предоставите.


	Лукас разбра за пожара в „Лодки под наем Ърв“ докато ядеше закуската на бюрото си. „Стар трибюн“ съобщаваше за пожара в обикновено малко каре. „Пожар изпепелява навес за лодки в Минетонка“. В печата цитираха мнението на началника на пожарната: „Става дума за неприкрит палеж, но все още не разполагаме с мотив. Провеждаме обществено допитване“.
	Лукас се обади на началника, когото познаваше слабо от квартала в който живееше.
	— Очевидно е била бомба, „коктейл Молотов“, бензин и моторно масло — обясни началникът на пожарната. — Не е работа на професионалист, но и един професионалист не би се справил по-добре. Цялата сграда е изгоряла до основи. Застраховката на стария Ърв едва ли е била повече от шестстотин долара, затова веднага изключихме възможността той да го е направил. Освен ако нещо не ни убягва.


	Шерил се намираше в университета и прожектираше един микрофилм. Беше с мрачно изражение, тъй като заради остарялата техника се налагаше да управлява всичко на ръка. Очите й се бяха зачервили от непрекъснатото взиране в избледнелите фигури на екрана, от стари, десетгодишни записи.
	— Боже мой!
	— Какво има? — Блейк седеше на стола до нея и до крака му се търкаляха три празни кутии от бира. Беше обул светлокафяви чорапи с нарисувани сини часовници.
	— Тоя тип се е забавлявал като чука ауспухови тръби — каза Шерил.
	Блейк я погледна:
	— Искаш да кажеш на коли?
	— Честна дума. — Шерил се изкикоти, докато следеше с пръст информацията на екрана. — И знаеш ли как са го хванали?
	Блейк се замисли.
	— Косачката за трева е подала оплакване за сексуално насилие.
	— Опитал се да го направи с гореща тръба. Изпратили го в болницата с изгаряне от трета степен.
	— Господи! — измуча Блейк.
	Той посегна с ръка към чашата си и се премести неспокойно на стола, после надраска нещо в бележника до ръката си.
	— Нещо интересно ли? — попита го Шерил, когато го видя, че си записва.
	— Някакво хлапе, замесено в сексуално насилие и палежи — каза Блейк. — Мисля, че здравата я е изплашил.
	Той прехвърли на последната страница.
	— Тук споменава, че показвал признаци на сексуална малформация, изразяващи се в ненормално агресивно сексуално поведение и отъждествяване с огъня.
	— Мъжете са такива перковци — заяви Шерил, докато Блейк включваше копчето на копирната машина. — Никога няма да видиш жена да върши такива неща.
	— Знаеш ли вица за най-добрия приятел?
	— О, не! Не ми казвай!
	И Шерил поклати глава, но изглеждаше така, сякаш не бе съвсем убедена в това.
	— Слушай тогава. Един човек отива на работа, но закъснява и шефът му се нахвърля отгоре…
	— Стига, не го разказвай — прекъсна го Шерил.
	— Добре, щом не искаш да го чуеш. Нека да довърша това копие.
	Върна се след минута с копието и тя не издържа.
	— Добре де, дай да го чуем този виц!
	Блейк остави копието до прожекционния апарат и продължи:
	— Тогава шефът му вика: „Изчезвай от тук. Уволнен си. Не ми се мяркай повече“. И нашият човек се измъква през вратата съсипан, качва се в колата си и тръгва към къщи, но на средата на пътя някакъв тийнейджър го блъска на една пресечка. Свети боже, това май е на път да се превърне в най-лошия ден от живота му. Колата е смачкана и момчето няма никаква застраховка. Изтеглят я на влек и човекът трябва да си ходи до вкъщи с автобус. Когато се прибира в единайсет сутринта, чува някакви шумове от спалнята. Сякаш някой прави секс. Стенания, пъшкане и шумолене на чаршафи. Промъква се и що да види — жена му се чука с най-добрия му приятел.
	— Без майтап — учуди се Шерил.
	— И пичът направо побеснява. Крещи на жена си: „Махай се от очите ми, курва с курва! Вземай си парцалите, обличай се и да те няма! И да не си се върнала, че ще ти съдера задника от бой!“. После се обръща към най-добрия си приятел и му вика: „Ах, ти лошо куче! Лошо куче!“.
	— Много смешно наистина — отвърна Шерил, като се извърна настрани, за да прикрие усмивката си.
	— Ами не се смей тогава — каза Блейк, като разбра, че вицът й е харесал.
	Обърна се и написа върху първия лист на копието: Джон Мейл.


	Ърв беше широкоплещест старец с мека бяла коса и плешиво розово теме. Имаше сплескан зачервен нос, който навяваше на мисълта, че уискито явно доста му се услажда. Носеше избеляла бархетна риза и брезентови панталони. Седеше на една пейка край паркинга близо до дока. До него беше старият касов апарат.
	— С какво мога да ви помогна? — попита той, когато Лукас се приближи към него.
	— Вие ли сте Ърв? — Отляво се виждаха обгорелите каменни основи на постройката — само пепел и нищо друго.
	— Да. — Ърв примигна към него. — Ти си полицай, нали?
	— Да, от Минеаполския отдел — представи се Лукас. — Как мислиш? Ще можеш ли да възстановиш всичко?
	— Надявам се — отвърна Ърв и изтри с опакото на ръкава големия си нос. — Няма какво друго да подхвана, а и застраховката донякъде ще помогне.
	Лукас се приближи до останките от бараката. Нямаше много следи от пожара, като се изключат саждите и камъните.
	— Подпалил го е набързо.
	Старецът сви рамене.
	— Вътре нямаше нищо освен дърва, стъкло и няколко малки бидона. Изгоряла е като факла. Което не е изгоряло, го събориха с булдозера. Всичко изчезнало за минути. — Той свали очилата си и избърса стъклата в ризата си. — Дяволска работа!
	Лукас се обърна, огледа още веднъж развалините и когато Ърв отново нагласи очилата си, той се приближи и му подаде скицата с портрета.
	— Да си виждал този човек тук през миналата седмица?
	Ърв отдалечи листа, за да може да го разгледа по-добре. После вдигна очи и попита:
	— Това ли е мръсникът, дето ме е подпалил?
	— Бил ли е тук?
	— Да, струва ми се. Не беше съвсем същият. Устата не е същата, но си прилича, а и аз се зачудих, като го видях. Не беше рибар. Не можеше да запали сам двигателя. А и този ден беше студен.
	— Кога беше това?
	— Преди два дни, когато падна дъжда. Върна се целият мокър.
	— Спомняш ли си името му?
	Ърв се почеса по брадичката.
	— Не-е-е. Не помня. Записах името му от шофьорската книжка и го прибрах в специална кутия, но нея вече я няма.
	Той погледна към Лукас. Слънцето се отразяваше в стъклата на очилата му.
	— Това е този, който е отвлякъл оная Манет и дъщерите й, нали?
	— Възможно е — отговори Лукас и се замисли. „Да, същият е.“


	Джон Мейл му се обади в един часа следобед.
	— Ето ме и мен. Като си представиш, че ченгетата трябва да са по петите ми, а аз си купувам храна ден за ден, за да не се развали нищо. Къде сте момчета?
	— Скоро ще дойдем — изсъска Лукас.
	Гласът започваше да го дразни. Докато говореше, Лукас гледаше часовника си и броеше секундите.
	— В момента залагаме колко дълго ще издържиш. Никой не може да се укрива повече от седмица. Май тоя път ще спечелим. Заложили сме на това.
	— Интересно наистина. — Мейл изглеждаше развеселен. — Много интересно. По-добре тогава да я чукам колкото си искам, защото след това може и да не мога. Тогава ще трябва да се задоволявам с ония стари космати задници в Стилуотър.
	— Може ти да станеш един от тях — обади се Лукас злорадо.
	— Не мисля така, Лукас — каза Мейл с леденостуден глас.
	— Какво? — попита Лукас. — Да не би да си въобразяваш, че си недосегаем?
	— Нищо подобно. Но веднъж като ме опознаят, хората вече не се ебават с мен. Такава е истината. Съжалявам, но трябва да вървя.
	— Чакай малко — спря го Лукас. — Кажи грижиш ли се за тия хора? Ти си ги отвлякъл, а това те прави отговорен.
	Мейл се поколеба, после каза:
	— Нямам време за приказки, но ще ти кажа, че не съм ги зарязал. Понякога тя наистина ме вбесява, не знам, но мисля, че подсъзнателно всъщност ме харесва. Винаги ме е харесвала, но го е потискала в себе си. Мисля, че е развила комплекс за вина, свързан с нашите отношения като доктор и пациент, но тя просто си седеше там…
	Той спря и после повтори:
	— Трябва да вървя.
	Лукас си помисли, че при други обстоятелства думите му биха звучали съвсем човешки, но в случая той беше просто един луд.


	— Огън — Лукас говореше на Блейк и Шерил — и секс. Може би е бил затварян вече, говореше за „Стилуотър“ като че ли познава това място, но не, не мисля. Вероятно просто е чувал за него.
	Появи се Лестър.
	— Обадил се е някъде от Удбъри — съобщи той.
	— Удбъри. Това значи 49-та магистрала — каза Лукас. — Значи се движи някъде из този район, което пък означава, че се намира на юг.
	— Да. Свеждаме вероятността само до един-два милиона хора.
	— Тия неща с огъня и секса — намеси се Шерил, — открихме един такъв.
	— Да. — Блейк затършува из купищата документи. — Ето този е, Джон Мейл. Да видим. Бил е на четиринайсет, когато го е лекувала… Хм. Сега ще трябва да е на двайсет и пет.
	Лукас погледна към Лестър.
	— Звучи ми доста вероятно. Най-доброто време за един психопат.
	Лукас отдели папката настрана.
	— Да изолираме този случай и да се заемем с него.
	Лукас погледна часовника си. Наближаваше два. Бяха изминали близо четиридесет и осем часа от отвличането. Той заключи вратата на кабинета си, спусна щорите, дръпна завесите, вдигна крака върху бюрото и се замисли. И колкото повече мислеше, толкова повече се убеждаваше, че телефонът е най-добрият им шанс.
	Затвори очи и си представи картата на района около метрото. Добре. Ако успееха да организират полицията от различните райони, ако подготвеха всичко предварително, до какъв минимум можеха да съкратят времето за реагиране? Една минута? Четиридесет и пет секунди? Дори по-малко, ако извадеха късмет. А ако го заловяха в търговския център или в някое място с ограничен достъп и само с няколко изхода, щяха да успеят да отцепят района, преди да вземе колата и да се измъкне. Можеха да проверят всичко живо в района, всяка лична карта.
	Лукас обмисляше този вариант, когато му хрумна нещо друго. Какво беше казал Дан? Че е говорил с Анди в колата й. Това означава, че Анди има мобифон. Но какъв? Дали е монтиран в колата или го носи в чантата си?
	Изправи се, включи лампата над бюрото си и се обади на Блейк. Отсреща никой не вдигаше. Опита да се свърже с Шерил, но резултатът беше същият. Намери бележката на Андерсън, прелисти го набързо, откри номера на Дан и му позвъни.
	Обади се полицаят.
	— Сигурно ще го откриете на телефона му в колата, шефе.
	Лукас взе номера и се обади. Този път вдигна Дан.
	— Жена ви има ли мобилен телефон?
	— Разбира се.
	— Собствен телефон или е в колата?
	— Носи го в чантата си.


>	12

	Агентът на ФБР, изпратен да разследва случая, беше с цепната брадичка и руса коса. Казваше се Т. Конрад Хауърд и си бе въобразил, че изглежда като играч от университетския отбор на Йейл, който тъкмо сега навлиза в разцвета на силите си. Само че имаше големи космати уши и зад гърба му всички го наричаха Дъмбо*.
	[* Дъмбо (англ.) — глупак, глупчо. — Бел.прев.]
	Лукас, Лестър и друг агент от ФБР по разследванията, седяха в кабинета на Хауърд, с изглед към високото небе над Минеаполис. Хауърд преплете пръсти върху кожения бележник на бюрото и каза:
	— Всичко е готово. Остава само техниците да действат. Самолетът от Чикаго пристига след час, този от Ел Ей е след цели три часа. Не знам дали хората от Далас ще успеят да пристигнат тази вечер, но ще изпратим някой за всеки случай. Притеснява ме само времето. В шестдесет и пет процента от случаите след толкова време жертвите вече не са сред живите.
	— Само се надявам телефонът да е у него — каза Лестър.
	— Той обича компютърни игри. Не би изхвърлил каквито и да е машинарийки, какво остава за чисто нов телефон — заяви Лукас.
	Техникът от ФБР, възрастен мъж с посребряла коса и раирана вратовръзка с игла, се включи в разговора.
	— Най-важният проблем е как ще го задържим на телефона, ако наистина се обади.
	— Работим по въпроса — обясни Лукас, като се наведе напред в стола си. — Говорихме с една от местните радиостанции. Главният им менажер ми е приятел и единствените, които ще знаят за това, ще са той, дисководещият и тоноператорът. Ще накараме водещия да му се обади като част от някаква радиоигра. Състезанието ще е съвсем истинско с реални награди и ще звучи в ефир. Единствената разлика ще е в това, че ние им даваме номера. Ако не отговори от първия път, ще се обадим пак след няколко часа. Ако се обади, без значение кога, водещият ще е готов да се включи. Обикновено при такива състезания времето в ефир е малко повече от минута. Сега работим върху ефективни начини за удължаването му.
	— Ще са ни нужни най-малко три или четири минути, за да установим добра връзка, освен ако нямаме дяволски късмет — каза техникът. — Ще трябва да го задържите на линия.
	— Той е играч. Ще заложим на неговата суетност — каза Лукас. — Ще се задържи достатъчно дълго, за да отговори на въпроса. И след като отговори, ако отговорът е верен, водещият ще каже: „Почакай, докато представя следващата песен“. После ще използва времето за малко реклами, ще го включи в ефир и ще го попита за адреса.
	— Той никога няма да му го каже — заяви Лестър и се ухили. — Но на нас това ще ни е достатъчно.
	Лукас поклати глава.
	— Сигурно ще ни пробута някакъв фалшив адрес, но ако успеем да го задържим достатъчно дълго, ще успеем да установим връзка.
	— Когато казвате „добра връзка“, какво разстояние точно имате предвид? — попита Лестър техника в групата.
	Дъмбо се навъси, защото разговорът се носеше около него, без той да е пряк участник.
	— Половин миля, една пресечка, няколко сантиметра или какво?
	— Ако рискуваме, можем да го проследим и до самата къща — обясни техникът. — Както стоят нещата, ще можем да засечем с точност до една пресечка.
	— А не може ли по-близо? — запита Дъмбо.
	— Защото, ако наистина е луд, може да ни усети и да избяга — обясни техникът на шефа си. — Ще забележи хеликоптерите, още преди да сме стигнали и на шест пресечки от него.
	— Ако ни посочите района — каза Лукас, — гарантирам, че ще го измъкнем оттам до един час.
	— Ако го задържите достатъчно дълго в ефир, ще го открием — каза на свой ред техникът.
	Докато излизаха от сградата, Лестър попита Лукас:
	— Вярваш ли им?
	Лукас кимна.
	— Да. Федералните са добри поне в това отношение — в технологията. Ако вдигне телефона и успеем да го задържим на линия, те ще го проследят.
	— Дъмбо се оказа прав поне за едно — нещата се протакат — каза Лестър и погледна към часовника си, сякаш да провери коя дата е днес. — Тоя мръсник няма да ги държи повече от четири-пет дни. Напрежението ще го довърши.
	— Така е — съгласи се Лукас. — Какво ще кажеш за онова хлапе, което откриха Шерил и Блейк? Този, който си пада по секс и палежи.
	— Джон Мейл. Чисто губене на време. Не знам защо, но Блейк ми е оставил бележка, че не става. Сега проверявам три други възможности.
	— Глупости — каза Лукас, — това беше добро попадение.
	Разполагаха с две радарни устройства и щяха да са им необходими шест хеликоптера, които да летят в групи по три — един на високо и два ниско. Оборудването от Чикаго пристигна най-напред заедно с трима техници, които се захванаха да монтират някакви странни на вид обли антени върху страничните подпори на хеликоптерите. Оборудването от Ел Ей пристигна два часа по-късно и тогава се сформира и вторият екип. Когато хеликоптерите бяха готови и апаратурата — проверена, всички се събраха на площадката за кацане пред летището.
	— Всичко, което се иска от вас — обясни един от операторите на събралите се пилоти, — е да поддържате посоката, която ви казваме. Тези устройства ще осигурят добър звук. Вие трябва да си гледате работата. Не искам да ни налети някой самолет, само защото на вас ви е станала интересна нашата работа и не искам никой да се пречка на останалите.
	— Радвам се, че го каза — обърна се Лукас към Слоун, който щеше да лети с втората група.
	— Готов ли си? — попита Слоун.
	Лукас се страхуваше да лети и това забавляваше останалите в отдела. Но сега на Слоун не му беше толкова забавно.
	В девет без петнайсет вече бяха във въздуха. Издигнаха се над зоната за кацане на летището. Групата, в която беше Лукас, се насочи към район I-494 на юг от Минеаполис, докато Слоун и останалите летяха на юг от Сейнт Пол. Под тях по магистралата I-494 светлините от преминаващите коли приличаха на плуващ пасаж от фосфоресцираща сьомга, а улиците с осветените къщи приличаха на някаква умопобъркваща шахматна дъска. В девет и двайсет операторите изглеждаха готови.
	— Да започваме! — обади се единият от тях, който летеше заедно с Лукас.
	В радиостанцията водещият хвана телефона.
	— Добре — каза той, погледна към оператора и менажера през стъклото на пулта и кимна.
	— … и завършваме с „Бохемска Рапсодия“ на Куин. Чуйте ме сега, спортни запалянковци, време е да си опитате късмета. Ето сега бъркам в този петдесетлитров бидон… — последва здраво топуркане в бидона — и изтеглям един телефонен номер. Ще ви звъним до десет пъти. Ако не успеем да се свържем и на десетия път, тогава увеличаваме залога на деветдесет и три долара и ще опитаме отново. Така че…
	Джон Мейл слушаше с половин ухо. В момента играеше на една от фантастичните игри на Дейвънпорт, „Гейтуей Р5-90“. Беше я загазил. Всичките игри на Дейвънпорт бяха пълни с капани, които те връщат в началото. Ако те убиеха, можеше да започнеш отначало, внимателно да заобиколиш точно този етап, където си бил убит, и после пък ще те убие нещо, с което си се разминал първия път. Капани, които те връщат назад, внезапни засади. В програмата сигурно беше заложен някакъв кръгов механизъм.
	Мейл се замисли. Усещаше, че научава нещо за противника.
	В ефира отново прозвуча гласът на водещия след няколко прекрасни парчета на Куин. Превзетият и клокочещ говор беше изключително дразнещ за слуха, но не си струваше усилието да прави опит да смени програмата. Мейл чу писукането на телефона. В същия момент, когато телефонът по радиото иззвъня, звънна и телефонът в чантичката на Анди Манет.
	Мейл се изправи, надигна се и коремът му се сви от страх. Какво беше това? Нещо отвън? Ченгета?
	Когато свърши с Анди Манет първата нощ, беше излизал до магазина да купи зеленчуци и бира. Чантата на Манет стоеше на същото място, където я бе захвърлил след нападението — на предната седалка до шофьора. Отвори я, докато караше, и започна да рови вътре. Откри портмонето й и почти шестстотин долара, което си беше истинска изненада. Откри и бележник за срещи, калкулатор, комплект сенки и куп други боклуци, каквито жените имат навика да тъпчат в чантите си. Върна всичко обратно.
	По-късно, вече подпийнал, не преставаше да мисли за малката Дженевиев, чието присъствие тук макар и без очевидна причина го тревожеше като някакъв бодил, забил се в мозъка му, Мейл бе захвърлил чантата на пода в кухнята с намерението да се отърве от нея по късно.
	Сега стоеше изправен и напрегнат.
	Пистолетът, сети се той. Четиридесет и пет калибровото оръжие стоеше на библиотеката. Мейл направи само две крачки и го сграбчи. Лампите? Не, ако загасеше осветлението щяха да разберат, че ги е усетил.
	Писукането продължаваше. Нищо не разбираше. Страхът сега се смени от чувство за празнота, но той продължи да стиска пистолета. Дали отвън имаше някой?
	А може би беше нещо над печката? Или пък алармата за пожар се е повредила? Втурна се към кухнята, огледа се и видя чантата. Някъде отзад се чуваше телефонен сигнал по радиото и водещият казваше:
	— Четири… — и Мейл долови, че звукът излиза едновременно по радиото и от чантичката.
	Той захвърли чантата на масата. Не откри телефон, но чантата продължаваше да звъни и като я вдигна забеляза, че тежи. Отвори джобчето отпред и го откри — малък мобилен телефон. Докато го разглеждаше, водещият по радиото говореше:
	— Това е шестото позвъняване, вече седмо. Джон Дан, ако сега сте в тоалетната, по-добре се измъкнете оттам, защото телефонът ви звъни вече за осми път…
	Мейл завъртя мобифона в ръцете си, отвори капачето и видя копчето за включване. Погледна през прозореца. Нищо. Ако са ченгетата, нямаше как да знаят къде е.
	— Няма да се обади — каза операторът. — Това вече е деветото.
	Мейл вдигна на десетото позвъняване.
	— Ало!
	Лукас вдигна пръст към оператора за включване.
	— Това е той.
	В радиостанцията водещият също се включи.
	— Джон Дан? Дан, човече, щеше да пропуснеш обаждането на живота си, да кажем на седмицата.
	Мейл чуваше всичко по радиото.
	— Вие слушате „Мило Уийт по Ка — Лик“ на „Ние теглим, вие се мъчите“. Хиляда двеста и девет долара вървят по линията към вас. Знаете правилата на играта — пускаме ви едно класическо рокпарче за пет секунди, а вие разполагате с десет секунди, за да познаете кое е парчето. Готов ли сте?
	Играта му беше позната. Мислеха си, че името му е Джон Дан, т.е., че е мъжът на Манет. Но Уийт се обади отново.
	— О, Джордж, но тук се предполага да кажеш „Давай приятел“, освен ако не си се надрусал с нещо, тогава просто ни дай адреса си и те оставяме на мира.
	— А-ъ, давай приятел — повтори Мейл.
	Никога не беше говорил в ефир. Чуваше гласа си да излиза от радиото като странно електронно ехо.
	— Слушай тогава, Джон.
	Последва секунда на пълна тишина и после някакви почти нечленоразделни звуци със слабо доловим ритъм. Звучеше почти познато. _Но какво беше? Та-тъ-та, Тъ-та-тъ… Да видим сега._


	Операторът в хеликоптера работеше с нещо, което приличаше на телевизор и крещеше на пилота „Задръж, задръж така…“. Жълти цифри преминаха на екрана.
	— Тръгвай сега по 160, давай, давай… — и те отлетяха в посока юг.
	— Джон, там ли си момчето ми? Сети ли се? Я слушай, тази е малко поостаряла. Давам ти още пет секунди и друга песен на същата група…
	Операторът се обади:
	— Засякохме го, точно между нас е. По дяволите! — и той включи микрофона. — Обади се, Франк, засече ли го?
	— Засякохме го — обади се гласът по радиото. — Отправяме се към 195, но улавям някакво смущение по линията.


	Следващият, втори по ред поток от звуци беше приключил и Мейл каза на Уийт:
	— „През цялата нощ“ на „AC/DC“.
	После добави, за да го чуят в ефир.
	— Дейвънпорт, копеле гадно!
	И изчезна.


>	13

	Мейл натисна копчето за стоп и се втурна навън, като все още държеше телефона в ръка. Над главата му прелетя самолет от Минеаполис за Сейнт Пол. Ето как щяха да го открият. И той се вгледа в небето да различи някакви светлини — бели или червени, мигащи, връхлитащи, насочени към него. Хеликоптери, помисли си той. Хеликоптери със заглушители.
	Мейл изтича до алеята за коли и се метна зад волана, измъкна ключовете от джоба на джинсите си и даде на заден. Микробусът с ръмжене излетя от алеята и се озова на чакълестия път. Ако наистина идваха, може би все пак щеше да успее да се отдалечи малко на север и да се загуби сред движението от коли в крайградските райони.
	Чувстваше се не толкова изплашен, колкото развълнуван. Мислеха го за глупак. Беше готов да се обзаложи на сто долара, че Дейвънпорт стои зад цялата тая работа. По дяволите! Готов беше да се обзаложи дори за хиляда. Наистина много хитро. Толкова хитро, че Мейл усети как самият той се ухили в нощта, после лицето му се разкриви в яростна гримаса и после пак се ухили някак против волята си. Хитро. Но не чак толкова.
	Когато вече бе изминал една миля, Мейл погледна към къщата от височината на един хълм. Не я виждаше ясно, но виждаше светлината от вратата на кухнята, която беше оставил отворена. Беше съвсем малка като пламъка на свещ на фона на черното поле. Наблизо не се мяркаше нищо. Никой не приближаваше. Намали скоростта и остави моторът да заглъхне. Нищо. След малко Мейл изключи двигателя, излезе навън и се ослуша. Не се чуваше нищо, освен тихият повей на вятъра в тревите пред фаровете.


	Анди и Грейс почти се бяха отказали от идеята за оръжието. Единственото нещо, което откриха, и което можеше да им е от полза, беше голям изкривен пирон в гредата на тавана. Анди си помисли, че ако го измъкнат, може би ще успеят да го заострят в твърдите гранитни камъни в стената.
	— Предполагам, че ще стане нещо като малко остро чукче за лед — каза Анди.
	Не разполагаха с нищо, с което да го измъкнат, освен с алуминиевите кутии от ягодова сода. Докато се опитваха да измислят как да издърпат пирона с кутиите, започнаха да обмислят и как да използват самите кутии. Можеха да отчупят дъното и горната част на всяка кутия без никакъв проблем.
	Анди уви пръсти в блузата и лесно отпори алуминиевия капак. Сега разполагаха с тънко парче метал, което лесно се огъваше. Опитаха да го прегънат и да го загладят с идеята после да заострят върха и да го използват като острие на нож.
	Успяха да оформят някакво подобие на острие, но то не беше достатъчно здраво, за да засегне дълбоко тъканите и да нарани кожата и мускулите. Но може би, ако се целят в окото…
	Опитаха се да го извият като спирала, но това се оказа по-трудно от сгъването.
	Грейс откри, че току-що откъснатото парче алуминий има по-остри ръбове и предложи да се опитат да го закрепят между прегънатата на две ламарина и да го използват като бръснач. Не беше изключено да порежат Мейл с него, но раната нямаше да е смъртоносна.
	— Ами, ако той… Когато е върху теб и аз се опитам да му прережа гърлото… — предложи Грейс.
	Лицето й беше бяло.
	Анди поклати отрицателно глава и притисна едно парче алуминий към външната част на ръката си.
	— Ще е нужна много сила. Гледай.
	Тя натисна по-силно, от което върху ръката й се образува дълга червена рязка и само в краищата й се появиха няколко капки кръв.
	— Много по-трудно е да нанесеш дълбока рана, отколкото си мислиш. Спомням си от медицинското училище. Човешкото тяло е като парче глина. — Анди погледна към тавана и към изкривения пирон. — Мисля, че пиронът ще ни свърши работа, ако успеем да го измъкнем.
	— Просто трябва да опитаме — каза Грейс.
	И те започнаха. Грейс, изправена върху раменете на Анди, човъркаше гредата с малки парченца от алуминиевата кутия. Главата на гвоздея стърчеше навън, но упорито отказваше да помръдне.
	Тогава го чуха да идва.
	Грейс хвана Анди за ръка и Анди с почуда откри изведнъж, колко по-зряла бе станала дъщеря й.
	— Недей да се съпротивляваш — каза Грейс. — Моля те, недей!
	Но тя не можеше да не се бори с него. Ако престанеше, възможно беше той да изгуби интерес и да се насочи към Грейс или просто… да се отърве от тях.
	Мейл искаше тя да се съпротивлява. Искаше да я подчинява. Това поне Анди бе успяла да проумее.
	Мейл я измъкна от избата, заключи и я бутна към матрака. Тя се завъртя, препъна се и падна тежко върху леглото. По-добре да падне сама, отколкото да бъде съборена.
	На него му харесваше страха в гласа й. Биеше я, когато това беше необходимо, за да я принуди да му се моли, и тя се бе научила да се преструва.
	— Моля те, Джон — започна тя, — моля те, недей да ме нараняваш.
	— Съблечи тия дрехи — каза Мейл.
	И Анди започна да смъква блузата си. Този път обаче, тя внимателно се огледа наоколо, като изразът на уплаха не слизаше от лицето й. Дали пък нямаше нещо тук, в мазето, което да може да използва и да го удари?
	— Хайде, побързай, по дяволите! — Мейл беше чисто гол, възбуден и тръгна към нея.
	— Джон…
	Надвеси се над нея.
	— Ще опитаме нещо ново, но ако ме разочароваш, а наистина не искам да е така, ще те съдера от бой, после ще взема Грейс, ще я заведа в къщата и ще натикам ръцете й в лайна и после ще я доведа, за да я огледаш хубаво. Ясно ли ти е?
	Тя кимна объркано.
	— Добре тогава…
	След като свърши с нея, Мейл се изтегна на матрака и каза:
	— Знаеш ли какво направи оня глупак Дейвънпорт?
	И той й разказа за случая с радиото.
	— Само че аз ги усетих — похвали се той. — Задържаха ме цяла минута, но аз ги усетих и им го казах в ефир, „Дейвънпорт, тъпо копеле“.
	Изглеждаше въодушевен, докато говореше. При други обстоятелства можеха да приличат на две влюбени хлапета, които се излежават на матрака в някаква евтина квартира без топла вода и си разказват сънищата.
	— Мисли си, че е много умен. Но го гложди това, което не знае.
	— Аз… какво? — Анди отговаряше, без да мисли, само и само да поддържа разговора, докато оглеждаше мазето. Този път Мейл не я беше бил и сексът не беше последствие от боя. Вече нищо не можеше да й причини. А тя щеше да се справи или поне така си мислеше.
	В стаята имаше купчина плочи от теракот, захвърлени в ъгъла, които можеха да бъдат използвани като паве. А там… Какво беше това? Бутилка? Боже, само да можеше да се добере до тази бутилка. Можеха да счупят гърлото и дори да вземат няколко парчета стъкло. Тогава щяха да имат истински оръжия.
	— Имам си шпионин, който следи всичко, което прави — обясни Мейл.
	Докато правеше своето проучване, Анди беше изгубила нишката на разговора.
	— Шпионин ли — попита тя, — за заблуда?
	— Някой, когото познаваш — каза Мейл, като се обърна да види как ще реагира. — Един твой приятел. Той всъщност ме свърза с теб.
	— Кой е?
	По гласа му си личеше, че не я лъже. Звучеше прекалено убедително.
	— Не мога да ти кажа.
	— Защо?
	— Защото искам да си мислиш за това. Може би е мъжът, който се опитва да се освободи от теб и децата. Може пък да е майка ти…
	— Тя е мъртва.
	— Така ли? И как умря?
	— Удави се.
	— Хм. — Изглеждаше така, сякаш щеше да каже още нещо, но после се претърколи на колене и се надвеси над нея. — Тогава може да е твоята съдружничка или баща ти.
	Тя реши да рискува.
	— Джон, мисля, че си измисляш.
	За момент й се стори, че ще я удари. Очите му се разшириха за миг от някакъв вътрешен гняв, сякаш нещо в него се късаше. Придобиваше такова изражение, когато я биеше. Но после той се усмихна съвсем леко.
	— Даа. Просто се бъзикам. Но наистина има шпионин, само дето не знам кой е.
	Тя поклати глава.
	— Обади ми се съвсем неочаквано — каза Мейл. — Попита ме дали си спомням Анди Манет, която ме е изпратила на лечение. Тя непрекъснато говореше за теб.
	— Наистина ли някой ти го е казал? — Сега тя му вярваше и се почувства отвратена.
	— Да. Каза, че според теб съм бил някакво дяволско изчадие. И дълго не можех да престана да си мисля за теб. Никога не съм те забравял, но си била някъде дълбоко в съзнанието ми. Нямаше нужда да се справям с теб. Но шпионинът се обади.
	— И? — Похват, използван от психолозите, който Анди умело приложи и усети тръпка на надмощие.
	— Спомням си как стоях в стаята за арест и ти винаги беше там… и онези рокли… Имаше такива цици и такъв парфюм… Понякога можех да видя краката ти и си въобразявах, че виждам и това, което е между тях. През нощта лежах и си мислех за теб. Дали щях да видя, или не…
	— Нямах представа… — Пак подход от психологията.
	— Ти никога не разбра какво ме караше да върша всичко това, и аз не можех да го обясня. Тогава просто започнах да си седя там, да гледам циците ти и това ме възбуждаше.
	— Някой е продължил да ти се обажда, така ли?
	— Не ми се говори повече — отвърна Мейл. Внезапно погледът му се съсредоточи навътре, безизразен като желе. — Искам да те чукам.
	И той я удари силно по рамото. Тя отскочи настрани и Мейл извика:
	— Връщай се тук, за да не те смачкам от бой!


	По-късно тя го попита:
	— Може ли да се обадя на някой, на съпруга ми или на някой друг, за да знаят, че съм жива?
	— В никакъв случай. — Мейл беше раздразнен.
	— Джон, много скоро те ще си помислят, че сме мъртви. Много скоро всичко ще свърши и ще се превърне в убийствено преследване. Ще те хванат и ще те сложат зад решетките, но сега ще бъде за цял живот. Ако знаят, че съм жива, може да уредиш нещата по-добре за себе си. Може да ти предложат сделка, нещо, от което да се възползваш.
	Сега отново разговаряха като любовници. Тя се преструваше на загрижена за неговото бъдеще. Но той отхвърли идеята.
	— Няма да направят никаква сделка, не и с мен.
	— Ще имаш повече свобода на действие — продължи Анди. — Ако решат, че не съм жива, ще могат да правят каквото си искат. А ако знаят, че съм жива, нещата няма да им се сторят толкова лесни. Ти си играч и мисля, че можеш да го разбереш. Искам само хората да знаят, че аз съм някъде там. Не искам да забравят за мен.
	Мейл се изправи и започна да се облича. Ритна дрехите й към нея.
	— Облечи се! — извика той и като си облече дрехите каза: — Ще си помисля. Не може направо да им позвъниш, но може да се запишеш на касета, а аз да пусна записа отнякъде другаде.
	— Джон, това би било… — Тя почти се засмя. — Би било страхотно.
	Той веднага реагира. Стори й се, че се възгордя. Обичаше ласкателствата, особено когато идваха от нея.
	— Ще помисля за това.


	Когато беше отново в техния малък затвор, а вратата зад гърба й се затвори и стъпките на Джон заглъхнаха, Анди се обърна към Грейс:
	— Трябва да измислим съобщение, което да запишеш. Той може да го запише и да го изпрати. Трябва да измислим нещо закодирано.
	Беше развълнувана и Грейс наблюдаваше безчувственото й младо лице.
	— Какво, какво?
	— Цялото ти лице е в кръв, мамо. Навсякъде.
	Грейс посочи към дясната страна на лицето й. Внезапно ръката й се разтрепери от страх и тя се разплака, като се отдръпна от Анди.
	Анди затърка с ръка лицето си и кръвта, която беше засъхнала на носа й след като Мейл бе започнал да й удря шамари, възбуден и изпаднал в неудържима лудост при последния полов акт.
	Не беше забелязала кръвта. Замисли се за това, като гледаше как Грейс се сгуши в ъгъла. Започваше да привиква; резултат на раболепното й поведение. Но този път нещата щяха да се променят. Наистина да се променят.


>	14

	Роузмари Роу изглеждаше твърде изморена за шеф на полицията. Тя с усилие се изкачи по стълбите и се насочи към отворената врата. Дамската чанта се поклащаше на ръката й.
	Лукас вървеше след шефката си и Т. Конрад Хауърд в къщата на Манет. Бяха дошли за събранието, което се провеждаше в богато обзаведената всекидневна. Дан беше там. Имаше напрегнат и нещастен вид с разрошена коса и натежали клепачи. Беше се облегнал на студената камина, а в ръката си държеше дебела кристална чаша с ликьор. Погледът му мина покрай Роу и Дъмбо и се спря на Лукас. Кимна му за поздрав.
	Хелън Манет беше седнала на един старинен стол. Свила устни в разтегната усмивка, тя имаше вид на пиян човек, но Лукас не бе забелязал да пие нещо. Нанси Улф, облечена в лек костюм с цвят на кафяво-зелен горски мъх, втренчи поглед в Лукас от противоположния край на стаята. Когато Лукас отвърна на погледа й, тя отметна коса с ръка и се загледа встрани. Нанси Улф отпиваше на малки глътки от чашата с коняк пред една картина от деветнадесети век — акварел с портрет на жена със студени черни очи, копринена черна рокля и изненадващо чувствени устни.
	Раболепното адвокатче разнасяше питиетата. Един полицай от разузнавателния отдел на Минеаполис с карирано спортно яке с тениска и подутина на бедрото, която по всяка вероятност беше голям автоматичен пистолет, висеше на вратата и гълташе пуканки от найлонов плик. Чакаше телефонът да звънне, но това така и не се случваше и полицаят изглеждаше отегчен.
	Манет стоеше в центъра на кръга от хора, облечен в сив костюм и със светла вратовръзка, здраво пристегната за врата. Изглеждаше още по-съсипан и остарял в сравнение с предния ден. Но Лукас си помисли, че някъде дълбоко в душата, на Манет му е приятно да бъде център на тази трагедия.
	— Нищо ново — каза шефката на Манет, докато се здрависваха. — Съжалявам.
	— По дяволите! — Дан се обърна назад и се отдалечи.
	Лукас си помисли, че може да захвърли чашата с бърбън в камината, но вместо това той се надвеси над парапета и главата му клюмна.
	— Все пак не всичко е загубено — намеси се Дъмбо, по чието чело бе избила пот.
	Той не обичаше да си има работа с богаташите, които знаеха прякорите на американските сенатори, та дори и тоалетните им навици.
	— Той ни се обажда по телефона, но не можем да го задържим на линия. Успяхме за двайсетина секунди, но той ни усети. Но имаме представа къде е. Някъде на юг от реките. В Ийгън или Епъл Вели.
	— Там има ли твои проекти? — обърна се Манет към Дан.
	Дан го погледна, лицето му беше мрачно и в очите му проблясваха малки пламъчета.
	— Да, но не съм водил телефонни разговори там тази вечер — изръмжа той.
	— Нямах това предвид — каза Манет и направи няколко заплашителни крачки към Дан. — Имах предвид, че познаваш района.
	Нанси Улф хвана Тауър за ръкава на сакото и го дръпна малко назад.
	— Да, а аз знам, че има три хиляди души в тоя шибан район.
	— Внимавай какво говориш — прекъсна го рязко Манет. — Тук има жени.
	Лукас наблюдаваше Улф, която стоеше зад Манет с ръка на ръкава му. Хм, помисли си той.
	— Той… ами… спомена Дейвънпорт — намеси се Дъмбо, като гледаше към Лукас. — Той очевидно смята, че детектив Дейвънпорт е… — той се напрягаше да намери точната дума и накрая успя — отговорен за… — пак се напрегна — за тази процедура по радиото.
	— Ами така си е — каза Дан на Дъмбо. — Той е единственият полицай, с когото съм разговарял досега, и който мисли с главата си, а не със задника си.
	— Джордж… — намеси се Манет.
	Лицето му все още беше зачервено под бялата коса. Дан не му обърна внимание и пристъпи по-близо до Лукас.
	— Искам да обявя награда. Няма значение колко. Милион.
	— Не чак толкова — каза Лукас. — Разни идиоти ще започнат да звънят. Да започнем с петдесет хиляди долара.
	— Добре. Веднага ще съобщя. — Дан погледна към Тауър Манет, но той си замълча, само наклони глава, усмихна се скептично и им обърна гръб.


	— Едно щастливо малко семейство — каза шефката на излизане.
	— Нанси Улф и Тауър Манет, какво мислиш за тях?
	Нищо не беше в състояние да изненада Роузмари Роу; много отдавна бе навлязла в политиката. След кратко мълчание тя отговори с глас, който звучеше почти доволно.
	— Възможно е. Миналата вечер, когато ги разпитвах, тя докосна ръката му.
	— А тази вечер се опита да го възпре да се нахвърли върху Дан. Сякаш го закриля.
	— Хм. Знаеш ли, Лукас, у тебе има нещо силно женствено.
	— Какво?
	— Няма значение — каза тя.
	— Не. Какво искаш да кажеш? — На Лукас му беше забавно.
	— В сравнение с повечето мъже ти си по-склонен да разчиташ на интуицията си — обясни шефката. — Искам да кажа, че ти подозираш, че между Нанси Улф и Тауър Манет има нещо.
	— Като се замисля сега, изглежда ми напълно вероятно.
	— Защото го е хванала за ръкава — сега беше ред на Роу да се забавлява. — Това е доста добро предположение.
	— Става въпрос за това как го хвана за ръкава. Ако наричаш тази моя черта женствена, съгласен съм.
	— А според теб какво имах предвид? — попита Роу.
	— Не зная — отвърна вяло Лукас. — Може би знаеш, че имам хубави гърди.
	Роу избухна в смях.
	— За бога, дали са ми да ръководя една зоологическа градина.


	В полунощ всички бяха започнали да приказват каквото им падне и се размотаваха по ризи, които сякаш от само себе си се бяха измъкнали от панталоните им и се развяваха свободно. Събраха се пред оградения с червен молив участък на картата, отбелязващ района на юг от летището.
	— Това все пак е нещо — настояваше Лукас. — По-умен е, отколкото предположихме. Само още една минута и щяхме да го пипнем.
	Лукас хвърли картонената чаша от кафето в кошчето. Чувстваше престоялото кафе като киселина в устата си.
	— Трябва да се обадим на медиите. Той пак ще позвъни. Учудвам се, че още не го е направил.
	— Можем да го направим при следващата смяна. Сега сме изморени, но утре сутринта ще сме с нови сили.
	— Трябва да сме готови да действаме сега — каза Лукас.
	— Сега просто не разполагаме с целия си капацитет. Въпросът е да поставим хора на смените — обясни Андерсън.
	— Ще покрием целия участък на 494 и ще поставим още хора на I-35 по целия път през Епъл Вет — каза Лукас.
	— Хитро — съгласи се Лестър, докато разглеждаше картата с присвити очи.


	Когато се прибра и се пъхна в леглото при Уедър, тя вече спеше и само промърмори нещо в просъница. Искаше да я събуди и да си поговорят, но не смееше, защото знаеше, че сутринта й предстои операция. Вместо това остана да лежи буден около час, обмисляйки програмата си за утре. Усещаше как топлината от тялото на Уедър го обгръща. Най-накрая заспа с ръка, преметната през кръста й, а около него се носеше аромата от нейния „Шанел“.


	Уедър беше излязла, а Лукас тъкмо си вземаше душ, когато мобилният телефон иззвъня. Той спря, ослуша се и се втурна към всекидневната, оставяйки след себе си мокри дири. Вдигна телефона от масата, където го беше оставил и го включи.
	— Лукас, как се справяш? — Гласът на Мейл прозвуча необичайно весело.
	— Те живи ли са още?
	Патрулните коли сигурно вече тръгват. Трийсет секунди.
	— Да не би да се опитвате да ме проследите?
	Лукас се поколеба, после повтори първоначалния си въпрос.
	— Те живи ли са или не?
	— Да, живи са — отговори неохотно Мейл. — Всъщност имам съобщение за теб от Анди Манет.
	— Почакай да взема молив.
	— О, я стига, зная, че всичко се записва. — Мейл беше нетърпелив. — Не че ще ти е от полза. Използвам мобилния телефон, но сега се движа непрекъснато и то доста далеч от вас.
	_По дяволите!_
	— Продължавай. Взех молив.
	— Слушай! Не знам колко ясно ще ти стане…
	„Джон, татко, Дженевиев, лельо Лиза, аз съм Анди.
	Ние сме добре, Грейс и аз, и се надяваме, че Дженевиев е при вас и всичко с нея е наред. Човекът при нас не ни позволява да говорим за него, но беше добър да ни разреши да ви изпратим това. Надявам се отново да си поговорим, а на този човек, моля ви, дайте каквото поиска, за да можем да се върнем в безопасност. Това е всичко, което мога да ви кажа…“
	Гласът на Анди Манет беше внимателен, изпълнен със страх и трепет на надежда, прекъснат от внезапно спиране на копчето за запис.
	— Това е всичко засега, спортни фенове — обади се Мейл развеселен. — И все пак трябва да ви кажа, че историята с дисководещия ми хареса. Кажете му, че някой ден, когато не си е у дома, ще се отбия да посетя семейството му. И ще взема с мен и лозарските ножици. Доста ще се позабавляваме.
	Когато Мейл затвори, Лукас изключи телефона и го остави на масата. Вторачи се в него, сякаш беше някаква голяма черна хлебарка. След четиридесет и пет секунди Марта Грешам се обади от отдела за свръзки и каза:
	— Записахме всичко.
	— Чудесно. Лестър там ли е?
	— Не, но Дона говори с него, така че той знае.
	Лукас изтича към спалнята и се облече, докато чакаше телефонът да позвъни. Той иззвъня, когато вече завързваше вратовръзката си.
	— Да, Франк. Тя ли беше?
	— Тя е. Опитва се да ни каже нещо, но не знаем какво — обясни Лестър.
	— Откъде знаеш?
	— Защото е поздравила и леля си Лиза.
	— И какво от това?
	— Разговарях с Тауър Манет само преди минута. Леля й Лиза е починала преди десет години.
	— Кажи на някой да се заеме с това. Ще ни трябва всичко, което можем да намерим за нея.
	— Заели сме се, но искам ти да се погрижиш за това — каза Лестър. — За бога, Лукас, имате нужда от факир, който да измъкне заека от торбата.
	— Трябва да пазите Мило от радиостанцията — каза Лукас — и семейството му. Има две деца.
	— Тръгнали сме за там. Ами Дженевиев?
	— Дженевиев е мъртва. Ние знаем, но Анди Манет не го знае.
	Проведоха една обща сбирка заедно с Манет и Дан в кабинета на Роу. Защо точно леля Лиза?
	— Лиза Фармър беше сестра на първата ми жена — обясни Манет. — Имаше голямо имение в провинцията с коне и когато Анди беше малка, ходеше там да язди. Може би иска да ни каже, че мъжът е фермер или коняр или нещо подобно. Трябва да е свързано с това.
	— Освен ако просто не е забравила — промълви тихо Дан.
	— Дъщеря ми… — започна Манет.
	— Ей! — Дан вдигна пръст към Манет да млъкне. Гласът му беше студен. — Знам, че обичаш дъщеря си, Тауър, но аз също я обичам, наистина я обичам и я познавам по-добре от теб. Тя е изплашена. Гласът й е променен, маниерите — тя е отчаяна и наранена. Иска ми се да вярвам, че ни изпраща съобщение, но не ми се иска да зарежа всичко останало и да се вкопча само за това. Защото е възможно да е забравила.
	Манет погледна встрани и се загледа в нищото надолу към пода. Дан несвойски за себе си го потупа по гърба, после погледна към Лукас.
	— Дженевиев е мъртва, нали?
	— По-добре бъди готов за това.
	Възнамеряваха да проверят набързо всички ферми и конюшни в Дакота, като сверяват имената от списъците на селскостопанските производители с тези от докладите за сексуални престъпления и останалите. Лукас откри дневника, който Андерсън водеше по случая, взе го със себе си в кабинета си и се задълбочи за известно време в четене. Никаква идея не му идваше наум. Подтикван от безпокойство, той се отправи към отдел „Убийства“ и там се натъкна на Блейк и Шерил.
	— Какво става в университета? — попита той.
	— Изникнаха още пет възможности, включително един случай за палежи и сексуално насилие. В момента го проверяваме — обясни Шерил. В ръката си държеше куп папки. — Искаш ли малко ксерокопия?
	— Да. Андерсън спомена нещо за някой си Мейл, че бил пълна загуба на време, така ли е?
	— Да — каза Блейк. — Наистина си е чиста загуба. Загубил се е в реката. Мъртъв е.
	— По дяволите! Звучеше добре.
	Шерил кимна.
	— Пуснали го от „Сейнт Питър“ и след два месеца се хвърлил от моста на Лейк Стрийт посред нощ. Открили го надолу към Форт Снелинг. Бил престоял във водата цяла седмица.
	— Как са го идентифицирали? — попита Лукас.
	— Намерили карта за самоличност при трупа. Съдебният лекар направил и експертиза на зъбите. Отпечатъците показали, че е той.
	— Добре — кимна Лукас. — Кой е другият замесен в палежи и сексуално насилие?
	— Франсис Ксавиер Питър, в момента на трийсет и четири години. Предизвикал шестнайсет пожара за десет дни в парка Сейнт Луис. Нямало пострадали, но няколко къщи изгорели. Говорихме с родителите му и те казаха, че живее на западното крайбрежие и работи като актьор. Не им се е обаждал скоро, а самият той няма телефон. Анди Манет го е лекувала. Бил е неин пациент в продължение на седем години. Не го е харесвала особено. По време на няколко от сеансите се опитал да й се нахвърли.
	— Актьор значи?
	— Поне така казват — потвърди Шерил.
	— Този, с когото си имаме работа, може и да е актьор — каза Лукас. — Обича игрите.
	— Още нещо — намеси се Блейк. — Франсис Ксавиер Питър е рус и ходи с дълга коса.
	— По дяволите! Може и да се окаже нашия човек. Прилича ли си с портрета на скицата? — попита Лукас.
	— Има кръгло лице като на германско провинциално момче.
	— Което ще рече _Не_. Не прилича на портрета.
	— Не особено — съгласи се Шерил.
	— Ами да се постараем нещата да паснат — каза Лукас.


>	15

	Гласът беше напрегнат.
	— Те са по следите ти. Ще трябва да се пораздвижиш.
	Мейл, който стоеше сред останките от две срутени ниски кули от играта на опасни завои, се ухили злорадо на телефона и жената, която стоеше в далечния край на линията.
	— Какво точно искаш да кажеш? Нямаш предвид да се пораздвижа. Искаш да кажеш да ги убия и да се отърва от тях.
	— Искам да кажа, че трябва да се измъкваш — каза гласът. — Не мислех, че нещо подобно ще се случи, но…
	Чуваше дишането в другия край. Какво ли можеше да означава — раздразнение, отчаяние или очакване? Щеше му се да може да разбере. Някой ден щеше да научи кой се крие зад този глас.
	— Освен това — добави той — те въобще не са стигнали до мен, не са толкова близо, колкото си мислиш. Просто искаш да се отърва от тях.
	— Знаеш ли, че Анди Манет е изпратила съобщение чрез записа, който си й позволил да направи? Леля й е мъртва, починала е много отдавна. Казвала се е Лиза Фармър и живеела във ферма. Сега проверяват всички ферми в околностите на Дакота, защото благодарение на номера с мобилния телефон са заключили, че се намираш някъде там. Не ти остава много време.
	Щрак и линията прекъсна.
	Мейл погледна към телефона, после го остави на мястото му и закрачи из стаята, подсвирквайки си с уста, като стъпваше по разни компютърни неща. Мелодията, която си подсвиркваше, беше останал спомен от лошите дни, прекарани в болницата, където във всяка стаичка имаше вградена радиоточка на общественото радио в Минесота. Пускаха само Моцарт. Вероятно го беше слушал стотици пъти. Но Мейл нямаше време за Моцарт. Имаше нужда от темпо, а не от мелодия. Искаше му се да чува палки, удрящи в ритъма на пулсираща кръв, искаше барабани, тамбурини и маракаси. Искаше тимпани. Нямаше нужда от сладникава музика.
	Но сега си тананикаше именно това, опростена вариация по Моцарт за два пръста. Не искаше да си мисли, че Анди го е изиграла, не му се искаше все още да я убива.
	Наистина ли го е направила? Да. Сърцето му го подсказваше. И това го вбесяваше. Защото й се беше доверил. Беше й дал една възможност и тя го предаде. Винаги така ставаше. Трябваше да се досети. Постави ръце на слепоочията си и усети пулсиращата кръв във вените и прииждащата болка. По дяволите, ето какъв беше целият му живот. Когато се опитваше да направи нещо, някой винаги го разваляше.
	Обиколи няколко пъти кухнята и всекидневната, отвори хладилника, погледна вътре разсеяно и тръшна вратата. Свирукането прерасна в дълбоко плътно гърлено тананикане, а тананикането — в мучене. Но това все си оставаше Моцарт за два пръста. Тогава Мейл излезе през задната врата и тръгна напряко през ливадата към отсрещното пасбище, в края на което се намираше старата къща. Прескочи съборената ограда, мина покрай някакво старо желязо наполовина заровено в поникналия троскот и поветица и когато стигна до средата на хълма, се затича със стиснати юмруци и изцъклен невиждащ поглед.


	Мислеха си, че са постигнали нещо с Мейл. Не че беше станал по-внимателен, но Анди усещаше, че между тях се оформят някакви отношения. Ако не притежаваше власт над него, то поне можеше да упражнява известно влияние.
	Продължаваха да работят върху пирона. Не можеха да го извадят, но сега вече от него се виждаше цял инч. Само още няколко часа и може би щяха да успеят да го измъкнат.
	И тогава Мейл дойде.
	Чуха го да тича по пода над главите им и после тежките му стъпки отекнаха по стълбите. Анди и Грейс се спогледаха. Нещо не беше наред и Грейс, която беше клекнала пред монитора, се раздвижи притеснено.
	Вратата се отвори и те видяха лицето му — застинала маска с вкаменени невиждащи очи и щръкнала коса като козината на изплашена котка.
	— Веднага излизай оттук! — извика той.
	Грейс чуваше шума от боя. Усещаше го въпреки стоманената врата. Тя прилепи тяло до вратата и започна да удря с юмруци и да вика:
	— Мамо, мамче, майко… Мамо…
	И след това спря, върна се на матрака и запуши ушите си с ръце, за да не чува нищо. Разплакана, след минута тя затвори очи и запуши устата си с ръка като карикатура на малка маймунка. Почувства се като предателка. Искаше той да престане да я бие, но не можеше да извика. Не искаше Мейл да се върне за нея.
	Беше изминал един час откакто Мейл беше извел Анди и сега той я върна. Преди майка й винаги беше облечена, когато я връщаше в стаята. Но този път тя беше гола, както и Мейл.
	Грейс се сви към стената, като го видя да стои на вратата с лице към нея. Това, което той имаше отпред, я изплаши като нищо друго досега. Накрая тя скри глава между коленете си, затвори очи и започна да си пее сама, изключвайки напълно заобикалящия я свят. Мейл се заслуша за момент и едва забележима злорада усмивка се плъзна по лицето му. На излизане затръшна вратата зад гърба си.
	Анди лежеше неподвижна.
	Когато вратата се затвори, Грейс не смееше да вдигне очи и да я погледне. Страхуваше се, че може да види Мейл вътре в стаята. След секунди, когато усети, че нищо не се движи, тя се осмели да надзърне. Нямаше го.
	— Майко? Мамо? — прошепна Грейс.
	Анди изстена, обърна се, за да погледне дъщеря си, и от устата й потече кръв.


>	16

	Лукас взе папката и вдигна телефона.
	— Лукас Дейвънпорт.
	— Ало, ъ-ъ… аз съм играч. — Гласът на жената беше внимателен, малко неясен. Изреченията й звучаха като въпроси. — Казаха ми, че трябва да говоря с вас?
	Лукас беше нетърпелив. Чакаше да му се обадят от лосанджелиския отдел с информация за Франсис Ксавиер Питър, актьора-подпалвач.
	— Мисля, ъ-ъ, че съм виждала човека на снимката — каза жената. — Няколко пъти играхте на „D & D“ в къщата на онова момиче? В Динкитаун?
	Лукас се изправи.
	— Знаете ли как се казва или къде живее?
	— Не, но той беше с това момиче и ние бяхме в нейната къща, така че тя го познава.
	— Сигурна ли сте?
	— Нямаше да съм сигурна, ако не бяха очите му. Очите са същите, но устата е различна. Но очите са съвсем точни. И той наистина беше играч, добър „господар на тъмницата“, знаеше всичко. Но в него имаше нещо плашещо. Наистина смахнато. И от това, което момичето спомена, си помислих, че вероятно е бил подлаган на терапия.
	Лукас погледна часовника си.
	— Къде се намирате? Бих искал да дойда и да поговорим.
	Той си записа на един лист.
	— Идваш ли, Слоун?
	Слабичкият мъж взе якето си, беше в нов нюанс на кафяво.
	— Къде отиваме?
	Лукас му обясни всичко по пътя.
	— Звучеше искрено. Не мисля, че ни баламосва.
	Жената живееше в общежитие срещу университета на I-494. Лукас паркира сивия плимут в района за пожарни коли и двамата влязоха вътре, следвайки една руса ученичка в къса пола и спортно яке. Спряха заедно пред асансьора. Слоун и Лукас наблюдаваха момичето с крайчеца на очите си. Беше много красива, с кръгли сини очи и чип нос, почти естествена. Момичето съсредоточено изучаваше номерата над вратата на асансьора. Никой не говореше. Асансьорът пристигна, те се качиха и тримата и се вторачиха в мигащите цифри над вратата.
	Жената слезе на третия етаж, обърна се и се усмихна. Вратите се затвориха и Слоун каза:
	— Според мен се усмихна на мене.
	— Какво? Мисля, че се усмихна на мен.
	— Глупости, ти просто застана пред мен, това е.
	Синди Макферсън, която се занимаваше с игри, изглеждаше объркана и приличаше на някаква млекарка от Уисконсин. Беше едро момиче с прекрасен тен, приятна провинциална усмивка и се обличаше в черно от главата до петите. На врата си носеше звезда със седем лъча, окачена на кожена връвчица.
	— Колкото повече гледах снимката, толкова повече се убеждавах, че е той.
	Тя седеше в края на дивана, вероятно купен от Армията на спасението, и разговаряше предимно с ръцете си. Лукас имаше чувството, че под тези черни дрехи се бе скрил някой бивш баскетболист от училищния отбор.
	— Имаше нещо особено в лицето му — като лице на койот — с тези присвити очи и високи скули. Можеше да изглежда доста секси, но сякаш нещо липсваше. Някак не беше привлекателен. Предполагам, че на Глория обаче й се е сторил доста привлекателен. Тя си играеше с него.
	— Тази Глория — попита Лукас — как е цялото й име?
	Тя повдигна рамене.
	— Не зная. Виждала съм я с разни хора по местата, където и аз ходя. Но не ми е добра приятелка. Преди няколко години имаше разни купони в индустриалния парк нагоре към 280-ти район. Там се запознахме. После я видях в Динкитаун, а преди няколко месеца я срещнах пак и тя каза, че започвали игра. Така че аз отидох и той се оказа „господарят на тъмницата“.
	— Можеш ли да ни покажеш това място? — попита Стоун.
	— Разбира се. А името на Глория е на пощенската кутия. Спомням си, че тя погледна в пощата, преди да се качим по стълбите. Там пишеше Глория някоя си…
	Динкитаун беше малък търговски център в съседство до студентското градче на Университета в Минесота. В двуетажните и триетажните постройки се продаваха дрехи, готова храна, компактдискове, лекарства и ксерокопия. Опитваха се да паркират на заден, когато Макферсън посочи с ръка към другия край на улицата.
	— Ето я! Това там е Глория. А това е блокът, в който живее.
	Глория беше слаба жена с увиснали рамене и също като Макферсън носеше амулет. Но докато лицето на Глория беше открито, с мек прасковен цвят на кожата, Глория беше с матова кожа и навъсено, притворено лице с предпазливо изражение също като на лисица.
	— Почакай ни тук или отиди да си вземеш сандвич — каза Лукас на Макферсън. — Може да ти зададем още въпроси.
	Двамата със Слоун успяха да преминат през потока от коли и се втурнаха през отворената входна врата. Глория тъкмо заключваше пощенската си кутия и от устата й висеше един зелен плик със сметката за електричеството.
	— Глория? — Лукас й препречи пътя.
	Тя извади плика от устата си.
	— Да?
	— Ние сме от полицията и…
	— Бихме искали да ни помогнете — довърши Слоун.
	Глория Кросби можеше да бъде красавица, но не беше. Беше мърлява, малко мръсна и лицето й непрекъснато изглеждаше навъсено. Тя с нежелание ги отведе в апартамента си на последния етаж.
	— Работя върху една курсова работа и затова нямам време да почистя — оправда се тя.
	Когато вратата се отвори, отвътре ги лъхна миризмата на доматена супа, перушина, примесена с мирис на тютюн и марихуана.
	— Значи пушиш от време на време, а? — обади се развеселено Слоун.
	— Аз, не-е. — Говореше почти забавено. — Марихуаната те прави по-глупав, а човек и без това си е глупав. Някои хора си избират да пушат, но аз им казвам „Окей, но аз не пуша“.
	— Тук е доста поодимено — продължи Слоун.
	— Няколко познати се отбиха снощи и пушиха — обясни Глория, някак вяло. — Аз обаче не пуших.
	— Но не мислиш, че това е нещо лошо?
	— Не. А вие?
	Лукас сви рамене, а Слоун избухна в смях.
	— Преди около два месеца сте играли на „D & D“ с още пет души. „Господарят на тъмницата“ е бил този мъж тук. Искаме да разберем как се казва. — И той й подаде едно копие от портрета.
	Кросби го взе и дълго го разглежда. После сбърчи вежди.
	— Ами… не е този, но знам за кого говорите. Приличат си, но очите не са същите. Казва се Дейвид.
	Тя отпусна ръце, приближи се до един от прозорците и погледна навън към улицата. Беше хванала с ръка долната си устна.
	— Какво? — попита Лукас.
	Тя му направи знак да замълчи и продължи да се вглежда в улицата. След малко каза:
	— Дейвид… Елърс. Е-Л-Ъ-Р-С. Боже почти бях забравила. Виждате колко държа на връзките си с мъже.
	— Знаете ли…?
	— Как разбрахте за играта? — попита жената, като се обърна да ги погледне.
	Изглеждаше заинтересована и същевременно напълно безразлична и Лукас се замисли дали не е на някакви наркотици.
	— Аз самият съм в бизнеса с игри, освен че съм ченге.
	— Дейвънпорт — каза тя, като посочи с пръст към него и това беше първият проблясък на някаква емоционалност.
	— Да.
	— Правил си разни смотани игри, преди да се захванеш с компютрите. Но компютърните ти игри си ги бива.
	— Благодаря — отговори сухо Лукас. — Знаеш ли къде живее?
	— Той е отвлякъл оная мацка Манет, нали?
	— Проверяваме тази възможност.
	— Мисля, че сте подгонили не когото трябва. Дейвид е от Кънектикът и пътуваше за Калифорния.
	— Имам чувството, че доста добре го познаваш — каза Лукас.
	Тя изпусна една въздишка и се отпусна на стола.
	— Остана у нас около седмица и ме чукаше всеки ден. Но не се задържа повече.
	— Каква кола имаше?
	На лицето й се появи нещо средно между усмивка и гримаса.
	— Един комарджия, който пътува към Калифорния. Ти как мислиш?
	Лукас се замисли за момент и после каза:
	— Харлей.
	— Именно, караше Харлей Дейвидсън, спортен модел. Опита се да ме баламоса. Каза, че с удоволствие щял да ме вземе със себе си, но че парите му трябват, за да смени мотора за по-добър. Казах му да дойде и да ме вземе след това.
	Тя не му каза много за Дейвид Елърс. Запознали се в „Макдоналдс“, където тя спорела с някакви хора за „Мист“. Нямало къде да остане, а й се сторил симпатичен и тя го попитала дали не иска да отседне у тях. И той останал там една седмица.
	— Не исках да си отива. Беше страстен. Каза, че идвал от Кънектикът. Техните имаха пари, струва ми се от застраховки или нещо си там. Май че беше Хартфорд.
	— Какво ще кажеш — попита Лукас, когато вече бяха на улицата.
	Макферсън се беше запътила към тях. Ядеше чийзбургер и носеше хартиена чинийка от „Макдоналдс“.
	— Не зная — отвърна Слоун. — Ако ни лъже, значи се справя доста добре. Но не ми звучеше и като истина. Тия наркомани, трудно е да ги разбереш. На тях им липсва чувството за страх.
	Стигнаха до колата заедно с Макферсън. Тя им предложи картофки и малко се подразни, когато Слоун си взе.
	— Какво стана? — попита тя.
	— Каза, че той просто минавал оттук.
	Лукас й обясни накратко.
	— Каза, че името му било Дейвид Елърс, идвал от Калифорния и пътувал за западното крайбрежие.
	Макферсън тъкмо беше отхапала една голяма хапка от чийзбургера си, когато изведнъж престана да дъвче, погледна през страничния прозорец на колата, поклати глава, после продължи да дъвче, преглътна храната, облиза устните си и каза:
	— Като спомена Калифорния ми хрумна… че го питах дали познава един мой приятел Дейвид, защото и двамата бяха родом от един град, Уейзапа. Но той каза, че е ходил в частно училище и не го познава.
	— Уейзапа? — повтори Слоун.
	— Напълно съм сигурна.
	— Глория каза, че името му било Дейвид.
	— Не, не е. Щях да го запомня. Нали разбирате, двама души от един и същи град, на еднаква възраст и двамата да се казват Дейвид.
	Слоун въздъхна и погледна към Лукас.
	— Господи, не е ли срамно, че младите хора така ни лъжат в наши дни!
	— И старите също. А и тези на средна възраст.
	Лукас се обърна към Макферсън.
	— Да вървим да видим дали ще си спомни за него.
	— Господи, никак не обичам да ме виждат с ченгета.
	— На това ли са те учили в училището? — попита я Слоун, докато излизаха от колата.
	— Не, учеха ме, че като се загубя, трябва да намеря полицай. Затова като пристигнах в училището и се загубих и помолих едно ченге да ми помогне, той ми предложи да ме заведе у дома си.
	— Трябва да е бил някой от Сейнт Пол — предположи Лукас. — Хайде да вървим!
	Те отново изкачиха стъпалата, но когато почукаха на вратата на Глория, никой не им отвори.
	— Може би е отишла на гости — предположи Слоун.
	Но на никой не му се вярваше. Сградата беше потънала в тишина и нищо не помръдваше. Лукас отиде до края на коридора и погледна през прозореца.
	— Има аварийна стълба.
	Стара желязна стълба се спускаше надолу по фасадата на сградата. Слоун провери прозореца и той се отвори.
	— Прозорецът е отключен отвътре. От него може да се излезе отзад.
	Надвеси се надолу. Не се виждаше нищо, което да се движи.
	— Тя се опитва да ни се изплъзне — каза Слоун.
	— И го познава… — отвърна Лукас. — Мини от тази страна.
	Слоун хукна по стълбището, докато Лукас се измъкна през прозореца и се спусна надолу по стълбата. Когато стигна до приземния етаж, трябваше да балансира, за да се придвижи по малка асфалтова пътека между стената и съседната сграда. Пътечката беше пълна с фекалии, парчета хартия, няколко бутилки от вино и една огъната на две ръждясала табелка с надпис „недвижима собственост“.
	Лукас погледна към улицата и после към алеята, която извиваше зад блока. Ако е излязла на улицата, щяха да я видят. Спусна се в посока към алеята, като прескочи разни кучешки фъшкии и една купчина, която приличаше на отпадъци от котешка тоалетна. В края на пътеката се виждаше задната врата на пицария и един прозорец. Зад прозореца седеше някакво момче и миеше чинии в умивалник от неръждаема стомана. Лукас отиде до вратата и я бутна навътре. Една жена пушеше, приведена над тезгяха. Момчето вдигна очи към него.
	— Хей — извика тя, като се изправи, — не може да…
	— Аз съм полицай — каза Лукас. — Някой от вас да е видял една жена да слиза по аварийната стълба на отсрещната сграда? Преди около пет минути?
	Жената и миячът на чинии се спогледаха и после момчето каза:
	— Мисля, че да. Кльощава, облечена в черно?
	— Точно тя. Видяхте ли накъде отиде?
	— Натам! — посочи момчето.
	— Бързаше ли?
	— Да. Изглеждаше така, сякаш подтичваше и носеше нещо като голям сак, като торбите от пералнята. Сви зад ъгъла. Какво е направила?
	Лукас ги остави, без да им отговори и изтича до ъгъла. Там имаше автобусна спирка, но не се виждаше никой, който да чака. Пресече улицата тичешком, втурна се в една хлебарница, моментално извади значката си за да я покаже и попита за телефон. Един мъж, целият посипан с брашно, го заведе отпред и му показа телефона, окачен на стената. Лукас позвъни на диспечерите.
	— Възможно е да е взела автобуса или да се движи пеш. Завардете всичко. Търсим висока бледа жена на около двайсет и пет години, облечена в черно, вероятно бърза и носи някаква чанта. Възможно е да е сак. Проверете дали има регистрирана кола на нейно име.
	Като излезе на улицата, Лукас се огледа в двете посоки. Видя три-четири жени, облечени в черно. Може би една от тях беше Кросби. Но когато жената се обърна, за да пресече, Лукас, който тичаше след нея, разбра, че е сбъркал. Един полицай профуча с колата си и спря наблизо. Две момчета го гледаха от един прозорец. Лукас се обърна. Наоколо беше пълно със студенти. Много от тях носеха черни дрехи.
	Лукас се върна към входната врата на кооперацията. Слоун се задаваше откъм ъгъла от другия край на улицата. Той поклати отрицателно глава и като си свали шапката и приглади косата си назад, каза:
	— Не видях нищо.
	— По дяволите, стана също като в игралната зала, а бяхме толкова близо — и Лукас присви палеца и показалеца си, за да покаже колко близо са били. Той погледна към сградата. — Да видим дали няма домоуправител.
	На едно табло, покрито със стъкло, имаше указател на сградата. Домоуправителят живееше в 3А. Жена му ги изпрати в избата и те го откриха да работи над едно хвърчило във вид на кутия.
	Лукас му обясни какъв е проблемът.
	— Имате ли ключ?
	— Разбира се. — Домоуправителят говореше със силен немски акцент. Той оправи още нещо по хвърчилото, заздрави една сглобка с помощта на скоба и каза: — Елате, оттук моля.
	Дори не им поиска разрешително за обиск.
	Макферсън ги чакаше в коридора пред стаята на Глория.
	— Можеш ли да си вземеш такси? — попита Лукас.
	— Ами…
	— Ето ти двайсет долара за таксито и за вечеря — каза той и подаде една банкнота. — И благодаря. Ако се сетиш за още нещо, обади се.
	— Имам телефона ви — каза тя.
	Домоуправителят ги пусна в апартамента на Глория. Те огледаха набързо стаите и Лукас усети, че нещо го тревожи. Беше видял някакъв предмет, но не знаеше точно какво. Нещо, което беше забелязал. Но какво? Докато говореха с Кросби ли? Не. Току-що го беше видял. Огледа се, но не откри нищо. Помисли си, че остарява.
	— Познавате ли някои от приятелите й? — попита Лукас със слаба надежда.
	Немецът сви рамене, с пресилено подчертан френски маниер и после отговори:
	— Аз ли? Не.
	Почукаха на всяка една от вратите на сградата, придружени от домоуправителя. Много малко хора си бяха вкъщи и никой от тях не я бе видял. Появиха се двама патрулни полицаи и Лукас им каза да вървят с домоуправителя.
	— Той има право да влиза в апартаментите, затова няма да ви е нужно разрешително. Проверете всеки апартамент поотделно. Не разхвърляйте нищо, просто проверете за момичето. И погледнете под леглата — извика той след тях, докато се отдалечаваха.
	— Добре, шефе — отвърна единият от тях с нотка на раздразнение в гласа.
	Лукас се намръщи и се обърна към Слоун.
	— Намери възможно най-добрата снимка и я изпрати в отдела да я размножат. Нека Роузмари да я даде на пресата.
	— А ти какво ще правиш? — попита го Слоун.
	— Ще обърна това място с главата надолу да видя какво ще открия. А-а, и накарай някой да се обади в телефонната централа и да провери дали не се е обаждала на някого.
	— Добре. Сигурно ще трябва да взема и разрешение за претърсване.
	— Да, да, да.
	Слоун се зае с претърсването, докато Лукас реши да огледа още веднъж апартамента. Имаше само три стаи: всекидневна, от която се влизаше в малка кухня, тясна баня и малка спалня.
	До една от стените в спалнята имаше похабено бюро, вероятно закупено от магазина на Армията на спасението. Няколко от чекмеджетата бяха отворени. Беше надникнал в спалнята по време на разговорите им с Глория и не си спомни чекмеджетата да са били отворени. Очевидно си беше взела дрехи. Повдигна матрака на леглото и погледна отдолу. Нищо. Извади обувките й от гардероба, изтръска й дрехите. Пак нищо. Върна се обратно в кухнята, отвори хладилника и погледна вътре, издърпа поставките за лед. Провери всички листчета, разхвърляни в близост до телефона. След десет минути разполагаше с десетина телефонни номера, повечето от които бяха надраскани на гърба на употребявани пликове и няколко — записани на гърба на телефонен указател. Провери кодовете. Нито един не беше от Ийгън, Епъл Вели или околностите. Отдели телефонния указател и пликовете на барплота и каза на Слоун да ги прегледа.
	После отиде до банята и надникна в аптечката. На горната полица имаше десетина шишенца с кафяви хапчета, подредени като шахматни фигури.
	— Тук има странни лекарства — извика Лукас на Слоун. — Трябва да открием откъде ги взема и за какво са. Изпрати някой да провери аптеките в района и може би и Университетската клиника. Тия хапчета не изглеждат безобидни и тя сигурно ще се нуждае от тях още.
	— Добре — провикна се Слоун в отговор.
	Лукас отвори вратата на малко шкафче за бельо. Жените обикновено криеха разни неща в такива шкафчета, в хладилника или в чекмеджетата на бюрото. Не откри нищо, което да им е от полза.
	Слоун подаде глава от другата стая.
	— Явно не обича да се снима — каза той като показа на Лукас няколко снимки, направени с полароид и две-три копия.
	На всичките беше облечена в черно, почти винаги сама, застанала на някакъв фон. Малкото други хора, които се виждаха на снимките, бяха все жени.
	— Провери всяка една от тях — обясни накратко Лукас.
	Той затръшна едно от чекмеджетата и двамата чуха как вътре някакво стъкло се счупи.
	— Добре — каза Слоун и после добави: — Успокой се, човече. Ще се смахнеш. Рано или късно ще я открием.
	— По дяволите! — извика Лукас.
	Обърна се и ритна вратата на банята. Върхът на обувката му проби сухата мазилка. И двамата стояха и в продължение на секунди наблюдаваха дупката в стената. След малко Лукас каза:
	— Тя го познава, знае къде живее този кучи син и ние просто я оставихме да ни се изплъзне.


>	17

	Андерсън провери Глория Кросби в щатската картотека, като започна с шофьорската книжка, за да разбере възрастта й, после направи справка в националния компютърен регистър на престъпленията — два пъти задържана по обвинение в кражба от магазините на Уолгрийн — а след това прочете и съдебните заключения към системата на здравеопазването. Кросби посещавала клиники и се подлагала на лечение откакто била тийнейджърка. Живеела в Норт Оукс — беден крайградски квартал, северно от Сейнт Пол.
	— Ще трябва да изпратим хора там — каза Андерсън, който тъкмо подаваше глава през вратата.
	— Аз не възнамерявам да правя нищо друго, освен да седя тук и да си чета — заяви Лукас, като смъкна краката си от чекмеджето на бюрото, където ги бе качил. — Слоун още ли се мотае?
	— Пиеше си кафето в отдела.


	Лукас и Слоун се качиха в колата на Лукас. Слоун шофираше бързо.
	— Надявам се, че Глория не е подплашила нашия човек — каза Лукас. — Ако той си помисли, че хората вече знаят…
	Слоун изръмжа нещо в отговор, докато сменяше скоростите, и поршето подскочи по неравния път към Норт Оукс.
	— Ако аз бях на мястото на Глория — каза той, — щях много да внимавам. Ама наистина да внимавам.
	Откриха адреса, който търсеха — малка дървена къща, боядисана в червено, която изглеждаше странно сред другите големи къщи. Беше разположена на нисък хълм и имаше двор, ограден с дъсчена ограда.
	— Направо отпред ли да паркирам?
	— Да.
	Колата изскърца по алеята за коли. Слоун натисна спирачките и в следващия момент те вече бяха навън. Лукас тръгна да заобиколи отзад. Там, където земята е била изложена на пряка слънчева светлина, тревата беше напълно изсъхнала, въпреки че това лято не беше толкова горещо и сухо. На по-сенчестите места растяха високи, неподрязвани бурени.
	Слоун отиде до входната врата, мина покрай един прозорец със спуснати завеси, спря се, надникна през една пролука между пердетата, но не видя никой. Натисна звънеца.


	Мерилин Кросби беше слаба, прегърбена жена с посребрени коси и подозрителен поглед. Лицето й беше белязано от безпокойство. Тя застана на вратата, като с едната си ръка стискаше ревера на палтото си.
	— Нито съм я виждала, нито съм я чувала от миналата пролет. Искаше пари. Дадох й седемдесет и пет долара. Вече не сме така близки.
	— Трябва да поговорим — каза Слоун с плътен успокоителен тон на гласа. — Може би се е забъркала с мъжа, който отвлече Манет. Искаме да научим колкото е възможно повече за нея, например, кои са приятелите й.
	— Ами…
	Жената говореше с нежелание, но накрая отвори вратата и отстъпи назад. Слоун я последва.
	— Тя не се укрива тук, нали? — попита той.
	— Разбира се, че не — намръщи се Кросби. — Не бих излъгала полицията.
	Слоун я погледна и кимна.
	— Добре. Къде е задната ви врата.
	— Там, през кухнята… Но защо?
	Слоун прекоси кухнята, в която миришеше на престояло кафе на зърна и плесенясали картофи, и отвори задната врата.
	— Влизай Лукас.
	— Значи сте ме обградили? — Кросби изглеждаше обидена.
	— Наистина трябва да открием дъщеря ви — каза Слоун, когато Лукас влезе вътре. — Затова нека да поговорим. Съпругът ви вкъщи ли е?
	— Той почина — каза Кросби, като се обърна и тръгна навътре. Слоун и Лукас я следваха по петите. Тя ги въведе в тъмна всекидневна с раздърпан килим и спуснати завеси. По телевизията вървеше „Колелото на късмета“. Върху малка масичка в ъгъла беше поставена нощна лампа, а до нея някаква зелена бутилка. Госпожа Кросби се настани в едно тапицирано кресло и вдигна крака върху масата.
	— Беше излязъл да отреже един изсъхнал клон на ябълката. Завило му се свят и така си отиде — и тя щракна с пръсти. — Имаше седемдесет хиляди долара от застраховка и това беше всичко. Но аз нямам право да получавам пенсията му, докато не стана на петдесет и седем.
	— Това е истинска трагедия — каза Слоун.
	— Беше преди три години, а ми се струва, че е минал месец — каза госпожа Кросби и погледна към Слоун. — И знаете ли какви бяха последните му думи? Каза ми: „Боже, чувствам се ужасно“. Как ви се струва?
	— Поне е бил искрен — промърмори Лукас.
	— Какво? — Тя го изгледа с видимо подозрение.
	Слоун се извърна настрани така, че Кросби да не може да види лицето му и направи гримаса, като завъртя очи. Лукас влизаше в ролята си.
	— Виждали ли сте този човек? Може и да е бил по-млад, когато е идвал тук — попита Слоун, като се обърна към Мерилин Кросби. Той й подаде скицата с портрета, тя го разгледа набързо и после каза:
	— Може би. Миналата зима, струва ми се, идваха у дома. Но косата му беше друга.
	— Имаше ли още някой с тях?
	— Не, бяха само двамата — отвърна тя и му върна скицата. — Отбиха се само за минута. Той изглеждаше едър и як мъж, с някакво злобно излъчване, като че ли всеки миг можеше да посегне и да те удари. Не беше от тези с които Глория обикновено се появяваше.
	— А те какви бяха?
	— Предимно скитници. — Гласът на госпожа Кросби прозвуча безизразно. — Безделници, които нищо не правеха — после прошепна поверително на Слоун: — Знайте, че Глория е луда. Наследила го е от семейството на баща си. В рода им имало и други луди, макар че аз разбрах едва когато се оказа твърде късно.
	— Ще ни трябват имената на всичките й приятели — каза Лукас. — Приятели или роднини, към които може да се обърне за помощ, който и да е. Лекари…
	— Не познавам такива. Всъщност има един лекар…
	— Обявена е награда за информацията, която ще помогне за залавянето на похитителя. Петдесет хиляди долара.
	— Наистина ли? — Мерилин Кросби засия. — Ами да отида да донеса нещата, които е оставила тук. Или може би ще искате да се качите и сами да погледнете в стаята й. Вие по-добре си знаете какво да търсите.
	— Това би било чудесно — каза Слоун.
	Спалнята на Глория Кросби беше тясна, с един-единствен прозорец, легло, малко бюро от борово дърво и подобен бюфет. Бюфетът беше празен, но по бюрото се виждаха всевъзможни ученически тетрадки, касети, гумички, счупени моливи, пастели, значки от рок концерти, рисунки, календарчета и още значки.
	— Обичайните неща — заключи Слоун.
	Той прегледа всичко. В началото Лукас му помагаше, но после откри Мерилин Кросби да пие от някаква бутилка вино в кухнята и от нея разбра името на последния лекуващ лекар на Глория. Той провери името в телефонния указател, преписа адреса и се обади на Шерил, която се опитваше да се свърже по телефона с пациентите от университетската клиника.
	— Провери всяко име, до което можеш да се добереш — каза той.
	Върна се в стаята и се излегна на леглото на Глория Кросби — тясно, хлътнало единично легло, което освен това беше и по-късо с пет-шест сантиметра. На стената имаше плакат с изрисуван зъб, на който пишеше с грижливо изписани печатни букви „Здрасти! Аз съм Глория“. Зъбът танцуваше върху червена линия, която би могла да бъде и инфектиран венец.
	— Дотук открих три имена — каза Слоун, като кимна към купчината вехтории на бюрото. Вече беше прегледал половината. — От гимназията са.
	— Дано да имаме повече късмет с аптеката. Рано или късно ще й се наложи да отиде там.
	Лукас се изправи.
	— Трябва да проверим клиниките, в които е била, и да направим списък на пациентите, които са били там по същото време, а след това да го сверим с имената на пациентите на Манет.
	— Андерсън вече се е заел с това — отговори Слоун.
	— Наистина ли? — Лукас се отпусна пак на леглото и притвори очи.
	— Спиш ли? — попита след малко Слоун.
	— Мисля.
	— За какво мислиш?
	— Мисля, че си губим времето, Слоун.
	— А какво друго можем да направим?
	— Не зная.
	Когато вече си тръгваха, Мерилин Кросби се показа на вратата на кухнята. В ръката си държеше голяма водна чаша с нещо, което приличаше на вода, но тя го пиеше като вино.
	— Открихте ли нещо?
	— Не.
	— Ако… дъщеря ми се обади, нали разбирате, ако иска още пари или нещо друго и ако аз ви свържа с нея, кой тогава ще получи наградата?
	— Ако ни свържете с нея и тя ни даде информацията, която ни трябва, наградата отива при вас.
	— Знаем, че тя познава този човек. Трябва само да каже името му.
	— Оставете ми номер, на който бързо да ви намеря — каза Мерилин Кросби и отпи една глътка от чашата. — Ако ми позвъни, веднага ще ви се обадя. За нейно добро.
	— Точно така — каза Лукас.
	Отново Слоун застана зад волана. Лукас се отпусна на предната седалка и се загледа през прозореца, докато минаваха покрай дворове с дървета по пътя към портата.
	— Слушай — проговори накрая Лукас. — Познаваш ли новата мацка от „Връзки с обществеността“? Аз самият съм я виждал само няколко пъти.
	— Да, зная я.
	— Тя може ли да бъде дискретна?
	— Да. Защо? — Слоун сви рамене.
	— Искам да пусна един материал за моята компания, но не искам да ходя и да моля някой да го направи. Предпочитам тая мацка да разгласи идеята и журналистите от телевизията сами да дойдат при мен.
	— Не знам — поколеба се Слоун. — Това си е частен бизнес. Какво си намислил?
	— Нашият човек, който и да е той, всъщност е доста интелигентен. Така ли е?
	— Така е.
	— И играе на компютърни игри. Бих се обзаложил, че е компютърен маниак. Поне деветдесет процента от мъжете играчи са такива — обясни Лукас.
	Той зяпаше безцелно през прозореца, като си мислеше за Айс, програмистката, която работеше при тях.
	— Приятелката му познава моите игри, защото каза, че били скапани. Така, че си мисля какво би станало, ако по телевизията и във вестниците излязат истории за това как моите момчета разбиват тоя кучи син. Чудя се дали би се заинтересувал да надникне. Нали разбираш, да се промъкне в сградата. Как ли ще реагира, ако към него се обърне жена с доста модерен външен вид.
	— Звучи малко плоско — отговори Слоун. — А и след онази радиошегичка, ще бъде подозрителен. Но не е изключено и да клъвне.
	— Ще говоря тогава с мацката. Да видим дали ще излезе нещо.
	— Престани да я наричаш „мацка“. Изнервяш ме, като приказваш така. Тя си носи отварачки за консерви в чантата — каза Слоун.
	— Добре.
	Слоун караше твърде бързо през потока от коли, а когато Лукас отпусна глава назад, той включи радиото на някаква станция за кънтри музика и те се заслушаха в Ханк Уилямс. Тогава Лукас каза:
	— Имам чувството, че главата ми е пълна с памук.
	— Какво?
	— Нито една мисъл не минава през нея.
	Той подмяташе нещо в ръката си и когато погледна надолу, видя, че бе сложил пръстена на палеца си. В същия момент и Слоун го забеляза.
	— Ще й направиш ли предложение, или не?
	— Всеки път, когато се прибирам вкъщи, тя вече е заспала — каза Лукас. — Когато се събудя, вече е излязла.
	— Ти си полицай. Знаеш, че нещата са такива. Тя е достатъчно умна, за да разбере. Ти поне не работиш на смени.
	— Проблемът е в тоя завързан случай — каза Лукас, вдигна пръстена срещу светлината и погледна камъка. — След като всичко приключи, ще можем да се върнем към що-годе нормален живот.


	Лукас обсъди идеята с шефката и после говори с Анита Сегундо, отговаряше за връзките с обществеността.
	— Не съм сигурен дали трябва да им кажем, че всичко е скалъпено, и че те ни помагат да хванем похитителя, или просто да им пробутаме историята — каза Лукас.
	— Няма да е честно просто да им я пробутаме, но аз тъкмо това ще направя. — Сегундо беше тъмнокоса жена с гладка кожа, с матов тен на лицето и големи черни очи. Говореше с лек тексаски акцент, като изяждаше буквите, подобно на някоя каубойка от телевизията.
	— За колко време ще се справиш? — попита Лукас.
	— Мога да подхвърля на телевизионните станции идеята и всички ще заподскачат около мен. Вестниците разбира се ще захапят веднага след телевизията.
	— Дай ми един час — каза Лукас — и после разгласявай.


	Лукас откри Бари Хънт да преговаря с купувачите, измъкна го оттам и му разясни накратко основната идея. Хънт се замисли за кратко и после кимна.
	— Не виждам никакъв проблем, ако, разбира се, наоколо има достатъчно ченгета, които да ни пазят.
	— Полицаи ще има. Проблемът обаче е, че планът може и да се провали — каза Лукас.
	— Нямах това предвид — каза Хънт. — Искам да кажа, че каквото и да стане, ние не губим нищо. Без значение дали ще заловим тоя тип, ние просто ще използваме историите, ще ги пуснем на видео и на печат и това ще е част от рекламата. Нали разбираш, цялата тая работа с преследването на един побъркан злодей, който отвлича жени и деца, и т.н.
	— Ъ-хъ. — Лукас се почеса по главата.
	Беше наел Хънт, за да мисли именно по този начин.
	— Добре. Слушай тогава. Искам Айс да ни представи пред журналистите от телевизията.
	Хънт го изгледа внимателно за момент и каза:
	— Мисля, че залагаш повече, отколкото очакваш, но имаш право, ако можем да разчитаме на подкрепата на полицията.
	Програмистите бяха на мнение, че идеята е велика. Айс почти заподскача от радост, когато Хънт й каза, че тя ще представи историята. Идеята съвпадаше с чувството й за хумор.
	— Чуйте ме сега, момчета — и Лукас започна да обяснява ентусиазирано. — Не трябва да пресилваме нещата, в противен случай те ще се усетят. И после ще ни прецакат, защото журналистите не обичат да ги баламосват. И което е още по-лошо, този тип, тоя долен мръсник също може да се досети. Той не е глупак. Ще трябва да играем открито или поне да се преструваме. Всичко трябва да изглежда добре. Затова хайде да се опитаме да не… — Лукас не довърши.
	— Какво? — попита някой.
	— Е, преиграваме.
	— Ето какво можем да направим — въодушеви се Айс. — Можем да преработим портрета, който ни раздаде и да направим от него стотина различни варианта на външния вид на тоя тип. Можем да се справим за час, като използваме една от оформителните програми. После ще ги покажем на телевизионните журналисти. Ще бъде много визуално…
	— Направете го — окуражи я Лукас. — Мислех си, когато се опитвахме да го хванем, като засечем откъдето се обажда… — и Лукас им обясни за работата на ФБР и техните действащи екипи по откриване и засичане на разговори. — Използваха наистина сложна техника. Може пък в нея да има нещо.
	— Добре, а какво ще кажете за това — обади се друг от програмистите, ниско червенокосо човече, което се разхождаше с по един молив зад двете уши. — Ще сканираме картата на Дакота, после ще програмираме местоположението на хеликоптерите и ще нанесем на графиката допълнително сигналната честота, за да изглежда така, сякаш определяме точно откъде идват сигналите на картата.
	— Можеш ли да го направиш? — попита Лукас. — Искам да кажа наистина да го направиш?
	Програмистът сви рамене.
	— Откъде да знам. Може би, ако разполагаме с необходимата информация. Но си мисля по-скоро, че ще е по-добре, нали разбираш, да пуснем една анимация на журналистите от телевизията.
	— Божичко, мога да си го представя! — въодушеви се Айс. — Ще направим целия екран кървавочервен — и тя погледна към Лукас. — Ще изглежда страхотно. Ще налапат въдицата!
	— Нали точно това искаме — каза Лукас. — Ще ги заблуди поне за няколко дни.
	В този момент портиерът влезе в работната зала, огледа се за Хънт и го забеляза да седи на края на една работна маса.
	— Бари? Обадиха се от трети канал. Искат да направят репортаж.
	Хънт подскочи от пейката.
	— Колко време ще ви трябва, момчета?
	Айс се огледа наоколо.
	— Ще са ни необходими няколко часа, за да подготвим всичко.
	— Ще се справите ли до утре сутринта?
	— Няма проблеми — отвърна Айс.
	— Прекрасно — заключи Лукас.


>	18

	Глория се бе запътила към предната веранда на къщата на Мейл, когато колата на шерифа отби и спря на алеята. Тя се обърна, усмихна се и зачака. Полицаят написа нещо в някакъв бележник върху предната седалка, после излезе от колата и също се усмихна, като кимна вежливо.
	— Добър ден, госпожо. Вие ли сте собственичката?
	— Да? Някакъв проблем ли има?
	— Само проверяваме документите за собственост на къщите в района — обясни полицаят. — А вие сте…
	Той погледна в бележника си и зачака.
	— Глория Ла Ду. Съпругът ми се казва Мартин, но в момента не си е вкъщи.
	— В града ли работи?
	— Да. — Тя бързо помисли и се спря на най-отегчителната работа, за която можа да се сети. — Работи в големия универсален магазин на щанда за обувки към фирма „Брадърс“.
	Полицаят кимна, отбеляза нещо в бележника си и попита:
	— Да сте забелязали нещо, което да ви се е сторило необичайно по пътя? Издирваме един мъж с микробус.


	Мейл караше към къщата с огромен пакет хранителни продукти, поставен на седалката до него, когато от около половин миля забеляза спрялата кола пред алеята. Той спря встрани от пътя и за момент затвори очи. Познаваше този ръждивокафяв шевролет. Беше на някакъв тип на име Боб Еди-Кой-Си, който ходеше с опашка, носеше халка на носа си и гризеше ноктите си чак до живеца. Боб не знаеше къде живее, но затова пък Глория знаеше и когато й потрябваше кола, обикновено вземаше колата на Боб.
	Глория.
	Тя се бе оказала полезна в болницата. Работеше в клиниката. Можеше да отмъква оттам цигари, пари на дребно, бонбони, а понякога дори и успокоителни. Но навън Глория му създаваше само неприятности. Беше му помогнала наистина, като използва името на Мартин Ла Ду, беше подменила доклада от експертизата със зъбните отпечатъци, беше прибрала и парите от застраховката на Мейл, след като бе започнала да му опява за техните взаимоотношения. И въпреки че никога не го бе заплашвала открито, все пак му намекна, че това, което й беше известно за Мартин Ла Ду, я прави по-специална.
	Това го тревожеше. Не беше предприел нищо до момента, само защото и тя като него беше сложен случай, а и тя беше достатъчно умна да осъзнава това. От друга страна, на нея й харесваше вътре в клиниката. Беше му казала, там се чувства в безопасност.
	А и тя обичаше да говори.
	Ако се беше досетила за отвличането на Манет, нямаше да остави нещата така. Рано или късно щеше да каже на някого. Глория непрекъснато се подлагаше на разни операции. Никога не й омръзваше да говори за проблемите си и да слуша как някой ги анализира.
	По дяволите, Глория!
	Мейл отби от бордюра и подкара колата надолу към къщата.


	Глория Кросби се чувстваше размекната като парцал. Вече седмици наред имаше усещането, че живее в затворена кутия. Всеки ден беше същия като предишния, а тя все очакваше нещо да се случи, да се появи някаква цел, която да преследва. И ето че сега моментът бе дошъл. Джон държеше Анди Манет и по всяка вероятност той вече беше измислил план как да се доберат до парите на Манет. След като ги вземат, ще се наложи да заминат. На юг, може би. Джон беше умен, хрумваха му разни идеи, но не беше добър в изпипване на подробностите. Тя щеше да се заеме с това, както направи и в случая с Мартин Ла Ду.
	Мартин Ла Ду беше глупак и то от най-тъпите, плашеше се от всеки, изпитваше алергична непоносимост към всичко, чувстваше се притиснат от другите, които бяха в състояние да го държат буден цяла нощ за да му говорят за проблемите си. Представата, която беше запазила за Мартин, бе за висок, слаб мъж, с лице, покрито с пъпки, и кърпичка в ръка, с която триеше червения си като чушка нос, а очите му се навлажняваха при злощастните му усилия да се усмихне.
	Беше безполезен дотогава, докато държавата не реши, че всички трябва да бъдат изписани от болницата с медицинско осигуряване и застраховка живот — един сам по себе си неразумен жест на щедрост към тяхната предполагаема психическа стабилност. Едновременно с това им предоставиха места за живеене в специален осигурителен център, с цел по-лесното им приспособяване към нормален живот. Застраховката живот се бе оказала пагубна за Мартин Ла Ду.


	Глория седеше на верандата и чакаше Мейл съвсем търпеливо. Вратата беше заключена, но Джон беше някъде наоколо. През прозореца отпред във всекидневната се виждаше един поднос с остатъци от готова храна за микровълнова печка.
	Въпросът беше къде държи Манет и децата. Къщата изглеждаше празна. Сякаш никой не живееше вътре. Чувство на безпокойство обхвана Глория. Възможно ли беше вече да се е отървал от тях?
	Не. Тя знаеше за Джон и Манет. Беше сигурна, че той ще я задържи поне за известно време.
	Глория седеше на стъпалата пред къщата и дъвчеше стръкче трева. Когато Мейл спря колата в двора, тя се изправи и тръгна бавно към него. Така както беше облечена цялата в черно, имаше вид на вещица.
	— Как си Джон? — поздрави го тя. Лицето й беше бледо, слабо и изнежено, лице на болен човек.
	— Добре. — Джон беше кратък. — Какво става?
	— Отбих се да видя как я караш. Имаш ли бира?
	Той се загледа за миг в нея и лицето й грейна съучастнически в очакване. Тя знаеше. Джон кимна в отговор.
	— Да, разбира се. Защо не влезеш.
	Тя го последва в къщата и след като се огледа наоколо, каза:
	— Същата стара дупка. — Настани се на стола пред компютрите и се загледа в празните немигащи екрани на мониторите. — Имаш ли нови? Някакви нови игри?
	— Приключих с игрите — отвърна Мейл.
	Извади две бири от хладилника, подаде едната на Глория. Тя натисна капака, за да я отвори, без да сваля поглед от него.
	— Имаш ли някоя от игрите на Дейвънпорт? — попита тя, докато разглеждаше една кутия от софтуера. Вътре имаше сгъната рекламна книжка и три дискети.
	— Да-а. — Мейл отпи от бирата си. — Как е главата?
	— Добре. — Тя започна да прелиства книжката.
	— Още ли си пиеш лекарствата?
	— Ъ-ъ, да… понякога. — Тя се нацупи. — Само че ги оставих в апартамента.
	— Така ли?
	— Да. Не ми се вярва, че ще мога да се върна там.
	Каза го, за да подразни любопитството му. Искаше той да я попита защо. Захвърли книжката обратно в кутията и го погледна.
	— И защо?
	— Ченгетата бяха там — и тя отпи от бутилката с бира. Очите й бяха приковани върху него. — Питаха за теб.
	— За мен?
	— Ами да. Носеха и скица с твоя портрет. Не знам кой им е казал, че те познавам, но знаеха. Успях да ги разкарам и да се измъкна.
	— Господи, сигурна ли си? Сигурна ли си, че не са те проследили?
	Мейл погледна през предния прозорец, сякаш очакваше там да види колите на отряда за спешно реагиране.
	— Да, сигурна съм. Те са глупаци, беше лесно. И знаеш ли кой беше единият от тях?
	— Дейвънпорт.
	Глория кимна.
	— Да.
	— По дяволите, Глория!
	— Скочих в един автобус, слязох на осмата спирка, минах пред блока на Джанис и после тръгнах по алеята към Боб, взех назаем ключовете от колата и…
	— Каза ли му, че идваш при мен?
	— Не. — Тя очевидно бе горда със себе си. — Казах му, че трябва да си пренеса някои неща от училище вкъщи. Във всеки случай успях да взема ключовете, слязох в гаража и изкарах колата. Никой не ме видя, когато излизах.
	Той я наблюдаваше, докато говореше и когато приключи, просто кимна.
	— Добре. Напоследък си имах проблеми с ченгета.
	— Знам — отвърна тя и после изстреля следващото изречение за изненада. — Те бяха тук.
	— Тук ли? — Сега вече наистина беше изплашен.
	— Един полицай се появи, тъкмо когато дойдох. Проверявали всички ферми в околността. Мисля, че едва ли му се е сторило подозрително след като му казах, че съм ти жена и че двамата живеем тук.
	Мейл я погледна внимателно за момент и каза:
	— Така ли му каза?
	— Да. И той си тръгна.
	— Много добре — заяви Мейл с равен глас.
	Тя хвана краищата на дрехата си и се поклони престорено и глуповато като клоун, който прави дълбок реверанс.
	— Ти си отвлякъл онази Манет и децата.
	Мейл беше шокиран от смелостта на това твърдение. Опита се да се съвземе.
	— Какво?
	— Хайде, Джон, това съм аз, Глория, не можеш да ме излъжеш. Къде ги държиш?
	— Глория, аз…
	Но тя поклати глава.
	— Прибрахме петдесет хиляди долара, спомняш ли си?
	— Да.
	— Не ни беше зле. Искам да ти помогна да оберем и Манет. Ако ми позволиш да го направя…
	— Господи! — Той я изгледа и се почеса по главата.
	— Може ли да ги видя? Нали разбираш, мога да си сложа чорап на главата или там нещо. Предполагам, че те не знаят как изглеждаш.
	— Глория, не става въпрос за пари — прекъсна я Мейл. — А за това, което тя ми причини през ония години.
	Това я спря.
	— О! — възкликна тя. — И какво правиш с нея?
	Мейл се замисли за малко и после каза:
	— Каквото си поискам.
	— Боже! Това е толкова… — Тя се размърда в стола си… — толкова перфектно.
	Сега вече Мейл се усмихна и каза:
	— Ела. Ще ти покажа.


	Вървяха навън към задния двор, когато Глория каза:
	— Нали ми каза, че си престанал да мислиш за нея.
	— Да, но пак започнах.
	— И как така?
	Мейл си помисли да не й отговаря, но Глория беше там, вътре заедно с него. Такава зловеща и непривлекателна, тя беше една от малкото хора, които наистина можеха да разберат какво мисли и как се чувства.
	— Една жена започна да ми звъни — започна Мейл. — Някоя, която не обича Анди Манет. Не знам коя е, само знам, че е жена. Каза, че Манет продължава да говори за мен, за това какъв съм бил. Каза, че според Манет аз съм имал сексуални мераци към нея и че тя усещала това сексуално излъчване в мен. Звъня ми сигурно петнайсетина пъти.
	— Господи, това е доста странно!
	— Така е. — Мейл се почеса по брадичката и се замисли. — Най-странното е, че ми се обади тук. Знае кой съм, но не иска да ми каже коя е тя. Това не мога да проумея. Но със сигурност не харесва Анди. Тя продължи да ми натяква и аз започнах да си мисля и съвсем скоро… нали разбираш как става. Както когато в главата ти е влязла някоя песен и не можеш да си я избиеш оттам.
	— Разбирам. Както когато броях до хиляда.
	Глория беше прекарала една година в броене до хиляда, без да спира. Докато един ден броенето не престана. Не мислеше, че сама беше отговорна за това — нито за началото, нито за края на броенето, но се радваше на тишината, която настъпи в главата й.
	— Направо ме побърква — ухили се Мейл.
	Докато слизаха надолу по стълбите към мръсното мазе, Глория се досети коя е жената, която звънеше на Мейл. Помисли си да му каже, но после промени решението си. По-късно. Това наистина беше нещо, с което ще може да го държи в ръце, а не просто да си играе. Джон имаше нужда да бъде контролиран в известна степен, за да се поддържа равенството между двамата.
	— Построил съм стая — обясни Мейл, като посочи към металната врата на мазето. — Преди е било зимник. Направо щях да умра, докато работех в тая дупка. Трябваше да излизам през десет минути и да тичам навън.
	Глория поклати глава. Знаеше за неговата клаустрофобия.
	— Отвори я! — каза тя.


	Анди и Грейс бяха използвали закопчалката от сутиена на Грейс, за да се опитат да извадят пирона от гредата над тях. Но само след половин час кожата на пръстите така ги болеше, че те се отказаха да продължат. Но имаха напредък. Вече половин инч от гвоздея се подаваше навън, но Анди си помисли, че вероятно ще им трябва още седмица, за да го извадят. Не вярваше, че разполага с толкова време. Мейл ставаше все по-неспокоен. Можеше да усети демоничните сили, които го разкъсваха, и да види пламъчетата в очите му. Той губеше контрол.
	— Никога няма да го измъкнем — каза Грейс. Беше стъпила върху гърнето. — Никога няма да успеем, мамо.
	Тя пусна закопчалката, седна върху гърнето и зарови лице в ръцете си. Не заплака. Сълзите и на двете бяха пресъхнали, сякаш се бяха свършили.
	Анди клекна до нея, хвана ръката й и започна да я разтрива. Там където беше държала тъничката закопчалка, кожата й беше възпалена и зачервена, прикривайки една по-дълбока синина.
	— Трябва да престанеш. Недей да опитваш повече, поне докато възпаленото не мине — и тя погледна нагоре към гредата, като сама разтриваше с палец обелената кожа на показалеца си.
	— Ще опитам още малко.
	— И без това е безсмислено — каза Грейс. — Той е твърде силен, за да се справим с него. Той е чудовище.
	— Трябва да опитаме. Само да можехме да намерим някакво средство…
	Чуха трополенето на нечии крака над главите си.
	— Идва — извика Грейс, като в същия момент се сви в ъгъла на матрака.
	Анди притвори очи за миг, после ги отвори и каза на Грейс:
	— Запомни, не го гледай в очите.
	Тя се изплю в шепата си, избърса с пръст мръсотията от единия ъгъл и като се пресегна, зацапа с тази смес от слюнка и прах обеленото място в гредата, където Грейс беше човъркала около гвоздея. Сега вече не си личеше. Когато бе доволна от усилието си и когато вече стъпките бяха съвсем близо, тя не можеше рискува да продължи. Анди слезе от гърнето, избута го встрани до стената и седна отгоре.
	— Недей да говориш, освен ако той не те попита нещо. Аз ще започна да говоря с него веднага щом влезе. Ясно ли е? Грейс, разбра ли?
	— Да. — Грейс се претърколи на матрака с лице към стената и опъна окъсаната си рокля над коленете си.
	Мейл се появи на вратата.
	— Джон — започна Анди с приглушен глас.
	Лицето й беше видимо спокойно. Тя отчаяно се опитваше да изглежда обезверена и апатична. Мейл влезе в стаята и когато Анди се изправи, той я хвана за ръката и тя се повлече след него към вратата.
	— Може ли да дойда и аз? — обади се тънкото гласче на Грейс.
	Сърцето на Анди се сви.
	— Не — каза Мейл.
	Той никога не бе поглеждал към момичето и сега Анди бързо се намеси, за да не му даде възможност да се замисли:
	— Кой е с теб, Джон?
	— Една стара приятелка от лудницата.
	Мейл я избута през вратата, излезе след нея, затвори вратата и заключи. На горния край на прашната стълба беше застанала жена, облечена цялата в черно. В едната си ръка държеше дълга тънка пръчка от дърво. В другата ръка беше стиснала за гърлото една бирена бутилка.
	_Вещица_ — помисли си Анди. — _Палач._
	— Не мога да повярвам, Джон. — Жената дишаше учестено.
	Тя приближи и мина зад гърба на Анди, като я оглеждаше отгоре до долу, като че ли беше някакъв манекен.
	— Често ли я биеш?
	— Не. През повечето време я чукам.
	— Тя дава ли ти, или го правиш насила?
	Жената стоеше само на няколко сантиметра и Анди можеше да усети дъха й и киселия мирис на бира.
	— Просто го правя — каза Мейл. — Когато ми се противи, я удрям от време на време.
	Анди стоеше между тях и се чувстваше глупаво, защото не знаеше какво да прави.
	— Опитвам се да не й счупя нещо. Обикновено й удрям шамари. Ето така.
	И той зашлеви силно Анди през лицето. Тя падна, но не загуби съзнание. Почти всеки път, когато я извеждаше от стаята, той я удряше и тя се бе научила как да предугажда удара. Като се отместваше съвсем леко, едновременно с движението на ръката, силата на удара се омекотяваше. С падането всичко онова, което го караше да я удря сякаш се изпаряваше. Понякога дори й помагаше да стане. Но този път не го направи. Този път стоеше надвесен над нея заедно с жената в черно.
	— Донесъл съм въже — каза той на Анди и й показа сгънатото на няколко ката жълто найлоново въже, подобно на това, което използват при карането на водни ски. — Вдигни си ръцете! Не ставай! Просто си вдигни ръцете!
	Анди направи това, което й каза и той завърза двете й ръце през китките. Въжето беше здраво и се вряза в кожата й.
	— Джон, не ми причинявай болка — промълви Анди, колкото се може по-внимателно.
	— Няма.
	Прекара въжето втори път през сгъвките на китките й, провеси го през една кука на тавана и издърпа свободния край, докато ръцете на Анди не се вдигнаха над главата й, после го завърза.
	— Готово — обърна се Мейл към Глория. — Точно както искаше.
	— Боже! — възкликна Глория.
	Тя заобиколи Анди. Анди се извърна заедно с нея, за да я наблюдава.
	— Не се обръщай или наистина ще си го получиш — озъби се жената.
	Анди спря и затвори очи. След миг тя дочу бързо, кратко изплющяване във въздуха и в същия момент клонът я удари през гърба. По-голямата част от удара беше омекотена от роклята й, но я заболя и тя извика. Изви се далеч от другата жена.
	Гласът на Глория беше възбуден и оживен.
	— Боже! Можеш ли да й махнеш роклята? Искам да я шибам през гърдите.
	— Ами, давай — каза Мейл. — Тя нищо не може да ти направи.
	Глория тръгна към Анди и се пресегна към блузата й.
	— Трябваше да й махнеш дрехите. Сега ще трябва да ги разпорим с ножа, а също и тези на детето…
	Мейл се бе приближил зад гърба й и третото парче от въжето беше в ръцете му. Хвърли го около врата на Глория и го стисна силно. Въжето се вряза в гърлото й и тя се опита да се извърне, за да го хване. Очите й се изцъклиха точно пред лицето на Анди. Анди се опита да се извърне и да не гледа, но Мейл изкрещя:
	— Не, гледай сега! Гледай!
	Тя се обърна. Сега езикът на жената беше излязъл от устата й и тя затанцува по пода, краката й трополяха по земята, ръцете ръкомахаха във въздуха, после се вкопчиха във въжето и пак заудряха въздуха.
	Мускулите по лицето и по ръцете на Мейл бяха изпъкнали, докато увиваше здраво въжето и едновременно крепеше тялото на жената. Накрая той само държеше отпуснатото тяло като марионетка на конци, държеше и държеше, докато пикочният й мехур не се изпразни и стаята се изпълни с миризма на урина. Продължи да я държи така още десетина секунди, но сега вече наблюдаваше лицето на Анди.
	Анди гледаше почти безучастно, усещането за страх се бе стопило в нея заедно с последните й сълзи. Беше си представяла как Джон Мейл убива нея или Грейс по подобен начин. Анди сънуваше Дженевиев, но не у дома, а заровена някъде в гроб, облечена в рокличката си от първия учебен ден. Затова убийството на Глория й се струваше почти незначително.
	Мейл отпусна въжето и Глория падна по лице на пода с широко отворени очи, без дори да потрепне, когато тялото й се удари в цимента. Мейл притисна гърба й с коляно, затегна отново въжето, задържа го за секунда, после го върза на моряшки възел, изправи се и изтри ръцете си една в друга.
	— Създаваше само проблеми — каза той, като погледна надолу към тялото. После се усмихна на Анди. — Виждаш ли? Аз се грижа за теб. Тя щеше да те съдере от бой.
	Анди все още стоеше с високо вдигнати ръце.
	— Болят ме раменете — оплака се тя.
	— Наистина ли? Кофти работа. — Мейл мина зад нея, обви ръце около кръста й, притисна зъби до рамото й и погледна надолу към тялото. — Мисля, че това е една доста… — търсеше подходяща дума и се сети за това, което беше казала Глория — доста перфектно свършена работа.


>	19

	Мобилният телефон на Лукас иззвъня и той погледна надолу към джоба си.
	— Казах на всичките си приятели да не ме търсят, освен ако не е спешно.
	Лестър вдигна друг телефон и набра някакъв номер. Лукас изчака телефонът да звънне още веднъж, преди да го грабне и да отвори капака.
	— Ало?
	— Лукас — беше гласът на Мейл. Отзад се чуваха шумове от претоварено улично движение, — измори ли се вече да ме преследваш? Честно казано, смятам и аз да си взема малко отпуска.
	— Да не би да обикаляш сега с колата? — попита Лукас.
	Махна с ръка към Лестър и му кимна. Лестър на свой ред зашепна нещо в слушалката, после я остави и излетя от стаята.
	— Сигурно се чувстваш в безопасност, а?
	— Да-а. Карам си наоколо. Да не би да се опитваш да ме засечеш?
	— Не знам. Може би — отвърна Лукас. — Трябва да говоря с теб и трябва да ме изслушаш, без майтап.
	— Хубаво. Защо не изплюеш камъчето? Но недей да прекаляваш. Имам още една улика за теб и този път наистина е добра.
	— Защо първо не ми кажеш за нея? Просто в случай че ти писне да ме слушаш.
	Мейл избухна в смях.
	— Ти си забавен човек. Но чуй, става въпрос за истинска улика, а не за някаква далечна препратка като преди.
	— Кажи ми нещо за първата.
	— Няма да стане. — Мейл явно се забавляваше. — Но ще ти кажа, ако успееш да се справиш с тази, направо съм ти в ръцете. Гледаш ли понякога Монти Пайтън? Е, това е нещо подобно — и той превключи на развален британски акцент, — едно честно ченге.
	— Та за какво става дума?
	— Само минутка. Написал съм го. Трябва да ти го прочета, да не взема да объркам нещо. Добре сега, слушай… — Той замълча за малко и после започна да чете: — Едно малко стихче без рими… едно-дванайсет-десет, четири-четири, едно-четиридесет и седем-девет, следва многоточие; двайсет-три-две, трийсет и две-девет, шестдесет и девет, двадесет-две.
	— Това ли е всичко? — попита Лукас.
	— Това е. Това е един съвсем елементарен код, но не мисля, че ще се справиш. Ако ли пък успееш, свършено е с мен. Госпожа Манет се обзаложи, че ще успееш. И виж какво ще ти кажа, нали все пак трябва да бъда честен, а и ти със сигурност не искаш тя да изгуби баса. Хей, нали каза, че мога да те наричам Лукас?
	— Госпожа Манет добре ли е? Мога ли да говоря с нея?
	— След номера, който ми погоди миналия път? Не-е-е. Ние двамата имахме сериозен разговор по повод на тоя случай. Как го наричате вие ченгетата? Трудна любов, а?
	— Жива ли е още?
	— Да. Но аз трябва да вървя. Имам чувството, че цял рояк ченгета се скупчват около мен.
	— Не, не, изслушай ме. — Гласът на Лукас прозвуча настоятелно. — Ти не го съзнаваш, но всъщност си болен. Искам да кажа, че това ще те довърши. Ако се предадеш, кълна се в Бога, че нищо няма да ти се случи, просто ще се опитаме да поправим…
	— Хей, достатъчно са ме поправяли. Най-добрите и най-способните са се опитвали да ме поправят, Дейвънпорт. — Гласът на Мейл се беше превърнал в заплашително ръмжене. — Връзваха ме за масата, за да оправят нещо в мен. Понякога си спомням цели месеци, които съм бил забравил, точно защото са ме поправили толкова добре. Недей да ми приказваш за никакво поправяне… Вече са ме оправили. Аз съм точно това, което се получава, когато се опитват да поправят някого.
	Говорът му отново се промени и сега звучеше като герой от някоя холивудска продукция.
	— Хей приятел, трябва да изчезвам. Чака ме едно маце за след вечеря, ако разбираш за какво говоря. Ще ти звънна по-късно.
	И той се загуби.
	Лукас се втурна надолу през коридора и профуча през охраняемия вход на служба 911. Лестър вече беше там с още един мъж. Лукас се сети, че мъжът е агент на ФБР. И двамата надникнаха над рамото на един от операторите, който говореше по микрофона:
	— Микробус „Еконолайн“, тъмна на цвят или нещо от сорта… По всяка вероятност не е по-далеч от улица „Райс“ на запад…
	— Вероятно е район 694 на изток или на запад — обърна се Лестър към Лукас. — Блокирахме го веднага. Спираме всички микробуси по пътя.


	Останаха в отдела за свръзки около петнадесет минути и слушаха докладите за автомобилите, които са били засечени по магистралата. След това се върнаха обратно в отдел „Убийства“ и откриха Слоун да разглежда ксерокопието от записа, вдигнал крака върху бюрото си.
	— Уликата! — каза той, като размаха листа във въздуха.
	— Вече е готово? — учуди се Лукас. — Какво мислиш?
	— Може да са редове от библията. Там има такава номерация, а и миналия път пак използва библията.
	— Освен ако не е измислил нещо по-хитро или се ебава с нас — каза Лестър. — Може би са самите числа.
	— Може това да му е адресът — предположи Слоун.
	— А може би е от библията — каза Лукас. — Познавам един човек, който може да провери това.
	— Ел — досети се Слоун, като вдигна очи от листа. — Да не би в манастира да си имат и факс?
	— Да — отвърна Лукас. Прочете запис от извадката от разговора. — По дяволите!
	— Какво?
	— Стойте тук. Изчакайте да пратя това на Ел.
	Когато се върна след пет минути и огледа стаята, Лукас видя десетина детективи, които стояха зад бюрата. Двама от тях бяха намерили отнякъде библия и сега я разлистваха с доста объркан вид.
	Лукас се приближи до бюрото на Слоун и направи знак на Лестър. Лестър пристъпи по-близо до тях и Лукас сниши глас.
	— Той ни каза две неща. Че вече е бил „поправян“, което означава, че е бил в санаториум. Трябва да сме сигурни, че всички служители на такива санаториуми и хора, които са престояли там за по-дълго, са видели неговия портрет.
	Лестър кимна.
	— А защо трябва да шептим?
	— Това е второто нещо. Спомни си, че той знаеше, че сме забелязали тениската му. А сега знае, че Анди Манет се е опитала да ни изпрати съобщение. Той знае. Значи от някъде получава информация.
	— Оттук ли? — Лестър пое дълбоко въздух и се огледа наоколо.
	— По всяка вероятност не, но не съм сигурен. Бих се обзаложил, че излиза някъде от семейството. Някой от тях явно има причина да се отърве от Манет. Който и да е, той дава информация на нашия човек.
	Лестър се почеса нервно по носа, а адамовата му ябълка подскачаше нагоре-надолу.
	— Шефката много ще се зарадва, няма що — каза той.
	— Може би не трябва да й казваме — възрази Лукас. — За нейно добро.
	— Какво си намислил?
	— Мисля си, че трябва да измислим разни незначителни неща, които да пробутаме на отделните членове от семейството и после да изчакаме и да видим другата страна как ще реагира. Нещо, което да го накара да действа. Ако открием кой го информира, лесно ще го пипнем, него или нея.
	— По дяволите! — Лестър се почеса по носа, после и по главата. — Ще трябва да кажем на Роу. Нали за това й плащат.


	— По-добре да не бяхте ми казвали — заяви Роу.
	— Нали затова ти плащат — каза открито Лукас.
	Роу въздъхна:
	— Да. Добре тогава. Всичко важно запазете за себе си. Въпреки че не ми е ясно как можем да запазим в тайна съобщението на Манет. Ако го бяхме направили, никога нямаше да разберем какво означава.
	Лестър й обясни за предложението на Лукас да пуснат фалшива информация сред семейството. Роу изцяло го подкрепи, но вдигна очи към тавана и промълви:
	— Моля те, Боже, само да не е Тауър!
	— И още нещо — обади се Лукас. — Имаме запис от разговорите на всички с регистрирани телефони, защото досега очаквахме той да ни се обади. Трябва да започнем да следим и личните телефони, тези, които не са монтирани по домовете и да внимаваме и за обратните разговори, т.е. когато те се обаждат на някой. И трябва да си мълчим за това.
	Роу погледна Лестър, който кимна в знак на съгласие.
	— Съгласен съм.
	— Ще побеснеят, когато научат — каза Роу и притвори очи.
	— Тогава ще можем да им обясним — каза Лукас. — Но ще трябва да се захванем с това веднага. Незабавно. Нямаме никакво време за губене.
	— Наистина не вярвам, че който и да е ще се обажда от личния си телефон.
	— Не е изключено, ако си мисли, че знае какво подготвяме — обясни Лукас. — И когато онова копеле иска да се свърже, ще трябва да позвъни. Трябва да внимаваме за всякакви странни разговори — необичайни позвънявания, зашифровани съобщения, погрешно избрани номера, всичко.
	Роу въздъхна, изпъна ръце върху бюрото си и ги погледна.
	— Знаех си, че трябва да очаквам и такива дни.
	— Трябва да го направиш — каза Лукас.
	— Добре. Ще се обадя на Лари Бакстър. Той ще подпише разрешителното, щом е за добрата стара фея.
	— Тази вечер — разпореди се Лукас. — Кажи на Андерсън да позвъни в телефонната централа и да набави списък с телефонните номера на всеки член от семейството. После остави някой в централата да следи разговорите.
	— Хората ни вече не стигат — оплака се Лестър.
	— Просто облечи някой в униформа и го изпрати там. Нямаме нужда от някой Айнщайн.


	Сто четиридесет и четири микробуси бяха спрени и проверени по главния път I-694, след като Мейл се обади на Лукас. Двама мъже бяха задържани за малко за справка и после бяха пуснати.
	— Знаеш ли какво е направил? — каза Лукас, докато разглеждаше окачената на стената в отдел „Убийства“ карта. Той посочи към горния край на картата, където минаваше широката магистрала. — Обзалагам се, че е бил на някой страничен път, който върви успоредно на магистралата, и че е карал по Каунти Роуд, тъй като е знаел, че ако се опитаме да го проследим, ще проверим именно 694.
	— Знам, работата ще се окаже сложна — каза Лестър, като огледа картата. — Ще се наложи да опитаме да блокираме целия район, а не само магистралата или някоя улица.
	— Така няма да го хванем. Винаги ще променя местоположението си.


	Лукас тъкмо се готвеше да излезе, когато Ел му се обади.
	— Пускам ти нещата по факса. Приготви се да ги получиш.
	След секунда Лукас чу как факсът иззвъня веднъж и после започна да бучи.
	— Сега пристигат.
	— Добре, слушай — каза тя. — Ако наистина е от библията, тогава става въпрос за „Псалмите“.
	— Откъде знаеш?
	— „Псалми“ е единствената от книгите в библията, в която цифрите на отделните глави са толкова големи — обясни тя. — Ако не са оттам, тогава са някакви безсмислици. Всичко е възможно.
	— Ами ако всичките са от „Псалмите“?
	— Виж какво казва той: „Малко стихче без рими и после номерата“. Ето и първите три. Между другото това е изданието на „Кинг Джеймс“. Предполагам, че е използвал именно него, тъй като дълбоко се съмнявам да е религиозен. А щом не е, по всяка вероятност разполага с „Кинг Джеймс“.
	— Добре. Но на папата му дреме на оная работа. — От другата страна на линията не се чу отговор и Лукас побърза да каже: — Съжалявам.
	— Защо не погледнеш факса? — предложи Ел.
	— Изчакай за момент. — Той остави слушалката, отиде да вземе факса и се върна. — Готов съм.
	— Псалм 112:10 — каза тя.
	Лукас започна да следи по листа, докато тя четеше.
P>
	Нечестивият ще види това и ще се наскърби:
	Ще поскърца със зъби и ще се стопи:
	Желаното от нечестивия ще погине.
P$
	Псалм 4:4:
P>
	Треперете и не съгрешавайте;
	Размишлявайте в сърцата си на леглата си и мълчете (Села).
P$
	Псалм 147:9:
P>
	Който дава храна на животните
	И на гарвановите пилета, които пиукат.
P$
	Чу се шумолене на хартия и Ел попита:
	— Всичко ли получи?
	— Да. Но какво означава?
	Той се загледа в псалмите, но не откри между тях никаква връзка.
	— В началото и аз не можех да открия нищо. Мислех си, че се отнасят или за неговото състояние, или за състоянието, в което се намират в момента жените. Помислих си, че трябва да е избрал много силни символи — поскърцващи зъби, гарвани и животни, нечестивия и наскърбения. Никаква връзка.
	— Ел, какво се опитваш да ми кажеш?
	— Един глупав въпрос. Толкова е глупав, че не ми се иска да ти обяснявам, освен ако отговорът не е положителен.
	— Ами питай…
	— В този случай замесен ли е някой на име Кросби?
	След минута мълчание, Лукас си възвърна говора.
	— Ел, в момента се приготвяме да пуснем по телевизията и вестниците снимката на жена на име Глория Кросби. Тя го познава. Ти как разбра?
	Ел се засмя.
	— Стори ми се толкова глупаво.
	— Кое?
	— Последователността на определени думи в трите псалма и това „малко стихче“ от реда.
	— По дяволите, Ел…
	— Във всички псалми има една от тези думи „поскърцващи“, „стихче“, „мълчете“, „малки“.
	Лукас притвори очи и после лицето му се разтегна в усмивка.
	— Харесва ми това хлапе. Това е групата на Кросби, Неш, Стийлс и Йънг. Мисля, че редът не е съвсем точен, но…
	— Мисля, че е точно това.
	Усмивката на Лукас изведнъж се стопи.
	— Значи е хванал Кросби.
	— И аз така го тълкувам. След последния псалм той казва, че следва дълга линия. Това отделя две от следващите. Нямам никаква идея. Но не е нещо конкретно.
	Лукас прочете двата псалма, които следваха под дългата черта на листа. Първият беше Псалм 23:2: „На зелени пасбища ме успокоява, при тихи води* _ме завежда_“.
	[* Тихи води — still waters (англ.).]
	— Мъртва е — каза Лукас, — това се чете при погребение.
	— Освен ако не намеква, че я държи в Стилуотър.
	— Да.
	Лукас прегледа набързо и следващия Псалм 32:9:
P>
	Не бивайте като коня или като мулето,
	Които нямат разум;
	За чиито челюсти трябват оглавник и юзда за да ги държат,
	Иначе, не биха се приближили при тебе.
P$
	Измина доста време, преди Лукас да се обади.
	— На мен нищо не ми говори.
	— Ами последния?
	— Точно това ме тревожи 69:22:
P>
	Трапезата им пред тях нека им стане примка
	и когато са на пир, нека стане клопка.
P$
	— Хм — замисли се Лукас.
	— Внимавай — посъветва го Ел, — той те предупреждава.
	— Ще внимавам, Ел, и благодаря.
	— Моля се за доктор Манет и за децата — каза Ел. — Но ти трябва да побързаш, Лукас.
	Преди да си тръгне, Лукас се обади на Андерсън.
	— Провери дали има някакви конюшни или мулета близо до Стилуотър.
	— Има — каза Слоун — много са. Това е един вид хиподрума на Сейнт Пол.
	— Добре ще е да се заемеш да провериш собствениците. И им направи списък.


>	20

	Когато Лукас най-после се прибра вкъщи, Уедър вече спеше дълбоко. Той се съблече на светлината, която се процеждаше през леко открехнатата врата откъм хола. Метна якето, ризата и панталона си върху един стол. След това се промъкна на пръсти до банята и после обратно в спалнята.
	Лукас си свали часовника, остави го на нощната масичка до леглото и се мушна под завивката при Уедър. Тялото й беше топло и приятно, но Лукас не можеше да заспи. След няколко минути стана безшумно и отиде в кабинета си, седна в стария кожен стол и се опита да размисли.
	Твърде много неща се случваха едновременно. Твърде много. Качи краката си на бюрото, затвори очите си и остави мислите си да блуждаят.
	И така: Дан, Тауър и Хелън Манет, Улф.
	Разбира се, съществуваше вариант, макар и съвсем незначителен, информацията да не изтича от семейството. Можеше да бъде и вътрешен човек, например някой полицай, но Лукас се съмняваше да е така. Този, който ги бе отвлякъл, определено беше луд. Един полицай не би рискувал да се забърка с ненормален, дори да е член на семейството. На тях просто не можеше да се разчита.
	Не. Някой се опитваше да извлече полза от това.
	Улф. Улф спеше с Манет. Манет нямаше много, що се касаеше до парите.
	Лукас се намръщи и погледна часовника си. Всяка нощ Дан стоеше до късно. Той се пресегна към бележника със записките на Андерсън, намери телефона на Дан и му се обади. След второто позвъняване Дан вдигна слушалката, доста изплашен.
	— Ало?
	— Господин Дан. Тук е Лукас Дейвънпорт.
	— Дейвънпорт. Изплаши ме. Помислих си, че по това време на нощта може и да е той. — Обясни на някой до него, че се обажда Дейвънпорт и после добави: — Какво мога да направя за теб?
	— Когато говорехме в нощта след отвличането — започна Лукас, — ти ми каза, че Тауър и Анди Манет участват заедно в някакъв тръст.
	— Така е.
	— Ако с жена ти и с децата ти се случи нещо, какво ще стане с този тръст?
	Дан се позамисли и след доста дълга пауза каза:
	— Не зная. Зависи от уговорените условия и от учредителите. Единствените облагодетелствани в случая ще бъдат Тауър и неговите наследници. Предполагам, че всичко ще вземе Тауър.
	— И, ако Тауър хвърли топа… извинявай…
	— Да, ако Тауър хвърли топа?
	— Жена му ли ще получи парите?
	— Не. Не и ако Анди и децата са живи. За бога, чуй ме как говоря. По дяволите! — И телефонът заглъхна.
	Лукас погледна озадачено слушалката, без да разбира какво точно се е случило. Набра номера отново. Един полицай се обади веднага след първото позвъняване и направо попита:
	— Дейвънпорт?
	— Да. Разговарях с Дан…
	— Не знам какво сте му казали, сър, но той се разстрои страшно и се прибра в спалнята си.
	— А-ха.
	— Искате ли да го повикам?
	— Не, не, остави. Кажи му просто, че съжалявам.
	— Да, разбира се, ще му кажа.
	— И като се съвземе, попитай го дали мога да се сдобия с копие от договора на Манет с тръста. Трябва да им е останало някое.
	Когато пак си легна в леглото, все още не можеше да заспи. Загледа се за момент в тавана, после се претърколи на една страна, хвана Уедър за рамото и прошепна в ухото й:
	— Можеш ли да се събудиш?
	— Ммм — измънка тя нещо в полусън.
	— Ще оперираш ли сутринта?
	— В десет.
	— А-а…
	— Какво има? — Тя се обърна по гръб, пресегна се и докосна лицето му.
	— Иска ми се да поговоря с теб за случая. Трябва ми мнението на жена. Но ако утре си на работа…
	— Всичко е наред — отвърна тя вече напълно разсънена. — Разкажи ми.
	Той й разказа и накрая добави:
	— Тауър може да умре по всяко време. Ако с Анди и децата стане нещо, жена му ще получи доста тлъста сума. Всичко, което има, плюс, може би, дяла от тръста. Вероятно четири милиона, плюс къща за един милион долара. Въпросът е способна ли е Нанси Улф на това? Или пък Хелън?
	През цялото време Уедър го слушаше внимателно.
	— Не зная — каза тя, — може да е всяка една от тях. Аз лично бих отписала Улф. Дори и да има нещо между нея и Тауър, тя не може да е сигурна, че той ще се ожени за нея, за да прави планове още отсега. Не и чак дотам, че да стигне до убийството на трима души. Хелън… м-да-а… Хелън не е вложила никакви пари в Анди и децата. Връзката им с Тауър беше започнала още преди майката на Анди да се спомине, така че вероятно тя и Анди не се обичат особено. И ако Хелън знае за връзката му с Нанси Улф, тогава може би…
	— Да. И ако с Анди и децата стане нещо, тя ще получи много повече, в случай че се стигне до развод. Ако с Анди и децата се случи нещо и Манет вземе, че пукне, от преживения стрес или от стреса, който ще изживее преди развода, или пък и от двете, тогава още по-добре за нея. Хелън остава на чисто.
	— Като предположим, че…
	— Какво че…? — повтори Лукас.
	— Като изключим, че не знаем почти нищо за отношенията между Анди Манет и Улф. Те са съдружници в бизнеса и стари приятелки, но точно там обикновено можеш да се натъкнеш на дълбока, подхранвана с години и отдавна потискана омраза. Нещо, което е започнало преди години. Моята най-добра приятелка от гимназията се омъжи на деветнадесет, народи сума ти деца и сега прави бургери в един мотел. Последният път, когато я видях, разбрах… струва ми се, че ме мрази. Анди винаги е била богата, а Улф никога не е имала пари. Анди се омъжва за човек, с когото Улф се е запознала преди нея и който по-късно става милионер. Анди има две прекрасни деца, а Улф се намира в такъв период от живота си, когато е принудена да се изправи пред възможността никога да няма свои деца. А може би Анди не одобрява връзката с баща й. Чудя се дали знае. Както и да е. Излиза, че тук са намесени много лични чувства и нещата са доста заплетени.
	— Да. Има и още нещо — добави Лукас. — Ако някой реши да прати на Анди един побъркан убиец, кой по-добре от Улф ще знае кого да избере?
	— Може би не сте тръгнали на прав път. Може би трябва да се заемете с Нанси Улф. И, разбира се, с Джордж Дан.
	— Той вече не ми се струва подозрителен. В противен случай би трябвало да е голям лъжец и много добър актьор.
	— С други думи, обществен психопат — каза Уедър.
	— Радвам се, че ти го каза.
	— Голяма част от преуспелите бизнесмени са такива или поне така се разправя във вицовете. Като тези за хирурзите, например.
	— Веднъж Нанси Улф го нарече обществен психопат.
	— … и ако е изправен пред развод, който ще му отнеме половината имущество… На колко казваш, че възлиза състоянието му сега?
	— Ако не ме е излъгал, някъде над трийсет милиона.
	— Което значи, че смъртта на Анди Манет може да му спести петнайсет милиона — заключи Уедър. — Знаеш ли, че богатите наистина се привързват към парите си. Сякаш те са част от тях и дори нещо повече. Ако попиташ повечето хора, които притежават два милиона долара, дали предпочитат да изгубят един милион, или единия си крак, мисля, че повечето биха предпочели да загубят крака си.
	— Да, но тази версия остава само в случай че наистина се опитват да изгладят нещата между тях.
	— А какво друго очакваш да каже? Че я ненавижда и че се радва, че са ги отвлекли…
	— Права си — съгласи се Лукас.
	Проблемът не беше в липсата на мотив. Проблемът беше в това да избере само един.
	— Не забравяй последната възможност — напомни му Уедър. — Тауър — бащата.
	— Ти имаш болно съзнание, Каркинен.
	— Няма да е първият случай, когато баща заговорничи против дъщеря си. Ако наистина го е закъсал…
	Лукас лежеше по гръб, сключил ръце върху корема си.
	— Когато имах пристъп на депресия, не помня точно кога, най-лошото беше да лежа буден по цяла нощ и в главата ми да се въртят всевъзможни мисли и да не мога да ги спра. Сега не е същото, но нещата са свързани. Господи! Имам чувството, че се въртя в омагьосан кръг — Дан, Улф, семейство Манет, Дан, Улф, семейство Манет. Ключът се крие някъде там.
	Уедър го потупа по крака.
	— Сигурна съм, че ще го откриеш.
	— И нещо друго ме тревожи. Видях нещо в апартамента на Глория Кросби, но не мога да си спомня какво. А знам, че е важно.
	Тя се надигна.
	— Забравил си?
	— Не точно. То беше там, но като че ли не съм го видял съвсем. Същото е като да видиш някой на улицата и чак след час се сещаш, че е бил твой стар съученик. Това е почти същото. Видях нещо…
	— Наспи се — посъветва го тя. — Може би подсъзнанието ти ще заработи и ще се сетиш.
	След като мина известно време и Уедър вече се бе преместила на собствената си възглавница, Лукас каза:
	— Знаеш ли и тези два псалма от библията ме побъркват. Трябва да е Стилуотър. Иначе стават твърде много съвпадения или пък е някакъв трик. Но за какво всъщност говори той?
	И Уедър измърмори нещо, което прозвуча като „Нн-знн-ам“.


	Когато се събуди, още преди да отвори очите си се сети за стиховете от библията. Може би отговорът се криеше в това „не“. _„Не бивайте като коня или като мулето, които нямат разум, и за чиито челюсти трябва оглавник и юзда да ги държат, иначе не биха се доближили до тебе.“_ Но дори и да беше така, от това не му ставаше по-ясно. И кой при кого отива?
	Мислеше за това, докато се бръснеше, докато си вземаше душ. Нищо блестящо не му хрумна и той започна да се облича. Времето беше прекрасно — слънчевата светлина се процеждаше през дървените пръчки на щорите във всекидневната и създаваше усещане за чудесен есенен ден. Докато си обличаше ризата и си слагаше вратовръзката, Лукас гледаше сутрешното телевизионно предаване „Отварачки“. Синоптикът съобщи, че „ниският атмосферен фронт, причина за дъждовното време, се е отместил на изток и се изцежда над Охайо. Отделни обърквания се очакват над Ню Йорк, в случай че имате път натам“. Синоптикът, разбира се, не каза нито _изцеждане_, нито _обърквания_, но трябваше да употреби именно тези думи, помисли си Лукас. Биха били съвсем на място. Усети се, че си подсвирква и без да се пита защо, реши, че хубавият ден си е хубав ден. Отвличането не беше причина да си разваля настроението, но Лукас спря да си подсвирква.


	— Значи сме в задънена улица? — попита Роу и си запали цигара, като забрави за горящата в пепелника до нея. Кабинетът й миришеше на никотин и всяка година трябваше да сменя щорите. — Можем само да седим и да се чудим.
	— Изпратих тези редове от библията до Стилуотър — каза Лукас. — Може би полицаите там ще могат да ни кажат нещо.
	— А може би добрата фея ще ме цуне отзад — обади се Лестър.
	— Отвратително! — извика Роу. — Направо ужасно!
	— Ще трябва да притиснем голямата четворка — семейство Манет, Дан и Улф. Да ги отделим. Някой от тях си говори с него.
	Роу поклати глава.
	— Все още не съм съвсем убедена. Сложили сме микрофони, но още не съм готова да действаме по всички линии.
	— Кой подслушва микрофоните? — попита Лукас.
	Лестър се прокашля.
	— Какво има?
	— Лари Картър, а вечерта ще е, ъ-ъ, Боб Грийв.
	— О, по дяволите! — измуча Лукас.
	— Той ще се справи — оправда се Лестър, — не че е глупав, просто… — и той се опита да намери подходящата дума.
	— Слаб в разследванията — подсказа му Роу.
	— Точно така.
	Лукас се изправи.
	— Прегледах всичко от събраната информация за Дан, Улф и семейство Манет, но искам да погледна и докладите от болниците и всички вероятни кандидати от картотеката на Анди Манет. Ето откъде трябва да излезе всичко, ако късметът ни проработи.
	— Добрият късмет. Той е в изобилие — обади се Лестър. — А ти по-добре да се сдобиеш с ново копие от записките на Андерсън. Там има още нови неща. Получих списъци по факса.


	Лукас прекара целия ден в четене като същински монах от средновековието. Всичко важно каквото откриваше, той изваждаше на ксерокс и го поставяше в отделна папка. До края на деня беше натрупал петдесетина листа, които подлежаха на допълнителна обработка, плюс една огромна купчина с папки, които смяташе да отнесе вкъщи. Тръгна си в шест, наслаждавайки се на последните слънчеви лъчи, като съжаляваше за пропуснатия ден, който беше безвъзвратно загубен.
	Такъв един ден би бил прекрасен да заминат двамата с Уедър на север и да научи нещо повече за ветроходството от нея. Мислеха да си купят скутер и да го карат. Може би догодина.
	Прекараха спокойна вечер — една миля бързо бягане и лека вечеря, с много моркови. След това Лукас се зае с домашното си, докато Уедър четеше автобиографията на Лари Ривърс „Какво направих“. От време на време тя му прочиташе по някой параграф на глас и те се смееха заедно. Така както беше седнала в червения си стол и жълтата светлина от лампата осветяваше наполовина лицето й, тя му напомняше на една картина, която бе видял в Ню Йорк. На Верниер или на Ван Гог — но Ван Гог си беше побъркан, така че най-вероятно е била на Верниер. Както и да е. Спомни си светлината на картината. И той си мислеше, че тя изглежда точно по същия начин на тази светлина.
	— Ще си лягам вече — каза тя със съжаление, малко след девет. — Утре трябва да стана в пет и половина. Трябва да го правим по-често.
	— Кое?
	— Нищо. Просто да прекарваме времето си заедно.
	След като Уедър излезе от стаята, Лукас пак се захвана с купчината папки. Стигна до една, на която пишеше „Джон Мейл“ и видя, че след името някой беше надраскал „починал“.
	Този му се бе видял подходящ. Отвори папката и се зачете.
	Телефонът иззвъня и той вдигна слушалката.
	— Ало.
	— Лукас — беше Грийв, — направо ще се гръмна. Нашият човек говори с Дан.


>	21

	Грийв чакаше Лукас пред асансьора. Беше по риза, с вратовръзка, преметната през рамото, и с несресана, стърчаща коса.
	— По дяволите, направо ми дойде като гръм от ясно небе — обясни Грийв. — Не можах да повярвам на ушите си.
	Той поведе Лукас надолу през едно празно, но силно осветено фоайе към някаква отворена врата. Стъпките им отекваха по циментовия под.
	— Обади ли се на федералните? — попита Лукас.
	— Не. А трябваше ли?
	— Още не.
	Обзавеждането на кабинета, в който влязоха, се състоеше от сгъваема масичка, подобна на тези в кафенетата, три стола и телевизор. Няколко бежови телефона с бутони за набиране вместо шайби и един касетофон стояха на масата заедно с чиния ядки. Телевизорът работеше, но звукът беше спрян. Джейн Фонда заплашително говореше на някого. Една купчина списания бяха струпани на пода до масата.
	— Всичко съм записал — обясни Грийв.
	Той натисна копчето на касетофона и касетата тръгна. Първо се чу звъненето на телефона, а после и шума от вдигането на слушалката.
	— Джордж Дан.
	— Джордж? — Гласът на Мейл звучеше развеселено и безгрижно. — Обаждам се за жена ти Анди.
	— Какво? Какво каза? — Дан изглеждаше шокиран.
	— Обаждам се за жена ти. Телефонът подслушва ли се. И заради Анди, по-добре е да ми кажеш истината.
	— Не, за бога, не. Аз съм в колата. Кой се обажда?
	— Един стар приятел на Анди… Слушай сега. Искам сто хиляди долара за цялата пратка, за трите.
	— Как да съм сигурен, че това не е някакъв блъф?
	— Ще ти пусна един запис.
	Чу се някаква шумотевица и след това гласът на Анди Манет, треперещ.
	— Дан, направи каквото ти казва този човек. Ъ-ъ, той иска да ти кажа за какво сме говорили последния път. Ти ми се обади от клуба и искаше да дойда да се видим, но аз ти казах, че децата вече са си легнали и не съм готова…
	Записът прекъсна по средата на изречението и Мейл се намеси:
	— По-нататък става доста сантиментално. И ти сигурно не би искал да го чуеш. Както и да е. Още някакви въпроси по това дали всичко това е истина?
	— Не. — Гласът на Дан беше студен като камък.
	— Слушай тогава. Не искам да отидеш в банката и да вземеш един куп пари с маркирани номера или белязани с прах или нещо друго от тия простотии на ФБР. Ако го направиш, ще разбера и ще ги очистя всичките.
	— Ще намеря парите.
	— Джордж, та ти имаш почти шейсет хиляди от различни компании — пари под прикритие, за които никой не знае, заключени в един сейф в Прескот, Уисконсин. Нали така? Имаш „Ролекс“ за осем хиляди долара, който и без друго не носиш. Анди има бижута с диаманти за двайсет и пет хиляди долара и един рубин, завещан от майка й — всичко се намира в твоя сейф в Първа банка. А освен това разполагаш и с няколко хилядарки, скрити на различни места в двете къщи… Ясно ли е всичко?
	— Мръсно копеле!
	— Ей, ей! Нека да се придържаме към учтивия бизнес тон, какво ще кажеш? — Гласът на Мейл беше ироничен, макар и не съвсем подигравателен.
	— Как да ти ги изпратя? В къщата има ченгета, които чакат да се обадиш.
	— Ще тръгнеш по магистрала I-94 на изток чак до Сейнт Кру, после ще отбиеш по главен път 95 и ще продължаваш обратно на запад. Ще спреш на гарата, на Минесота Уелкъм. Нали я знаеш?
	— Да.
	— До автомата за кока-кола има телефон. Трябва да си там преди седем и бъди готов. Ще ти се обадя точно в седем часа. Ако дава заето, ще пробвам пак в седем и пет. Ако още дава заето, ще опитам пак в седем и десет. Но това ще е за последно. И после изчезвам. Дори и не си помисляй да се обадиш на ченгетата. Аз ще съм в колата и ще обикалям наоколо, а така не могат да ме засекат. И преди се опитаха. Като ти се обадя, ще ти кажа какво да правиш.
	— Добре.
	— Ако видя някакви ченгета, знай, че ме няма.
	Връзката прекъсна.
	— Това е — каза Грийв.
	— По дяволите! — Лукас обиколи нервно стаята, спря се до прозореца, загледа се за миг в светлините на града и после каза:
	— Ще кажем за това само на Лестър и на шефката. На никой друг. Ще трябва да сформирате група, която да го следва.


	Роу обаче включи и ФБР в акцията. Лукас се опита да спори с нея, но тя настояваше:
	— За бога, Лукас, нали те тъкмо с това се занимават. В това са специализирани. Не можем да ги държим настрана. Ако го направим и ако оплескаме всичко, ние ще оперем пешкира. И така и ще стане.
	— Можем да се оправим и сами.
	— Знам, че можем, ако всичко е както казваш ти, но ако се окаже нещо друго, здравата ще я загазим, приятелю мой. Не, те просто трябва да се включат.
	Лукас погледна към Лестър и той поклати глава. Беше съгласен с Роу.
	— Добре тогава. Ще им се обадя, а вие двамата ще им обясните накратко как стоят нещата. Ще искаме да имаме свои хора в групата, която ще следи Дан. Лукас, ти си единият и кой друг?
	— Слоун или Кепслок.
	— Един от тях или и двамата? — попита Роу. Тя се обърна настрани, взе запалката и запали поредната си цигара. — Наистина се надявам това да е краят.
	Лукас изкара на крак цялата нощ да спори с Роу и да информира накратко федералните и се прибра вкъщи в пет и половина сутринта, за да закуси заедно с Уедър.
	— Смяташ ли, че всичко е наистина сериозно? — попита го тя.
	Тази сутрин щеше да води семинар пред дипломанти и затова беше в светъл ленен костюм с копринено шалче.
	— Определено звучеше така — отвърна Лукас. — Дан се държа напълно естествено. Подслушваме телефона му едва от вчера и той не знае… така че… вярвам, че телефонното обаждане е съвсем истинско. А и не ми се вярва да вземе да предаде собствените си деца и жена.
	— Това означава, че поне в едно отношение разговорът се е оказал полезен.
	— Да. — Лукас кимна в знак на съгласие. — Ако приемем, че е бил истински, то това изключва Дан от списъка на заподозрените.
	— Освен, ако… — замисли се Уедър.
	— Какво?
	— Освен ако не говори с някой от службата си и този някой не разпространява новините.
	— Не-е. — Лукас махна с ръка. — Твърде сложно изглежда. Възможно е, но така никога няма да се доберем до тях.
	Чуха как колата на разносвача на вестници намали скорост пред къщата им и новият брой на „Пайъниър Прес“ тупна по стената. Лукас изскочи навън, за да го вземе. В същото време пристигна и колата на „Стар Трибюн“ и той прибра и другия вестник. И двата всекидневника публикуваха снимки на Кросби на първа страница.
	— Въпреки че ни беше полезна, за жалост той я е хванал — заяви Лукас, докато преглеждаше вестниците.
	— Ти не смяташе ли да даваш интервю за вестниците днес?
	Лукас се плесна по челото.
	— По дяволите! На обяд.
	— По добре да поспиш.
	— Да — и той погледна часовника си, беше почти шест. Поне няколко часа сън.
	Уедър взе чашката от кафето и чинийката, в която беше закусила с препечен хляб и ги занесе в мивката. После се разсмя, върна се и му разроши косата.
	— Какво? — попита той.
	— Изглеждаш така, сякаш си на петнайсет и отиваш на среща за първи път. Винаги придобиваш такъв вид, когато трябва да свършиш нещо, и колкото по-трудна е цялата работа, и колкото по-изморен се чувстваш, толкова по-щастлив изглеждаш. Всичко това е ужасно, а ти се забавляваш.
	— Интересно ми е — призна си Лукас. — Това хлапе, което се обажда по телефона, то е наистина интересно хлапе.
	Лукас погледна през прозореца към улицата. Съседът, който живееше отсреща, беше извел на разходка своя позастаряващ кокер шпаньол. Утрото се прокрадваше тихо като безшумна мишка.


	Точно по обед репортерите от пет телевизионни канала и от двата най-големи вестника се струпаха пред централните помещения на компанията на Лукас. Около пет минути Лукас говори за софтуерните продукти и програмите, използвани при обучението на полицаите. После остави репортерите на Айс. Айс застана пред камерите и заяви:
	— А сега, ще ви покажем как точно ще заловим тоя негодник и ще окачим задника му на стената.
	Лукас забеляза усмивките, които се плъзнаха по лицата на репортерите и операторите. Разполагаше с истинска сензация. Бари Хънт улови погледа му и двамата си размениха по едно кимване.
	— Първото нещо е, че знаем как изглежда.
	Айс им пусна програмата, която променяше лицето от специално изготвената скица като удължаваше или скъсяваше косата, добавяше разни мустаци, брада, очила и яки. Останалите от техническия екип монтираха една камера, с която заснимаха репортерите и после по различен начин променяха лицата им. След това организираха шоу, като прожектираха триизмерни карти на Туин Сити и предполагаемите места, където похитителят би могъл да се укрива.
	— Всичко върви прекрасно, стига някой да не реши да попита за какво е всичко това и как смятаме да го заловим — обясни набързо Айс, точно преди Лукас да излезе.
	Лукас се обърна да погледне към тълпата с репортери, които се бяха скупчили около телевизионния монитор и се смееха.
	— Не се тревожи за това — каза той. — Всичко е супер, а и никой няма да е дотам глупав, че да задава въпроси, които да развалят всичко.


	В три часа групата, определена за Дан, се събра пред сградата на федералните, като Роу, Лукас и Слоун представляваха местната полиция. Роу и Слоун тъкмо влизаха в сградата, когато Лукас пристигна.
	— Дан взема парите — обясни Роу. — Федералните са навсякъде около него.
	— Чудесно — каза Лукас.
	Дъмбо и още двадесет агенти на ФБР се бяха скупчили в залата за конференции и между тях имаше място, колкото да се съберат тримата градски изтърсаци. Лукас се настани до едно момиче, което му заприлича на стажантка в отдела, въпреки че дори не изглеждаше на необходимите години. Помисли си, че трябва да е на петнайсет, а може би на шестнадесет. Момичето го изгледа с безизразен замислен поглед, който го стресна, тъй като изглеждаше твърде зрял за нейните години. Почувства се притеснен, че тя стои зад гърба му, докато той гледаше Дъмбо.
	Дъмбо ръководеше заседанието.
	— Четиринадесет агенти в седем коли и един хеликоптер с мощен радар. Вече сме маркирали колата му с инфрачервен предавател, монтиран към един от задните фарове. Казаха ми, че в Минеаполис използвате същата техника — каза Дъмбо и очите му се размърдаха.
	— Нещо подобно — отвърна Слоун. — Харесва ми идеята за фаровете. Добро попадение. Трябва да поговорим.
	Дъмбо явно остана доволен.
	— Добре тогава момчета. Къде искате да се возите — в хеликоптера или в кола?
	— Аз съм за колата — обади се Лукас.
	— Аз съм с Лукас — добави Слоун. — Трябва да уговорим паролите, които ще използваме по радиото.
	— Да, разбира се — каза Дъмбо, като посочи към един мъж от техническия екип.
	— А кой ще стои на гарата? — попита Лукас. — Всичко трябва да е изрядно.
	— Мери — обясни Дан и кимна към жената зад Лукас.
	Лукас се обърна да я погледне и тя му се усмихна безизразно.
	— Ще я облечем с ученическо яке и карирана пола и ще й дадем и малко дъвка. Тя ще влезе точно след Дан и ще се запъти към телефоните. Те са четири. Ще подслушваме и четирите. Ако се наложи Дан да чака, тя също ще чака. Ако ли пък не, ще се обади по един от телефоните и ще започне да си говори с приятеля си. Ще се оглежда наоколо за някой или нещо странно.
	Роу погледна момичето от отсрещната страна на масата.
	— Ти или си преждевременно развита или си по-възрастна, отколкото изглеждаш.
	— На тридесет и две съм — обясни жената с приятно леко сопрано.
	— А Дани Мак Греф — Дъмбо посочи към един мъж с широко квадратно лице и набола двудневна брада, — ще премине там половин час преди Дан, ще заеме телефона на Дан и ще стои, докато види Дан да влиза през вратата. Тогава ще затвори, ще остави слушалката и ще си тръгне. Не мислим, че ще има много хора, които да чакат за телефон. Досега не се е случвало и четирите телефона да са заети по едно и също време, когато ги подслушваме.
	— Значи ще разполагате с един агент вътре и поне с един отвън.
	— Ще разполагаме с трима — обясни Дан. — Има един склад, който се заключва, и там ще поставим двама души няколко часа по-рано. Те просто няма да излизат, а и няма да има начин да влезе някой, който няма ключ.
	Срещата вече приближаваше към своя край и Дъмбо каза:
	— Добре, да се опитаме да уточним връзките по радиостанциите. От Вашингтон ни помолиха за разрешение с нас да пътува оператор, който ще снима документален филм… ъ-ъ… Както и да е, става въпрос за документален филм. Аз се съгласих.
	Докато излизаха през вратата, едно момче от техническия екип се приближи до Лукас и му прошепна:
	— Не изпускай Хитреца от очи.
	Слоун каза:
	— Можем да се окажем в ситуация, в която някой да пострада.
	— Как така? — попита Роу, докато тримата преминаха през въртящите се медни врати и излязоха на улицата.
	— Обмислили са всичко — каза Слоун отваряйки един пакет кърпички „Дентайн“. — Всичко е по план. Но не може да е толкова лесно, колкото изглежда. Някъде в цялата работа има пукнатина.
	Лукас се огледа нагоре и надолу по улицата и забеляза един сводник, който се казваше Робърт Пиня, но местните бабаити му викаха Пикнята заради навика му да се показва пред малки момиченца. Пиня тъкмо уринираше пред една врата, като се беше подпрял с една ръка на касата на вратата, сякаш това не беше нищо друго освен един обикновен писоар.
	— Би ли хвърлила един поглед на този тук.
	— Предпочитам да не го правя — отвърна Роу, като се изчерви.
	— Изглеждаш ми малко зачервена — отбеляза Лукас.
	— Знаеш ли, допреди две-три години не можеха да се видят много такива — каза Роу като гледаше към Пиня, — а сега ги гледаш през цялото време. Толкова е… странно и гнусно.


	Федералните вече бяха заели позициите си, но Слоун и Лукас щяха да се присъединят към тях чак след като Дан тръгнеше към спирката. Федералните го следяха. След като бе обиколил банките сутринта, Дан отиде в офиса си и още не беше излязъл.
	Жената на Слоун беше претърпяла операция на някакъв израстък на пръстчето на крака и все още не се чувстваше съвсем добре. Затова Слоун се измъкна за малко, за да напазарува някои неща. Лукас беше неспокоен. Хапна набързо в бара на полицията, заложи двайсет долара за „Викингите“ срещу „Чикаго“ и се разходи по улиците, като се заглеждаше по жените и витрините с дрехи и си играеше с пръстена в джоба си.
	Реши да направи нещо съвсем просто — никакви младежки трикове или ученически заобикалки. Просто ще я попита. Какво друго би могла да каже, освен _не_? Но тя нямаше да каже _не_. Би трябвало да знае какво си мисли той. Тя можеше да чете мислите му, беше го доказвала и преди. По дяволите, вероятно търпението й се изчерпваше. Може би за нея това отлагане беше обидно. Но най-важното е, че нямаше да откаже. А какво щеше да стане, ако започнеше да му се обяснява… Проклети жени.
	_Какво ли правеше Дан сега?_


	В 4:30 Лукас се върна в кабинета си и извади папките с материалите. Започна да препрочита всичко наново. Къде ли беше папката за починалото хлапе? Да видим. В доклада пише, че починалият е скочил от моста на Лейк Стрийт и полицаите, които са изготвили доклада, са повикали лодка…
	Жената, която отговаряше за връзките с обществеността, се появи на вратата.
	— Лукас, говорят за теб по телевизията, по време на рекламата. Така че, ако искаш да гледаш, ще трябва да се разтъпчеш в близките минути.
	— Да, да… добре. — Лукас тъкмо беше разгърнал първата страница от доклада и сега вдигна поглед към жената, но на заден план в съзнанието му изплува друг образ, този на Глория. Той погледна надолу към страницата пред него и се опита да открие името й там.
	— Лукас?
	— Да. Ще дойда…
	Къде ли беше? Откри го отдолу на страницата.
C>
	… свидетелят Глория Кросби каза, че той е бил депресиран след излизането си от болницата и е престанал да взема предписаните му лекарства. Според Кросби е възможно да е вземал и наркотици от улицата, действал неразумно, а също така на 8.09. тя го закарала в болницата на „Хенепин Дженерал“, където бил приет след свръхдоза наркотици. Според Кросби, починалият й се обадил и я помолил да се срещнат в бара на Стенли на Лейк Стрийт и че когато тя пристигнала, той вече се бил запътил към моста. Тя тръгнала след него, но когато стигнала до моста, той вече бил стъпил на парапета и скочил, преди тя да успее да приближи. Кросби изтичала до бара на Стенли да повика помощ.
C$
	По дяволите! Глория Кросби. Приведен над бюрото си, Лукас разлисти и останалите страници, опитвайки се да разбере какво точно е станало.
	Телефонът иззвъня. Лукас го сграби от бюрото.
	— Да?
	— Лукас, дават те по…
	— Да, да… — Той тръшна слушалката и пак се върна към листовете.
	После взе телефона и набра номера на Андерсън.
	— Ало, Лукас е…
	— Лукас, дават те по…
	— Да, знам, зарежи това. Слушай, трябва да намериш всичко, което можеш, за Джон Мейл, роден на 7.07.68. Прекарал е известно време в клиниката за душевноболни. Трябва ни снимка, последната, която можеш да намериш. Провери регистрите и открий кои са родителите му… Чакай, чакай. Тук имам адреса. — Лукас запрелиства страниците. — Родителите му живеят на номер 28, Шарф Лейн в Уейзапа. По дяволите, Макферсън каза, че той е от там!
	— Кой?
	— Просто ми намери това, човече. Този път наистина сме пипнали нещо.
	След като за пореден път остави телефона, Лукас прегледа папката за Мейл и намери справката за зъбната експертиза. По дяволите! Той извади бележника си и набра номера на съдебния лекар.
	— Шарън, обажда се Лукас Дейвънпорт, Да. Да, всичко се оправи. Слушай сега. Искам да провериш нещо за мен. Трябва да имате човек на име Джон Мейл, скочил от моста Лейк Стрийт. Преди няколко години. Мога да ти дам точната дата, ако искаш. Джон Мейл. Да, ще почакам.
	Десетина секунди по-късно тя му съобщи, че е открила името на Мейл в компютъра.
	— Почакай за момент. Ей сега идвам.
	Лукас излетя навън, спусна се бързо надолу по улицата и за пет минути стигна до клиниката по медицински експертизи. Един от лекарите, на име Брунсуик, работеше нещо на компютъра.
	— Нещо спешно ли? — попита той.
	— Вие казвате, че един човек е мъртъв — каза Лукас. — А аз смятам, че може да се окаже жив.
	— Е, този, когото видяхме, си беше мъртъв. Тъкмо разглеждах снимките. — И той показа на Лукас една поредица от снимки в шест или десет цвята на монитора. Останките от трупа. На него все още се виждаха парчета от сини дънки „Левис“. И предимно кокали, въпреки че торсът представляваше парче сиво безформено месо. Лицето беше изчезнало, но още си личеше косата. И двете ръце липсваха, както и единият крак.
	— Изглежда в доста лоша форма. Ръцете така ли си бяха първоначално? Съществува ли някаква вероятност да са били отрязани.
	Брунсуик поклати глава.
	— Не мога да ти кажа. Тялото се разпадаше. Единственото сигурно е, че тялото е било вързано. Може би жица или нещо друго. Откъде да знам, в тая част на Мисисипи всичко е възможно.
	— Възможно ли е някой да е окачил и закотвил тялото някъде, за да изчака подходящ момент то да бъде открито?
	— Имаш ужасни фантазии, Дейвънпорт.
	— Но и ти си го беше помислил, нали?
	— Да. Възможно е. Каквато и тежест да е била окачена, тя го е държала да не изплува известно време. Накрая тежестта почти е разделила тялото на две. И въпреки това, когато го открихме, не намерихме нищо от това, което вероятно го е държало.
	— Ами зъбната експертиза?
	— Според доклада точно това е човекът. Ето това тук са рентгеновите снимки на тялото, а тука можеш да видиш и тези на зъбите.
	Лукас се наведе да ги разгледа. Бяха напълно идентични. В ъгълчето на доклада за зъбната експертиза беше записан телефон за справки на щатската клиника. Лукас вдигна телефона на Брунсуик и набра номера.
	— Не трябва да е така — промърмори Лукас.
	Отговори му една жена. Лукас се представи и после каза:
	— Бих искал да говоря с доктор Редлър. Той все още ли работи там? О, съжалявам… тя. Да, наистина е важно. Да.
	— Каза да почакам — обясни той на Брунсуик.
	— Това по случая Манет ли е? — попита го лекарят.
	— Донякъде.
	— Снощи жена ми ходи на някаква демонстрация срещу насилието срещу жени.
	— Дано да си е струвало!
	По телефона се обади женски глас.
	— Тук е доктор Редлър.
	— Доктор Редлър, преди известно време един от вашите пациенти очевидно се е самоубил. Самоличността е била установена с помощта на зъбна експертиза, взета от вашия офис — обясни Лукас. — Момче на име Джон Мейл.
	— Спомням си Джон. — Говореше с подчертано приятно произношение. — Той прекара доста време при нас.
	— Дали е възможно по някакъв начин той да се е добрал до докладите и да ги е заменил с нечии други. Още преди да излезе от клиниката?
	— О, не, не мисля. Той се намираше в друго крило на болницата. Би трябвало да успее да избяга оттам, да се промъкне тук без да го засекат, и пак да се измъкне и да се вмъкне обратно. Би било твърде сложно.
	— По дяволите! — ядоса се Лукас.
	— Съществува ли някакво съмнение дали наистина Джон Мейл е скочил от моста? — попита Редлър.
	— Да. Случайно да сте разглеждали портрета, изготвен по описание на човека, който отвлече госпожа Манет и дъщерите й.
	— Да, погледнах го — каза Редлър. — Джон беше с тъмна коса.
	— Може да я е боядисал.
	— Почакайте за момент да си взема нещата.
	— Взема си нещата — обясни Лукас на Брунсуик. Докато чакаше, той разгледа снимките на трупа.
	После Редлър се обади:
	— Ако променим цвета, ако косата е черна. Аз я потъмних с химикалката. Тогава може да е Джон. Но има нещо неточно в брадичката.
	Лукас кимна. Знаеше, че не греши.
	— Да-а. А името Глория Кросби говори ли ви нещо?
	— Глория? — Редлър се замисли. — Глория беше от помощния персонал, работеше за нас.
	Лукас затвори очи. _Пипнах те._


>	22

	Андерсън влезе запъхтян. Носеше огромен куп досиета и папки, а физиономията му на изполичар се бе изкривила в постоянна намръщена гримаса.
	— Слоун каза — започна той — да ти кажа, че ще докара колата. Дан е тръгнал и ти трябва да се размърдаш оттук.
	— Продължавай да работиш по случая с Манет — каза Лукас, докато нахлузваше палтото си.
	Андерсън започна да брои нещо на пръстите си.
	— Сега издирваме приятелите му, за да разберем дали някой не го е срещал след инцидента на моста, ако въобще може да се намери такъв човек. Опитваме се да разберем на кого всъщност е тялото, но това никак няма да е лесно. Трябва да е бил някой от клиниката, някой който има зъбна отпечатка, който е бил на долу-горе същите години като Мейл и с такова телосложение, и който е бил пуснат по същото време, но сигурно има стотици такива, всички те са с психични отклонения и много от тях е просто невъзможно да бъдат открити. Опитваме се да издирим родителите на Мейл — майката и втория му баща. Смятаме, че може вече да не живеят заедно. Знаем, че са се преместили в Сиатъл, но един от приятелите на бащата чул, че там се били разделили, а майката може би се е омъжила за друг.
	— А имаме ли скорошни снимки на Мейл?
	— Изпратиха ни снимки от клиниката, но всички те са отпреди няколко години.
	— Да, но все пак, ако разполагаме с нещо конкретно ще можем да изготвим портрет, на който да го състарим с няколко години. Ако искаш, ги изпрати до компютърната компания. Тази сутрин свършиха доста добра работа.
	— Добре. Но ти трябва да питаш шефката дали да ги дадем за публикация в пресата. Ако наистина е стигнал толкова далеч както смяташ…
	— Да. Виж, ще се върна след малко. Не прави нищо, преди да сме го обсъдили. И ако нещо излезе наяве, каквото и да е, просто ми се обади по мобифона.
	Слоун вече се бе отправил към сградата, когато Лукас изтича навън. В ръката си държеше бейзболна шапка.
	— Къде е? Къде е Дан?
	— Точно сега идва откъм града — поясни Слоун през рамо, докато се обръщаше, за да се върне обратно по улицата. Слоун имаше сив шевролет на четири години, който сега стоеше насред движението с включен двигател.
	— Ще трябва да измислим добър мотив.
	Радиопредавателите, които бяха получили от федералната служба, бяха стандартни. Лукас се обади да провери паролата, при което му обясниха, че „зебра е в подземието“ и че „обектът е бил забелязан“.
	— Това означава, че виждат колата от вертолета — обясни Лукас.
	— Направо великолепно!
	— Поне е по-добре от тия прегрупирания. Никога не съм ги разбирал.
	— Донесе ли картите?
	— Да, и съм взел и една за района около Хъдсън, в случай че се наложи.
	По радиото се чу сигнал: „Наближава пресечката на Уайт Беър авеню“.
	— Това е наистина идиотско, не мислиш ли? — отбеляза Лукас. — Седя си тук и ми се струва, че е малко странно.
	Докато преминаваха през града и покрайнините, Лукас разказа на Слоун за това как е била установена самоличността на Джон Мейл.
	— Само че още не сме го пипнали.
	— Ако наистина е той, ще го пипнем — заяви уверено Слоун. — Веднъж само да разберем как изглежда.
	— И аз на това се надявам.
	Вече бяха извън града. Пухкави бели облаци хвърляха сенки над прясно окосеното сено от последната реколта за годината. Доколкото Лукас можеше да прецени, фасулът и царевицата бяха най-добрата реколта, която някога са произвеждали в Минеаполис. Между листата на кочаните се виждаха редове златни зърна, а фасулът вече беше узрял и започваше да съхне.
	На няколко мили от Сейнт Пол един свръхлек самолет описваше кръгове над магистралата. Пилотът едва се забелязваше в кожените си дрехи и черната каска. Още по-нататък в посока към Сейнт Кру пет-шест ярко оцветени въздушни балона се носеха на изток към Уисконсин.
	По радиото някой говореше: „Тръгна по 95… връща се на магистралата и се отправя на изток“.
	„Тук е номер пет. Виждаме го да идва.“
	И гласът на Дъмбо: „Всички да заемат позиции“.
	— Излез по главен път 15 — каза Лукас, като посочи на Слоун една табела за изход. — Давай на север, намери някое място, където да обърнем, и се върни обратно. Няма да седим и да си губим времето. Ако Мейл се навърта наоколо и ни види, ще ме познае.
	Слоун отби нагоре по отклонението, спря на височината и после подкара на север по покрития с черна настилка път.
	— Един микробус се движи зад нас — обясни Слоун.
	Лукас се сниши надолу по седалката и Слоун отби в първата пресечка вляво. Микробусът продължи по главния път.
	— Руса. Жена е — каза Слоун, като хвърли един поглед в огледалото за обратно виждане. После обърна и пое обратно.
	„Вътре е. Пазим го от всички страни.“
	— Добре се справят. — Лукас беше нервен.
	— Дай им време — каза Слоун. — Федералните са в състояние да уловят всичко.
	И двамата погледнаха навън едновременно.
	— Още пет минути — пресметна Слоун и Лукас измуча недоволно. Бяха се насочили към спирката. Наоколо не се виждаха други коли. Нови крайградски бунгала, в светли и мръснопастелни тонове загрозяваха пейзажа наоколо. Тук-там някоя нива се простираше край пътя. Стадо овце пасяха на една ливада.
	— Зелени пасбища — каза Лукас.
	— Какво каза? — погледна го Слоун.
	— Зелените пасбища от псалмите. Ел беше права. Обзалагам се, че той ни води към Стилуотър. Колко далеч сме оттам? Десет мили?
	— Долу-горе толкова.
	— Дай да минем по тоя път — каза припряно Лукас. — Тук и без друго сме безполезни.
	— Ако наистина ни води натам, може да се окаже нещо различно от това, което си представяхме.
	— Да, да — съгласи се Лукас. — Абсолютно вярно.
	По радиото някакъв глас казваше: „Имаме потвърждение, имаме потвърждение. Няма го, изчезна Джими, свържи ме с… какво? Имаме потвърждение за мобилен телефон, но нямаме разпечатка. Станало е много бързо. Може ли да проследим това, Джими? Джими? Обектът излиза от спирката и се отправя към колата си. Можем ли да се намесим?“.
	— За какво, по дяволите, говори той? — попита Лукас. — Как ще реагира Мейл на това?
	По радиото гласът продължи: „Обектът получи указания да отиде до една маса и да вземе бележка, закрепена отдолу, и да действа според инструкциите… обектът е до масата, обектът се връща към колата, чете бележката, разбрал е инструкциите“.
	— Хайде, по дяволите, трябва да тръгваме — каза Лукас. — Това е Стилуотър.
	„Обектът се движи с колата по I-94.“
	— Не е избрал верния път — измърмори Слоун.
	— Оттам няма друг избор. — Лукас се плесна по челото. — Я си помисли само, помисли: тоя тип се обажда първия път на мобифона на Дан и го праща на обществен телефон. Защо ще го прави? Защо пак не му се обади по телефона? Тогава няма да се притеснява, че още някой може да използва уличния автомат? Защо ще го прави, Слоун?
	— Не знам. — Слоун се замисли и се намръщи. — Може пък… не е. Ако сега се е усъмнил в мобифона, защо пък ще му се доверява вчера.
	— Не че се е доверил. Може би е разбрал, че го подслушвате. Може да го е направил за да ни държи наблизо, но и да знае къде сме. Обзалагам се, че точно сега копелето е в Стилуотър. По дяволите! Какво прави там?
	Минути по-късно радиоапаратът се включи.
	„Обектът напусна шосето на главен път 15. Навлиза в друга пресечка, пак се връща.“
	— Какво прави? — учуди се Слоун. — Защо не продължи по този път?
	— Ще се спусне надолу по 95-та към Стилуотър. Съвсем просто е — обясни Лукас, — ако нямаш карта. За колко време можем да стигнем там?
	— За шест-седем минути. Той ще е там след десет минути, в случай че се окажеш прав.
	— Прав съм.
	— Да, знам. — Слоун вдигна на деветдесет, профуча край летището на „Лейк Елмо“ и огромните хангари и излезе на магистрала номер 5, която водеше към Стилуотър.
	— По дяволите. Трябваше да ни изпратят с полицейска кола за Стилуотър. Само няколко души, които да стоят там и да наблюдават. Там може да размножим някои снимки на Мейл.
	Слушаха как на изток полицейския кордон се придвижва. После Лукас се свърза по радиостанцията с Дъмбо.
	— Тръгваме към Стилуотър. Мислим, че разиграва онези редове от библията, които ни изпрати. Може би ще е по-добре да изтеглите колите си от 95-та и да тръгнете на север. И не бързайте. Остават още два стиха, но в последния се говори за някакъв капан.
	— Обградили сме всичко — отговори Дъмбо. — Вие не се бъркайте. Не ни трябва тълпа зяпачи.
	— Благодаря за техническия съвет — изломоти Слоун.
	Докато Дан и парадът от федерални съгледвачи правеха завой на границата на щата, Слоун прелетя край един пикап додж в началото на магистрала 36. Камионът отби встрани, когато минаха покрай него, и шофьорът — един младеж с дълга коса, натисна клаксона и се впусна да ги преследва, докато си проправяха път из върволицата коли надолу по пътя и преминаваха покрай заведения за бързо хранене и за готови храни.
	— Идиот! — изръмжа Слоун в огледалото за задно виждане.
	— Да се надяваме, че няма да сгази някои деца по пътя.
	— Да, а и никак не ми се занимава с тъпо попълване на документи точно сега. Наближаваме един светофар. Искаш ли да излезем и да си побъбрим с него.
	— Освен ако ти не държиш да се заемеш с това.
	— Нямаш проблеми!
	Като стигнаха до светофара, намалиха скоростта, камионът ги застигна, приближи се застрашително до задната броня на колата и хлапето пак натисна клаксона.
	Лукас се обърна назад да погледне. Шофьорът беше поставил ръка на кормилото, а с другата натискаше клаксона. На седалката до него седеше млада жена и изглеждаше така, сякаш крещи. Виждаха се краищата на кучешките й зъби. Но Лукас не можеше да разбере дали крещи на шофьора, или на него. Тя му показа среден пръст и Лукас реши, че именно той е бил обектът на гневната омраза. Шофьорът смени предаването и изключи двигателя, отвори вратата и тръгна да излиза, докато Слоун премина на червено.
	— По дяволите! Тоя минава на червено. — Слоун гледаше към огледалото.
	„Намира се на две мили от Бейпорт. Движи се спокойно и бавно“ — звучеше гласът по радиото.
	— Ще трябва да предприемем нещо с този приятел — каза Слоун, докато двамата гледаха напред към широката извивка на пътя, водещ към Сейнт Кру. Бяха избегнали заобиколния път, по който се движеше Дан, и сега наближаваха магистрала 95 далеч преди него.
	— Дан е на не повече от пет мили от нас. Ще се забави, тъй като ще трябва да мине през Бейпорт, но тоя тъпанар тук…
	Слоун погледна в огледалото и видя, че камионът продължава да ги следва неотлъчно.
	— Ето какво ще направим — започна Лукас. — Напред има един яхтклуб. Спри там. Ще ни настигне и аз ще го спра на паркинга.
	Лукас извади пистолета си от кобура, преметнат през рамо. Освободи затвора, извади и изпразни пълнителя и пъхна останалите патрони в джоба на якето си.
	— Каква досада!
	— О, нима? — попита Слоун.
	— Ами да! Носиш ли белезници? В случай че ми потрябват.
	— В жабката са.
	Слоун продължи да кара със същата бързина, докато стигнаха до отбивката за яхтклуба, после натисна спирачките и отбиха встрани от магистралата.
	Пикапът без малко да ги блъсне, шофьорът изви в последната минута и подкара, криволичейки надолу по пътя зад тях. Слоун продължи да кара, докато стигнаха до паркинга, после се опита да обърне, но пикапът им отряза пътя и двете коли се заковаха почти на сантиметри една от друга.
	Лукас отвори вратата и излезе от колата. Пистолетът беше в кобура. Шофьорът на пикапа вече беше излязъл и сега мина тичешком отзад, протягайки ръце да вземе нещо от отворения багажник. Лукас изтича към него и шофьорът измъкна една дълга двуцевка, при което Лукас му извика:
	— Полиция — и в същото време му показа значката си в лявата ръка, а с дясната извади пистолета. — Лягай долу! Лягай долу, скапаняк такъв! — изкрещя той.
	Шофьорът погледна объркано пушката, като че ли тя сама се бе озовала в ръцете му по погрешка, после я захвърли обратно в пикапа.
	— Вие ми препречихте пътя — изломоти той.
	— Лягай веднага на земята! — изкрещя му Лукас.
	Жената също се опита да излезе, но като видя пистолета, се върна обратно в кабината и заключи вратите. Слоун излезе от колата и показа значката си така, че тя да я види.
	Шофьорът сега лежеше на асфалта и гледаше нагоре към Лукас.
	— В момента имаме спешен случай и страшно бързаме — изкрещя му Лукас, — иначе хубаво щях да ти сритам задника. А сега само ще запиша номера на камиона ти. Искам да останеш тук и да изчакаш половин час. Можеш да си седиш и в колата, но ще трябва да мине половин час и чак тогава можеш да вървиш. Ако тръгнеш преди това, наистина ще съжаляваш. Ще те тикна на топло по обвинения в най-малко петнадесет нарушения на правилника за движение и още закононарушения, включително и възпрепятстване на работата на полицията. Ясно ли ти е?
	— Да, сър, разбирам. — Шофьорът беше станал съвсем кротък.
	— Добре тогава. Влизай в камиона и сядай там! Половин час.
	Лукас побърза да се качи в колата. Слоун направи един кръг и когато вече се бяха отдалечили достатъчно от паркинга, двамата избухнаха в луд смях.
	— Смешно е наистина, но ми се искаше това да не се беше случвало точно сега — каза Лукас, докато презареждаше пистолета си. — Казаха ли нещо по радиото?
	— Да, казаха, че… — но Слоун не успя да довърши, защото гласът по радиото го прекъсна.
	„Движи се по Бейпорт все още в посока север. Следим го.“
	— Имаме на разположение пет минути — пресметна Слоун.
	— Мейн Стрийт минава през десет пресечки оттук. Да се спуснем надолу и да видим какво има да се случва.
	Стилуотър беше малко градче с развит дърводобив, където повечето от старите търговски сгради бяха от началото на века и още можеха да се видят на Мейн Стрийт. Постройките бяха обновени, очевидно с цел да се насърчи туризма и сега в тях се помещаваха малки тухлени ресторантчета и барове в стар каубойски стил и антикварни магазинчета. Тухлената фасада на сградите контрастираше с бялата мазилка на гарата.
	Лукас се сниши надолу в седалката. Слоун нахлупи бейзболната си шапка и само очите му се подаваха над стъклото. Надяваше се, че така изглежда като малко дете, но не беше съвсем сигурен в това.
	— Тук сигурно има два милиона микробуса — изломоти той. — Накъдето и да погледнеш виждаш все микробуси. Ако тоя мръсник е наистина толкова глупав, че да кара този микробус наоколо…
	„Обектът продължава да се движи през Бейпорт“ — този път информацията идваше от хеликоптера. Минаха бавно през града, но не видяха нищо интересно. Магазинчета, препълнени с туристи, тийнейджъри, които се мотаят по улиците, едно момче, което приличаше на Мейл, но се оказа, че не е. Беше застанало пред осветената витрина на една пицария и на светлината лицето му изглеждаше поне с пет години по-младо. Когато стигнаха до северната част на града Лукас каза:
	— Имаме четири минути, за да се приготвим. Да се върнем в другата част и да намерим място, откъдето да наблюдаваме улицата. Ако завие направо, трябва да го видим. Ако тръгне оттам, можем да тръгнем след него. Майната им на федералните.
	— Майната им! Тук нещо става.
	Слоун обърна колата на паркинга пред дълга сграда, пред която се мъдреше макет на каубойски ботуши. Но боята върху макета вече беше започнала да се излющва.
	Изчакаха движението да спре и подкараха обратно към южния край на градчето, спряха на паркинга, където успяха да намерят едно празно място за паркиране, предназначено за инвалиди. Мястото гледаше към улицата.
	— Може би ще трябва да си вземем билет — каза Слоун, докато вкарваше колата на свободното място.
	— Не знам — каза Лукас. — Аз лично винаги съм си мислил, че ти си инвалид.
	„Обектът напуска Бейпорт и продължава да се движи на север“ — чу се по радиото.
	— Защо говори по такъв начин? — учуди се Слоун.
	— Нали с него пътуват от телевизията. След малко ще го чуеш да казва и „закононарушение“.
	От позицията си на паркинга можеха да виждат през дърветата колите, които влизат в града по магистрала 95. Дан караше мерцедес 500S, цвят металик и когато по радиото от хеликоптера съобщиха, че „обектът навлиза в Стилуотър“ Лукас веднага забеляза мерцедеса сред потока от коли.
	— Виждаш ли го?
	— Да, видях го.
	— Остави го да мине покрай нас.
	Слоун даде назад и изкара колата от мястото за паркиране.
	— Чудя се къде се губят федералните.
	— Вероятно не са много близо.
	Изчакаха скрити зад дърветата, докато мерцедесът ги подмине, после Слоун изкара колата от паркинга и тръгна пак по Мейн Стрийт. Две коли ги деляха от Дан. Лукас, който се бе снишил на седалката не можеше да го види.
	— Какво прави? — попита той, когато спряха на червено.
	Слоун, леко изправен, за да вижда по-добре, каза:
	— Нищо. Гледа напред.
	— Как мислиш, дали Дан играе честно?
	— Ако не е така, значи трябва да са планирали всичко предварително.
	— Той е доста умен.
	— Не знам — замисли се Слоун. Колите пред тях се раздвижиха. — Би било много хитро наистина.
	— Да.
	След малко Слоун добави:
	— Изглежда така, сякаш се готви да мине по целия път през града. Освен ако целта му не е старата гара. Или някои от запустелите места.
	— По дяволите. Надявам се да не вземе да се качи на някоя лодка. Федералните дали са се сетили за това? Ако копелето вземе че тръгне да плува по вода…
	— Можем да измъкнем една лодка от някого — предложи Слоун.
	— Давам десет долара, за да хвърля един поглед на бележката, която е взел от масата.
	— С твоите пари би могъл да предложиш и повече. Ей, ето че намали! По дяволите, сега обръща точно там, където ние завихме.
	— Мини покрай него.
	Лукас се поизправи малко и видя как мерцедесът обръща на асфалта на паркинга пред сградата с изрисуваните каубойски ботуши. Слоун спря на другия паркинг и намери свободно място само две коли по-нататък от Дан.
	„Обектът спря. Обектът спря. Номер 5 виждате ли го.“
	„Виждаме го. Ще спрем на паркинга надолу по улицата.“
	— По дяволите! Целият паркинг ще се напълни с ченгета — ядоса се Слоун. — Това трябва да са те.
	Един тъмен форд спря на паркинга и Лукас забеляза, че вътре имаше хора само на неговата възраст.
	— Можеш ли да видиш как се казва това място? — попита Лукас. — Къде е сега?
	— Много е тъмно — отвърна Слоун.
	На отсрещната страна на улицата Дан тъкмо излизаше от колата си. Погледна към магазина за обувки и се запъти натам с тромава походка. Носеше куфарче и се огъваше от тежестта му, като че ли тежеше сто килограма.
	Лукас се обади на федералните по радиото.
	— Тук е Дейвънпорт. С вашите хора се намираме на един и същи паркинг. Ако Дан се опита да влезе в тази сграда, аз ще го спра. Имаме нужда от помощта на вашите хора. Нека да се пръснат наоколо по улиците, да сформират мрежа и да внимават за Мейл. Той е някъде тук.
	Дъмбо цял се запени от ярост.
	— Дейвънпорт, ти стой настрана, стой настрана, чуваш ли? Ние контролираме нещата.
	Слоун наблюдаваше Лукас с нескрито любопитство.
	— Лукас, не мисля, че трябва да…
	— По дяволите! — извика Лукас и отвори вратата.
	— Лукас — сега Слоун шептеше, въпреки че Дан беше далеч от тях.
	Отпред пред сградата в каубойски стил имаше складови помещения за товаро-разтоварване и Дан с тежка стъпка изкачваше стълбите в единия им край. В сградата нищо не светеше и не се забелязваше и най-малък признак за движение. Дан се приближи до вратата, а Лукас се измъкна от колата, държейки в ръка радиостанцията.
	— Лукас… — прошепна Слоун.
	И Лукас приближи радиото до устата си и каза:
	— Трябва да го спра. Разкарай хората си. — И той захвърли радиото в колата и се затича, като същевременно викаше: — Дан! Дан! Почакай! Джордж Дан!
	Дан спря с ръка на дръжката на входната врата към склада. Лукас му махна и погледна назад. Видя, че Слоун върви след него.
	— Мини отзад — извика му Лукас.
	Слоун изкрещя нещо в отговор и се отдалечи. Лукас изтича до Дан, който просто стоеше и чакаше.
	— Слизай оттам — извика му Лукас, докато приближаваше.
	— Мръсен негодник. — Дан извика в отговор. — Той току-що уби децата ми.
	— Разкарай се от там! — крещеше Лукас.
	Той изтича нагоре по стълбите, видя през тъмния прозорец едва забелязващите се думи „оглавник и юзда“ и извади пистолета си.
	— Какво, по дяволите, правиш тук? — Лицето на Дан се бе изопнало от напрежение и страх.
	— Тук има нещо нередно! — обясни Лукас — Всичко това е просто цирк.
	— Цирк ли? — извика Дан. — Цирк, така значи? Ти, мръсен пе…
	И преди Лукас да успее да го спре, Дан сграби бравата и отвори вратата. Лукас изтръпна. Нищо не се случи.
	— Ти, ти убиваш децата ми!
	Лукас измъкна пистолета си и последва Дан вътре, пресегна се да открие ключа за лампата, намери го и го натисна. Магазинът беше празен и изглеждаше, че е стоял така доста време. Пред него имаше дълъг празен тезгях с празни рафтове отзад. Всичко тънеше в дебел слой прах.
	Един федерален агент изтича по стълбите.
	— Какво правиш, по дяволите? — изкрещя той към Лукас.
	Лукас му махна с ръка да се разкара.
	— Ти си стой на улицата — каза той — и гледай за Мейл. Той сигурно наблюдава отнякъде.
	— Какво наблюдава?
	— Това, което ни е подготвил тук! — обясни Лукас. — Това място преди се е казвало „Оглавник и юзда“. В един от стиховете в библията се споменава нещо за оглавник и юзда. Всичко е прекалено просто.
	Агентът огледа празната стая, пресегна се отпред и извади изпод якето автоматичен „Смит и Уесън“.
	— Искаш ли да опиташ тая врата или мислиш, че е по-добре да изчакаме отряда по взривовете?
	— Дай да погледнем! — предложи Лукас. — А ти чакай отвън — обърна се той към Дан.
	— Няма да стане.
	— Казвам ти да излезеш навън!
	Дан пусна куфарчето и каза:
	— Искаш ли още сега да разбереш дали ставам за тая работа.
	— О! По дяволите! — Лукас се отказа да спори с Дан, обърна му гръб и тръгна към вратата, която водеше към задната част на сградата.
	Вратата беше открехната само сантиметър. Лукас застана от едната страна, бутна я леко и тя се отвори с още един сантиметър. Нищо не се случи. Агентът от ФБР застана от другата страна, там където беше бравата, провря ръка през отвора, опипа за ключа за осветлението и пусна лампата.
	В сградата цареше мъртва тишина, докато Дан не обади:
	— Няма го тук. Отишъл си е.
	Лукас надникна през пролуката, но не видя нищо. После бутна вратата и тя се отвори първо наполовина, а после цялата. Стаята приличаше на склад. На една от стените имаше наредени рафтове, покрити с прах. По пода се търкаляха куп празни касови бележки. На стената висеше календар от 1991 година.
	— Някой е идвал тук — обади се федералният агент.
	Той посочи с пистолета си към пода, където в праха се виждаха следи от стъпки. Стъпките идваха от врата в далечния край на стаята. Вратата беше леко открехната. Лукас се изправи до нея и извика.
	— Мейл! Джон Мейл?
	— Кой пък е този? — попита Дан. — Това ли е той?
	— Да.
	— Има ключ за лампата — забеляза агентът. — Ще се опитам да го стигна. Внимавай!
	Той щракна ключа и три крушки по тавана на сградата светнаха. Самата сграда явно е била реконструирана от времето, когато е била използвана за складиране на жито и сега целият хамбар беше разделен на отделни малки складови помещения и приемна. Отделните стаи нямаха самостоятелен таван, а гледаха към покрива на сградата. Светлината беше слаба, таванът — твърде голям и трите крушки не бяха достатъчни.
	Но в сенките над тях нещо се движеше. Тримата го забелязаха едновременно и агентът и Лукас веднага се залепиха до стената с готови пистолети.
	— Какво е това?
	— О, господи! — извика Дан, като се въртеше на място с поглед, прикован в тавана. — Господи, това е Анди!
	Тогава и Лукас я видя. Клатушкащото се тяло на жена, облечена в черно, окачена с краката надолу на едно жълто въже, спуснато от покрива. Вратата, която все още не бяха отворили, водеше към приемната и към най-широката част от тавана. Дан се втурна натам с разперени напред ръце, готов да я разбие.
	— Почакай! Недей! — изкрещя Лукас.
	Той се хвърли през стаята, за да го спре, сграбчи го през коленете и го събори на земята. Агентът стоеше като парализиран, докато двамата се търкаляха по пода и Лукас, който не изпускаше пистолета от ръката си и едновременно с това се опитваше да озапти Дан, извика ядосано.
	— Хвани го, за бога!
	— Това е Анди — изстена Дан, когато федералният агент остави пистолета си настрана и го сграбчи за палтото. — Пусни ме.
	— Това не е жена ти — каза Лукас. — Тази жена е Кросби.
	— Кросби ли! Каква Кросби?
	— Приятелка на Мейл — обясни накратко Лукас. — Опитвахме се да я открием, но той ни е изпреварил.
	Лукас се изправи на крака, прибра пистолета в кобура си и отиде до него. През вратата се усещаше леко течение, но нищо друго. Лукас се пресегна, намери още един ключ, поколеба се за миг и го натисна. Осветлението и този път светна. Той погледна през пролуката вътре, но не видя нищо. Никакви жици, нищо, което да прилича на бомба. Бутна вратата навътре и вече беше готов да влезе. Но за една десета част от секундата той усети, че вратата не подаде, запъна се съвсем леко, сякаш беше закачена за конец и после се отвори. Но това беше достатъчно да накара Лукас да отскочи назад.
	— Какво има пък сега? — Агентът от ФБР се беше ухилил насреща му.
	— Стори ми се, че усетих…
	Лукас пристъпи напред и протегна ръка към вратата. В същия миг почти се приземи на пода и вратата се взриви в лицето му.
	Усети, че не вижда нищо и че държи ръцете си вдигнати отпред, но нищо не го болеше.
	— Какво! Какво! Какво беше това? — крещеше агентът, който сега пак беше извадил пистолета си и го държеше насочен към разбитата на трески врата.
	Пепел и сажди се посипаха над тях и Лукас почувства, че устата му е пълна с прах, а в очите си има песъчинки. Дан се беше извърнал инстинктивно, но сега се обърна към тях. Раменете и косата му бяха потънали в мръсотия.
	— Какво беше това?
	Лукас приближи до вратата, побутна я, бутна я пак, после още веднъж, но по-силно. Отвори се наполовина и той погледна вътре. По пода се търкаляха гранитни остатъци и големи каменни късове.
	— Капан — каза Лукас.
	Той бутна вратата още веднъж и един камък падна отгоре. Лукас пристъпи навътре и видя въжето, което започваше от вратата и се губеше нагоре в тъмнината.
	— Доста са тежки. Ако нещо такова ти се стовари на главата, ще се чувстваш сякаш те е ударило гюле.
	— Но това нали не е Анди? — попита Дан, който беше последвал Лукас вътре и сега гледаше към тялото. На по-силната светлина сега можеха да се видят босите ходила на жената, поклащащи се над главите им.
	— Не, това е било само за примамка — обясни Лукас. — За да ни накара необмислено да се втурнем през вратата.
	— Гадно копеле! — промърмори агентът, като изтупваше праха от дрехите си. — Някой можеше да пострада.


>	23

	Капанът, който Мейл заложи, наистина щракна, но след това се оказа празен. Въпреки всичко това го бе развълнувало — самото му замисляне, после подготовката. Не беше планувал да окача тялото на Глория на тавана, но в ума му всичко си пасна добре. Тя беше примамката, която да ги накара да влязат в капана, без да мислят.
	И почти щеше да успее, бяха налапали въдицата. Можеше да прецени от начина, по който действаха.
	— Очаквахме такъв капан за наивници, знаехме, че ще има нещо — обясни Дейвънпорт по телевизията.
	Ситуацията му се струваше почти забавна, макар и по един сам по себе си мрачен начин. Беше застанал с гръб към сградата, на която пишеше „Оглавник и юзда“, а на светлината на телевизионните камери лицето му бе придобило още по-сурово изражение от обичайното. Костюмът му изглеждаше гладък и безупречен, вратовръзката подхождаше на студените му сини очи.
	— Надявахме се да го заловим, като блокираме района с коли с цивилни полицаи. Все още проверяваме номерата на автомобилите.
	— Лъжеш, мръснико! — изкрещя Мейл към телевизора. После се изсмя, размахвайки бутилка с бира пред екрана. — Просто имаше късмет, копеле!
	Дейвънпорт погледна към него от екрана, очите му не трепваха. Зад гърба му пред фасадата на склада „Оглавник и юзда“ се тълпяха ченгета. Мейл изпусна част от речта на Дейвънпорт и когато отново се заслуша, той казваше:
	— … ще трябва да изчакаме доклада от медицинската експертиза на тялото на Глория Кросби. Може би е била окачена там от доста време. Не смятаме, че той би рискувал да се изправи лице в лице срещу нас.
	— Лъжливо копеле! — изкрещя Мейл.
	Скочи от стола и изключи телевизора, после пак седна, размърда се неспокойно два пъти, взе дистанционното и пак го включи. Това не беше истина. Той ги беше докарал до Стийл Уотърс с тия превъзнесени стихчета. Знаеше, че ще проверят, но нямаше да влязат в града, преди Дан да го е сторил. Щяха да го следват. Мейл беше отишъл в Стийл Уотърс рано следобед след като позвъни на Дан първия път и никъде не видя и следа от ченгета. Цивилни коли. Глупости! Той щеше да ги забележи.
	Но се безпокоеше за табелката с номера на колата. Дали пък наистина не фигурираха в някакъв списък.
	Погледна към екрана и видя, че говорещия се е сменил. Дейвънпорт беше изчезнал и сега по новините показваха огромна преградена зала с компютри, в която група млади хора се бяха скупчили пред един монитор.
	Усещаше се атмосфера на напрегнатост и безпокойство, сякаш се готвеха за война.
	По телевизията репортерът съобщаваше:
	— … е също така и собственик на компания, която произвежда софтуерни продукти, предназначени за обучение на полицаи и охранителни органи. Сега той е предоставил помощта на своите служители на разположение на полицията, докато трае случаят по издирването на Анди Манет и децата й. Работна група, съставена от експерти по програмиране на игри и софтуерни продукти, е предвидила действията на похитителя, включително и възможността за подвеждащ капан.
	_Какво?_
	— … вярват, че почти са открили следите на похитителя или похитителите…
	— Глупости! — извика Мейл.
	Но докато наблюдаваше записа на хората, работещи в екипа, надвесени над своите монитори, той им завидя. Добро оборудване и добър екип. Всички те бяха облечени небрежно, а двама от мъжете държаха в ръце по една голяма чаша за кафе. Вероятно всички излизаха заедно вечер да похапнат пица с бира и да се посмеят.
	Репортерът продължаваше да обяснява:
	— … но всички просто се обръщат към нея по фамилията Айс.
	Една изумително привлекателна млада жена с пънк прическа и обеца на ухото се усмихна на Мейл и каза:
	— На два пъти без малко да го хванем. Без малко! Всички са под пара. Преди никога не съм работила с ченгета, като изключим Лукас, и това е доста интересно. Много по-забавно, отколкото да седиш и да програмираш игрички. Наистина е забавно.
	— Мислите ли, че ще го заловите? — питаше репортерът.
	Айс кимна.
	— О, да. Освен ако ченгетата не се докопат първи до него в резултат на някаква ши… случайна грешка.
	_Тя без малко да каже „шибана“_, помисли си Мейл.
	— Ето тук в момента — и тя посочи две жени, които работеха с клавиатурата — вписваме всичко, което знаем за него, а то не е никак малко. Включваме списъка с всички заподозрени, нали разбирате, например данни за предишни нарушения от полицейските доклади, пациентите на Анди Манет и т.н. Няма да мине много време и ще натиснем един бутон и различните имена ще изскочат наяве, след съпоставката с нещата, които са ни известни. И се басирам за оная ми… че името на нашия човек сто процента ще бъде в тоя списък.
	Когато репортажът приключи, Мейл отиде до кухнята, извади телефонния указател и потърси компанията на Дейвънпорт. Откри, че адресът е на Юнивърсити авеню в Минеаполис, близо до складовете за разпродажба на едро и железопътната компания, които пък се намираха на запад от магистрала 280. Хм. Сигурно беше бъкано с ченгета.
	Върна се обратно в стаята и видя, че сега някакъв нов говорител обясняваше за придвижването на пехотата в Близкия Изток. Мейл взе дистанционното и започна да прехвърля каналите.
	На екрана пак се появи Айс. Даваха я по Трети канал.
	— Той ни демонстрира един що-годе добър, макар и недоразвит интелект, ето защо смятаме, че е възможно да е бил с перука или да си е боядисал косата преди нападението. Според един от свидетелите косата му не изглеждала съвсем естествена. Ако действително е с тъмна коса, ще изглежда приблизително така.
	Показаха снимката. Мейл остана като гръмнат. Лицето не изглеждаше съвсем като него, но приликата беше поразителна. Освен това знаеха за микробуса и за страстта му към видеоигрите.
	Мейл започна нервно да гризе палеца си. Може би тези хора наистина си разбираха от работата.
	А и тая мацка Айс. Беше поне толкова добра, колкото и Анди. Нямаше да е зле да се пробва с нея някой път.
	Само да не беше тоя Дейвънпорт и неговите компютърни операции… Ще трябва да предприеме нещо.


	Анди и Грейс бяха изгубили реална представа за времето. Анди правеше усилия да остават будни, но усещаше как все по-често прекарват времето между посещенията на Мейл в сън, сгушени върху матрака като захвърлени ненужни ембриони.
	Анди беше изгубила представа за броя на издевателствата над нея. С всеки изминат ден Мейл ставаше все по-жесток и по-раздразнителен. След онази случка с жената вещица, Мейл я беше бил, докато ръцете й бяха вързани отгоре и тя беше абсолютно беззащитна. Същата нощ забеляза в урината си кръв.
	Тя вече го разочароваше, но не знаеше какво очаква той и затова беше неспособна да направи каквото и да било. Мейл беше започнал да говори с Грейс — една-две подметнати думи, когато влизаше да вземе Анди или да я върне обратно. Анди чувстваше, че интересът му взема друга посока.
	Грейс също го усещаше и се опитваше да избяга в съня си. Понякога, когато имаше кошмари, тя въздишаше и стенеше на сън. Първоначално Анди я притискаше в обятията си, после запушваше уши, за да не я чува, след което се ядосваше на Грейс заради страховете й и накрая се чувстваше виновна заради яда си и пак я вземаше в ръце и после пак се ядосваше…
	Когато разговаряха, Анди почти не намираше какво да я посъветва.
	— Ако той те вземе, напишкай се… просто се изпишкай. Това ще го отблъсне.
	— За бога, мамо… — Грейс я гледаше умоляващо. Това беше кошмарът на Анди, кошмар, от който тя не можеше да се събуди.
	Гвоздеят от гредата на тавана вече беше излязъл почти наполовина, но оставаше все така прикован и неподвижен. Бяха се отказали да опитват, но когато Анди легна по гръб на матрака, тя видя главата на гвоздея, която слабо проблясваше в мрака като упрек, отправен към нея.
	С Грейс не бяха говорили от два часа, след като изтощена, но неспособна да заспи, Грейс се бе извърнала на дясната си страна и тогава една от пружините на матрака се скъса. Пружината се вряза в тапицерията и сега образуваше една малка неудобна гърбица под гръбнака на Грейс.
	— О, божичко. — Това беше всичко, което се изтръгна от устата на Грейс.
	— Какво има? — попита Анди.
	Тя се обърна по гръб и се загледа в крушката на тавана. Помисли си, че рано или късно крушката ще изгори и те ще останат на тъмно. Дали така щеше да е по-добре? Опита се да си представи.
	— В матрака нещо се счупи — каза Грейс. Тя се подпря на една ръка, а с другата удари буцата на леглото. — Тук има някаква буца.
	Анди се обърна да погледне. Изглеждаше така, сякаш някой се опитваше да пробие плата с пръст.
	— Просто се премести — каза Анди. После внезапно се изправи в леглото. — Грейс, там има пружина.
	— Е, и?
	— Пружината би ни свършила толкова добра работа, колкото и гвоздея.
	Грейс погледна майка си, после се втренчи в матрака и лицето й грейна.
	— Дали ще можем да я извадим?
	— Сигурна съм, че ще успеем.
	Двете станаха от леглото, обърнаха го обратно и се опитаха да скъсат дамаската, но платът се оказа здрав като кожа. Анди си счупи нокътя, без дори да успее да го пробие.
	— Мисля, че бързаме прекалено много. Трябва да пробваме съвсем бавно, както с гвоздея.


>	24

	Роу седеше в полумрака в кабинета си. Беше вдигнала краката си върху бюрото и гледаше замислено през прозореца към потъналата в мрак улица. Пламъкът на цигарата й приличаше на малка светулка.
	— Добре се справихме в Стилуотър — каза тя, без да поглежда назад.
	— Благодаря — каза Лукас.
	Той си отвори една кутия диетична кола и седна.
	— А какво ще стане с Дан? Дали федералните ще го санкционират за нещо?
	— Вдигат голям шум, но не мисля, че ще го направят. Дан вече говори със своите хора във Вашингтон — каза Роу, като изпусна кълбо дим към завесите.
	— Трябваше да се досетим, че всичко изглежда прекалено лесно, че Мейл е решил да ни изпързаля. А между другото, не знам дали Лестър ти е казал, но Кросби е била мъртва още преди да я окачи на въжето. Не сме я убили ние.
	— Каза ми. Ти пък изглеждаше страхотно по телевизията. Като те гледа човек, без малко да повярва, че казваш истината и че предварително сте знаели за заложения капан.
	— Федералните също продължават с разследването, нали? — попита Лукас.
	— Нямат голям избор. Ако се откажат сега, ще изглеждат като глупаци.
	Роу се обърна, за да загаси цигарата в пепелника, измъкна нова от кутията и я запали.
	— Сигурен ли си, че Мейл е този, когото търсим?
	— Напълно съм убеден в това — отвърна Лукас.
	— Но не искаш това да стане публично достояние?
	— Опасявам се, че подобно нещо ще го предизвика. Ако покажем лицето му по телевизията, това ще го накара да се крие и тогава той ще ги убие.
	— Мда-а. — Роу изтръска пепелта от цигарата си. — Бихме могли да използваме нещо друго.
	— Нищо не ми идва на ум.
	— Рано или късно името на Мейл ще излезе наяве.
	— Но поне няма да е в близките няколко дни. Не мисля, че ще успеем да го крием по-дълго.
	— Чудя се дали Манет е още жива?
	— Надявам се — каза Лукас. — След като я убие, ще стане безсмислено да ни се обажда, но докато продължава да си мисли, че ни разиграва и докато продължава да ми се обажда, можем да сме сигурни, че тя е жива. А вероятно и едно от момичетата.
	— Боже, чувствам се толкова изморена.
	Лукас прикри една прозявка.
	— Тази нощ ще спя на кушетката в компанията.
	— Кой ще е с теб?
	— Няколко момчета от разузнаването, а също и Слоун.
	— Все още ли се надяваш, че ще дойде?
	— Не е изключено, ако гледа телевизия. Ще му бъде любопитно. А в това време ние ще се опитаме да открием приятелите му.


	През късния следобед се бе заоблачило и преваля слаб дъжд, колкото да освежи въздуха. Сега облаците бяха изчезнали и на тяхно място се появиха звезди, които блещукаха ярко в нощта над светлините на града. Лукас се качи в колата си и пое през града по Юнивърсити авеню. Забеляза един микробус в огледалото за обратно виждане и това го накара да се замисли. В Туин Ситис имаше поне десет хиляди такива коли. Ако Мейл се появеше в сградата на компанията посред бял ден и ако успееха да отцепят района, както го бяха замислили, колко ли такива коли щяха да попаднат вътре? Сто? Може би щяха да успеят да се справят със сто микробуса. Но какво щеше да стане, ако се окажеха петстотин? Или дори хиляда? Може би компютърните специалисти в офиса бяха в състояние да използват някаква софтуерна програма и да изготвят статистика на евентуалния брой коли на територията на града, които преминават през една квадратна миля за десет минути. А дали броят на тези коли щеше да е по-голям в индустриалните зони в сравнение с крайните градски квартали?
	Все още мислеше за това, когато спря пред една закусвалня на метрото, недалеч от университета. През стъклото се виждаха две момчета, които приготвяха сандвичи. И двамата бяха червенокоси, вероятно близнаци. Посетители нямаше. Лукас се прозя и влезе вътре. Вътре миришеше на салата, усещаше се приятния аромат на току-що измита маруля, примесен с мирис на прясно изпечен хляб.
	— Дай ми един дълъг „Биг Мак“ с бяло хлебче, но без халапеньо — каза Лукас.
	Едно от момчета изчезна някъде отзад, а другото се зае да приготвя сандвича. Лукас се подпря на плота, сподави поредната си прозявка и се обърна да погледне през прозореца. На отсрещната страна на улицата беше паркиран микробус. В момента, в който Лукас извърна глава, задните мигачи на колата светнаха. Изглежда, че в тъмното някой по погрешка беше настъпил спирачката. Приличаше на микробуса, който беше забелязал преди това.
	— Хей, момче! — извика Лукас на момчето със сандвичите. — Аз съм полицай и трябва да се обадя по телефона. Искам да не вдигаш очи, докато говоря. Продължавай да си работиш, разбра ли ме?
	— Какво става? — попита момчето, без да поглежда към него.
	— Има един микробус от другата страна на улицата, който ми се струва подозрителен. Ще извикам патрулна кола да го провери. Подай ми една от онези големи пластмасови чаши и продължавай да си вършиш работата.
	— Но аз почти свърших — каза момчето и хвърли бърз поглед към Лукас.
	— Тогава направи още един, същия. Не поглеждай през прозореца.
	Лукас взе пластмасовата чаша и отиде до автомата за сода, където беше сигурен, че не могат да го видят от улицата. Извади мобифона от джоба си и набра номера на полицията.
	— Тук е Дейвънпорт. Един микробус кара след мен от Юнивърсити авеню до метрото. Трябват ми няколко коли и то бързо.
	Той съобщи на диспечера адреса и се разпореди колите да обградят камионетката, но да не се показват, а да останат скрити зад ъглите.
	— Искам един полицай от всяка кола да излезе навън и да чака зад ъгъла. Съобщете ми, когато пристигнат, за да знам кога да изляза.
	— Изчакай за момент — помоли го диспечерът и след секунди продължи: — Две коли са тръгнали към теб. Ще бъдат там след около минута. Остани на линия и ние ще ти съобщим.
	— Знаят ли какво да правят?
	— Ще изчакат, докато те видят, че излизаш.
	Момчето привършваше вече втория сандвич, когато Лукас се върна с телефона, скрит в пластмасовата чаша.
	— Ще ни оберат ли? — попита момчето, без да вдига очи.
	— Едва ли — успокои го Лукас. — Мисля, че си имаме работа с нещо друго.
	— Вече два пъти ни обират. Аз не бях тук, но брат ми ги е видял.
	— Просто им даваш парите — каза Лукас и му подаде една банкнота от десет долара.
	— Всички това казват.
	Момчето му върна рестото и в този миг телефона иззвъня. Лукас приближи чашата до лицето си.
	— Би ли повторил отново?
	— Всички са по местата си.
	— Излизам.


	Страшно кофти начин да свършиш живота си, помисли си Лукас, докато излизаше през вратата.
	Беше напрегнат. Нещо с този микробус не беше на ред. Предчувстваше, че ще се случи нещо.
	Всеки, който е бил на улицата, можеше да го види и да го разбере. Спря се на вратата, в едната си ръка държеше плика със сандвичите, а в другата — чашата с мобифона. Освободи едната си ръка и я пъхна в джоба, преструвайки се, че търси ключовете за колата. През това време успя да огледа микробуса. Беше стар, с ръждясала пробита броня, имаше ръжда по вратите и около задните фарове. Чашата каза нещо и той я приближи до устата си.
	— Какво?
	— Двама мъже току-що се измъкнаха от другата страна на колата, където няма как да ги видиш. Може да са въоръжени.
	— Разбрах.
	Двама мъже? Лукас излезе през вратата и се запъти към колата си. Почти беше преполовил разстоянието, когато двамата мъже изскочиха иззад колата и тръгнаха към него. Първият беше слаб и висок, с малка брадичка. Вторият изглеждаше нисък и мускулест, с дълги здрави ръце. Високият носеше тънко памучно яке, а по-ниският беше навлякъл ученическа куртка. Вървяха направо срещу него и Лукас си помисли: „Пладнешки обир, който може би няма нищо общо с Мейл“. Бяха на не повече от двайсетина метра и се движеха бързо, с ръце в джобовете и погледи, приковани в него. Отрязваха пътя към колата му. Лукас спря внезапно и те тръгнаха към него.
	Той остави сандвичите на асфалта и с едно движение на ръката извади пистолета си и го насочи към тях.
	— Полиция! Не мърдайте! Ръцете горе!
	Двама униформени полицаи притичаха с извадени пистолети и единият също извика:
	— Полиция!
	Микробусът се опита да се измъкне. Шофьорът, скрит зад тъмното стъкло, запали двигателя, направи опит да подкара колата, но малко по-надолу един полицейски патрул изскочи на улицата и спря по средата на платното. Шофьорът също спря и отби към бордюра.
	Двамата мъже се огледаха объркано и единият съвсем бавно извади ръцете си от панталоните.
	— Какво? Какво искате? — попита той.
	Приятелят му бавно вдигна ръцете си във въздуха.
	— На земята! — нареди им Лукас. — Хайде, знаете процедурата. На земята!
	Оказа се, че наистина знаят. Свлякоха се на колене, с високо вдигнати ръце и легнаха по очи на земята.
	Лукас се приближи и попита:
	— Вътре ли е Мейл?
	— Нямам никакъв имейл — каза по-високият от двамата. — Какво искате от нас?
	— Много добре знаеш какво, по дяволите, искаме! — озъби им се Лукас. — Отвлекли сте Анди Манет и децата й и ако не ни кажете веднага къде са, ще ви предадем на федералните. А както ви е добре известно, скъпи мои, според закона на щата, присъдата за отвличане е електрически стол.
	Ниският мъж го погледна. Беше объркан и изплашен.
	— За какво говориш?
	Двамата полицаи, които Лукас беше поискал, също дойдоха, докато в това време колите блокираха пътя на камионетката.
	— Сложете им белезници! — нареди Лукас.
	Той се приближи до колата, тъкмо когато шофьорът бавно се измъкваше като внимаваше да държи ръцете си отпред. Беше негър.
	— По дяволите! — ядоса се Лукас.
	Върна се обратно при двамата мъже, които продължаваха да лежат на земята. Полицаите вече ги бяха претърсили и бяха открили един пистолет дейвис, трийсет и втори калибър и флакон със сълзотворен газ.
	— Какво ще ги правим сега? — обърна се към Лукас единият полицай, на име Харпър Крос.
	— Те просто са искали да ме оберат. Вероятно са се заблудили по колата. Помислих си, че може да се окаже нещо друго.
	— Открихме оръжие — извикаха полицаите, които претърсваха колата.
	— Вижте дали може да ги обвините в незаконно притежание на оръжие. В противен случай ще трябва да ги пуснем. Аз така и не им дадох шанс да започнат да ме тарашат.
	— Лошо — каза Крос.
	— Да. Тия глупаци ме изнервиха и избързах.


	Повече от десетина коли бяха паркирани отвън пред сградата на компанията, чиито прозорци светеха.
	— Донесе ли ми сандвич? — Гласът идваше от високо, сякаш се спускаше от небето.
	— Кой си ти? — попита Лукас и погледна нагоре, но ярката светлина от прозорците му попречи да види човека на покрива.
	— Хейууд — отвърна гласът.
	— Случайно ми се намира излишна вечеря.
	— Готов съм да дам сто долара за нещо за хапване.
	— Веднага ще ти я донеса.
	— Ъ-ъ… Какво ще кажеш за три долара? Това е всичко, което имам.
	— Можеш да си задържиш останалите деветдесет и седем — каза Лукас.
	Когато Лукас влезе, видя Слоун и трима млади програмисти, които се бяха надвесили над едно момче, което работеше на компютъра. То се обърна и поздрави сконфузено. Мониторът угасна.
	— Здравейте! Смятам да занеса тази вечеря горе на Хейууд. С какво сте се захванали тук?
	— А-а, нищо особено.
	— Защо не му покажеш? — предложи Слоун. — Може да спечели още един милион от цялата тая работа.
	Лукас се приближи към групичката.
	— Наистина, защо не ми покажете?
	Останалите програмисти се ухилиха на момчето, седнало пред компютъра. То просто сви рамене и започна да пише на клавиатурата.
	— Нали си виждал онези скрийнсейвъри? Разни летящи тостери, рибки, които плуват по екрана, нали се сещаш?
	— Да?
	— И нали знаеш, че понякога слагат разни готини мацки за скрийнсейвъри?
	— Да, сещам се.
	— Ами…
	Момчето натисна един клавиш и на екрана се появи една готина мадама, кръстосала крак върху крак и изложила на показ, закачливо щръкналите си гърди.
	— Е, и?
	Лукас стоеше и чакаше. Мадамата си я биваше, но не беше нищо особено, докато в един момент гърдите й се отделиха от тялото и започнаха да се движат по екрана също като летящите тостери.
	— Летящи цици. Това ще бъде отговорът на компанията „Дейвънпорт“ на летящите тостери — ухили се момчето.
	— Ако видя името на компанията, поставено някъде, където и да е върху този продукт, ще бъда принуден да ви изпозастрелям всички — предупреди ги Лукас.
	— Да, според някои хора това определено ще бъде проява на лош вкус — побърза да се съгласи момчето.
	— Това означава ли, че не искаш да видиш плуващата й катеричка? — попита Слоун.
	— Ще се кача горе — каза Лукас.
	Той се отправи към вратата, после се обърна и попита:
	— Айс какво мисли за тези неща?
	Момчето пред компютъра престорено потрепери от страх.
	— Тя още не знае. Ако разбере, ще ни разгони фамилиите.
	— А, сега се сетих — обади се един от програмистите. — Айс питаше за теб. Каза, че ще се опита да те открие в управлението.
	— Кога ме е търсила?
	— Преди десетина-петнайсет минути. Обади се от къщи, тук някъде трябва да е номерът й.
	Той подаде на Лукас едно листче. Лукас го взе и го пъхна в джоба си.
	— Благодаря — каза той и се отправи към стълбите. Изкачи се до втория етаж и тръгна по стълбището, което водеше към покрива.
	Лукас излезе на покрива и видя Хейууд да се разхожда напред-назад по цялата дължина на сградата.
	— Забеляза ли нещо интересно?
	— Нищо, само една тайфа скейтъри, които се появиха и после си тръгнаха.
	Полицай Хейууд бе с дънки и черна риза с дълъг ръкав. По този начин нямаше как да го забележат от улицата.
	— Виждам един наркоман надолу по улицата, който си купува дрога пред заведението на Ботъл Кеп.
	— Това не е нищо ново — заяви Лукас.
	Нощният въздух беше приятен и прохладен, звездите блещукаха ярко на небето високо над светлините на квартала. Лукас му подаде сандвича и те се настаниха на парапета, който опасваше покрива. Разгънаха сандвичите и Хейууд започна да дъвче, като в същото време наблюдаваше улицата през бинокъла си за нощно виждане. Той почти не говореше.
	Лукас приключи с вечерята си, извади от джоба телефона заедно с бележката от Айс и набра домашния й номер. Тя вдигна още при второто позвъняване.
	— Госпожица Айс? Обажда се Лукас Дейвънпорт.
	— Господин Дейвънпорт, Лукас… — Гласът й издаваше лека уплаха. — Мисля, че тук в къщата има някой и ме наблюдава.


>	25

	Айс живееше в двуетажна тухлена сграда в Сейнт Пол, близо до парка Деснойер и само няколко пресечки я деляха от Мисисипи. На втория етаж светеше. Дел натисна звънеца и без да се обръща назад каза:
	— Чисто е.
	Лукас се беше скрил отзад в микробуса на Дел, невидим зад тъмните стъкла на колата. В едната си ръка държеше радиостанцията, а в другата — телефона. Пистолетът му лежеше на пода. Почти не виждаше в тъмното. Зад гърбовете им се издигаше висока ограда, а зад нея се намираха игрищата за голф, притежание на Градския клуб. Лукас говореше по телефона:
	— Човекът на верандата не е забелязал нищо.
	— Мога ли да сляза? — попита Айс.
	— Не, почакай! Той ще се качи при теб. Входната врата отключена ли е?
	— Би трябвало.
	— Изчакай така — каза й Лукас и после се обади на Дел по радиостанцията.
	— Можеш да влизаш. Тръгваш право напред към бялата врата и като минеш през нея завиваш надясно, там са стълбите.
	— По дяволите, цялата тая каша започва да ми харесва!
	Дел носеше шапка и бяла риза, пусната свободно над панталоните, които му бяха прекалено широки и прекалено къси. Върху ризата беше нахлузил памучно яке. През рамото му висеше калъф за китара. Като го гледаше човек отдалеч, и при тази тъмница, лесно можеше да мине за млад двайсетгодишен музикант.
	— Влизам — каза той.
	Дел отвори входната врата. Лявата му ръка беше някак странно сгъната отпред, пред корема.
	Носеше оръжие, пистолет марка „Рюгер 357“ и се стараеше да го държи така, че да не се забелязва от улицата.
	След като Дел влезе в къщата, Лукас се промъкна до страничното стъкло на колата и погледна навън. Бързо огледа улицата и в двете посоки. Само няколко прозореца светеха в съседните къщи. По улицата не се виждаше жива душа. В къщата на Айс един прозорец светна и след малко пак угасна. Дел се обади по радиостанцията.
	— На стълбището съм. Не чувам нищо. Качвам се горе.
	— Идва — съобщи Лукас по телефона и си помисли: _Изчезнал е._


	Мейл още не бе решил какво да предприеме спрямо Айс. Искаше му се да я покани на среща. Щяха да си паснат страхотно. Но знаеше, че това е невъзможно, особено след всичко, което се беше случило. Вече усещаше напрежението и чувстваше, че планът му започва да пропада. Позволяваше си да мисли за други жени, освен за Анди Манет и нейното тяло.
	В момента, в който го осъзна, той разбра, че подсъзнателно се е подготвял за това „после“ и това го обърка и потисна. Двамата с Анди бяха стигнали до определен момент в отношенията си, между тях се беше заформила особена връзка. В случай че се наложеше да замине, тогава ще трябва да направи нещо с Анди и с хлапето. Беше започнал да обмисля тази възможност.
	Реши, че най-добрият начин да го направи, ще бъде да изведе Анди от мазето, да я качи горе, да я изкара на двора и да я застреля. Така нямаше да останат следи в къщата, а той можеше да изхвърли тялото в цистерната. После идваше ред на хлапето. Щеше да слезе долу, да отвори вратата и да приключи с него. След време можеше да засипе цистерната с боклуци. В двора имаше тежко желязно колело, което можеше да завлече дотам, и разни други метални отпадъци, които никой няма да си направи труда да размести. Ако ли пък някой друг наемеше мястото, дори и да реши да погледне в цистерната, едва ли ще му се иска да я разчисти. Щеше просто да я засипе с боклуци и да построи нещо отгоре.
	Времето за това приближаваше.
	Незнайно защо, самата мисъл за това го потискаше. Последните няколко дни му донесоха най-голямо удовлетворение. Но той беше млад и щеше отново да се влюби. Може би в някоя като Айс.
	Мейл бе оставил колата в пресечката преди дома на Айс, пред една къща, в чийто преден двор стоеше табела с надпис „Продава се“. Когато минаваше оттам, жената от бюрото за недвижими имоти дръпна завесата на малкия кухненски прозорец, за да покаже гледката на едно младо семейство от Седър Репидс. Мейл забеляза, че къщата е необзаведена и че в нея не живее никой. Когато жената си замина, той мина с колата по алеята към гаража, спря там и необезпокояван от никого се загледа в осветените прозорци на къщата на Айс. Познаваше разположението на къщите в квартала, тъй като вече повече от петнайсет минути беше обикалял край игрището за голф. Знаеше, че ако реши, лесно може да се спусне надолу по алеята, да мине отзад и да разбие задната врата. Само че не беше сигурен дали наистина го иска. Не му беше съвсем ясно какво точно прави в момента, но образът на Айс не преставаше да изплува в съзнанието му. Стоеше така и чакаше, когато забеляза как един малък микробус спря пред къщата и от него слезе едно момче с китара. Когато той и Айс излязоха, Мейл все още стоеше на мястото си. Необичайно време за излизане.
	Той ги проследи от разстояние.
	Айс и Дел тръгнаха по тротоара. Айс беше с клин и маскировъчно яке на пехотинец от войната в Корея. Пушеше цигара. Захвърли угарката на улицата, изпусна кълбо дим и се качи в колата.


	Връщаха се обратно в компанията на Лукас. Докато пътуваха, тя се извърна настрана, за да може да говори с него. Той се учуди колко млада изглежда, на гладкото й лице и на начина, по който се въртеше на седалката, развълнувана, далеч от мисълта за каквато и да е била обвързаност.
	Тя говореше, като леко натъртваше думите.
	— Трима души са го видели. Двама са го забелязали пред къщата и един го е видял да се навърта край алеята. Карал е микробуса и господин Търнър, който живее в къщата зад нас, каза, че е успял добре да разгледа лицето му. Показах му скиците, които изготвихме с описанието на Мейл и той се спря на тази, на която състарихме лицето му. Каза, че това е човекът, когото е видял на алеята.
	— Мейл те е видял по телевизията — заключи Лукас. — Мислех си, че ще се захване с компанията, но не съм и предполагал, че може да предприеме нещо лично срещу теб.
	— Но защо точно аз?
	— Заради външния ти вид — изпусна се Дел след настъпилата тишина. — Имахме долу-горе изградена представа що за чешит е и решихме, че може да се закачи за теб.
	— Ето защо искахме да си в центъра на камерите — обясни й Лукас. — Ти трябваше да изпъкнеш на фона на останалите от екипа.
	Тя погледна Лукас право в очите.
	— Затова ли толкова настояваше да участвам?
	Лукас се засили да каже „не“, но промени решението си.
	— Да — призна си той.
	— Ясно — заключи тя, като се обърна напред.
	Лукас улови погледа й в огледалото за обратно виждане.
	— Чудя се, дали моментът е подходящ да поискам повишение?
	Лукас се засмя.
	— Можем да го обсъдим.
	— А ти защо не влезе заедно с Дел? — заинтересува се Айс.
	— Той е чувал за мен, знае, че правя игри и предполагам, че ме е виждал веднъж — каза Лукас. — Всъщност аз самият, без да знам, съм се сблъскал с него в деня след отвличането.
	— Сега поне сме сигурни, че души наоколо — каза Дел.
	— Да — съгласи се Лукас и погледна назад през стъклото.
	Зад тях имаше друг микробус, а на един завой малко по-нататък се виждаше още един.
	— Той е някъде там.
	— Слава богу, че имам пистолет — каза Айс.
	— Какво? — Лукас я погледна учудено.
	Айс бръкна в панталона си и извади оттам малък син автоматичен пистолет, повъртя го в ръката си на слабата светлина и освободи предпазителя.
	— Ей, я ми дай това! — Лукас я погледна ядосано и протегна ръка към нея.
	— Я си гледай работата! — сопна му се тя. — Ще си го задържа.
	И тя се пресегна и напъха пистолета обратно под колана на панталона си.
	— Търсиш си белята — предупреди я Лукас. — Кажи й, Дел!
	Дел повдигна рамене.
	— Аз наскоро купих един за майка ми, но не такъв боклук като тоя тук — и той се обърна към Айс. — Щом си решила да си вземаш пистолет, по-добре си намери нещо по-голямо.
	— На мен моят си ми харесва. Готин е.
	— Зареден ли е?
	— Не.
	— Това е добре. Няма защо да се страхуваш, че може да си пръснеш топките, като го носиш така.


	Мейл ги следеше отдалеч, като изоставаше на повече от две пресечки разстояние. Кара след тях от Сейнт Антъни до Кретин и после до Юнивърсити авеню, но се отказа, когато след завоя колата сви наляво.
	_От хората на Дейвънпорт_, помисли си той. _Връща се на работа._
	Чудеше се кой е музикантът с нея, дали й е гадже или просто излизат. Искаше му се да разгледа сградата отвътре, но отдалеч му намирисваше на капан. А може би пак го хващаше параноята. Мейл се изсмя сам на себе си. Всички твърдяха, че е параноик. И все пак, ако възнамеряваше да влезе вътре, щеше да е добре да изпрати някой глупак да огледа предварително. Сети се, че може това да е Рики Бренън. Да…


>	26

	Хейууд се обади на Лукас от покрива.
	— Някой идва насам.
	От един час Лукас лежеше на дивана, завит със спалния чувал, без да може да заспи. Той изрита чувала настрана, скочи и се пресегна за радиостанцията.
	— Идва ли? Какво искаш да кажеш?
	— Искам да кажа, че там долу виждам някакъв задник, който идва насам, като непрекъснато търси къде да се скрие, сякаш си мисли, че е в шибания Виетнам. Но се движи към нас. Виждам лицето му. Гледа нагоре към сградата.
	— Не го изпускай от очи! — каза Лукас.
	Той се изправи и запали осветлението. По радиостанцията пак се обадиха.
	— Ще започваме ли вече?
	Беше Слоун.
	— Така изглежда — каза Лукас и се свърза с диспечера в отдела. — Готови ли сте с плана?
	— Готови сме. — В гласа на диспечера се усещаше напрежение.
	— Може да се обадя и да извикам отряда за бързо реагиране тук, в компанията. Обади им се, за да знаят предварително, кажи им да бъдат в готовност, но не бързай да пращаш никого.
	— Разбрах.
	Спяха в залата за съвещания. Слоун се беше излегнал върху надуваем дюшек под голямата заседателна маса, а Лукас лежеше до вратата. В тъмнината Слоун с мъка успя да навлече панталоните и ризата си.
	— Какво става? — попита той.
	Лукас си беше съблякъл само якето. Сега той пристегна кобура си и се обърна към Слоун:
	— Някой май е решил да ни посети. Хей го наблюдава.
	— Опитва се да влезе отзад — обади се по радиостанцията Хейууд. — Промъква се незабелязано. Според мен се е насочил към складовете. Вратата е заключена, нали?
	— Да. Вероятно ще заобиколи и ще мине откъм тъмната страна и ще опита да се вмъкне през някой от прозорците. Дръж ни в течение къде е — каза Лукас — и ние ще се опитаме да го пресрещнем.
	— Мразя ги тия работи — изсумтя Слоун и закрепи към ухото си малката слушалка на радиостанцията, която беше с цвета на кожата и трудно се забелязваше отстрани. Лукас срещна известни затруднения със своята, но накрая успя да я напъха в ухото си, докато двамата със Слоун тичаха надолу по стълбите.
	— Ти мини отляво, а аз ще заобиколя сградата отдясно.
	— По-спокойно — успокои го Слоун.
	Той вече беше извадил пистолета си и го държеше в отпусната си ръка с дулото надолу.
	— Да, добре.
	Лукас презареди пълнителя на пистолета си калибър 45 и звукът от щракването на предпазителя отекна в празния коридор.
	— Тръгва към прозорците — съобщи Хейууд.
	Лукас имаше усещането, че гласът идва някъде от дълбините на мозъка му.
	— Тоя тип е смахнат. Така както се промъква, ми напомня за Силвестър Котката, тръгнал да дебне Пилето Туити.
	Лукас поклати глава. Представата му за Мейл не съвпадаше с такова описание, Мейл не беше забавен, още по-малко пък глупав.
	— Излизаме — прошепна Лукас в микрофона, — оттук го поемаме ние.
	Слоун изтича наляво, а Лукас се запромъква надясно с изваден пистолет. Спря се на ъгъла и изчака. Ослуша се. Сред шума от коли, до него достигаха думи, които вероятно идваха от стария западнал бар от другата страна на улицата:
	— Видя ли това? Видя ли я какво направи? Само посмей още веднъж и…
	Гласът на Хейууд прозвуча в ухото на Лукас:
	— Сега пробва прозорците. Точно над него съм.
	Слоун вероятно вече бе заел позиция.
	Лукас се показа зад ъгъла. Видя как мъжът чупи стъклото и се опитва да извие решетката. Лукас направи няколко крачки и извика:
	— Не мърдай!
	В този момент Слоун се появи от другата страна на сградата и изкрещя:
	— Полиция!
	Само след секунда и двамата се отделиха от сградата, направиха крачка встрани, после още една и мъжът остана притиснат между тях и стената, в нещо като затворен триъгълник. Имаше руса коса, дълга до раменете и в съзнанието на Лукас веднага изплува първоначалното описание на похитителя. Човекът изглеждаше як и мускулест като Мейл, но беше твърде нисък. Погледът му се стрелна първо към Лукас, после към Слоун и обратно към Лукас. И тогава, без каквото и да е предупреждение, той се нахвърли върху Слоун, като размахваше отчупеното парче желязо от решетката.
	— Спри на място! Спри — крещяха едновременно Лукас и Слоун, но мъжът не спря.
	Лукас приготви пистолета си, но русокосият скъсяваше дистанцията твърде бързо.
	Слоун стреля. Бърз, светкавичен проблясък от цевта на оръжието и мъжът извика, олюля се и падна на земята.
	— Мамка му, мамка му — не спираше да крещи Слоун.
	— Свържи се с диспечера — каза Лукас на Хейууд. — Имаме ранен. Кажи им да пратят линейка.
	— Сега се свързвам — отвърна Хейууд.
	— Разбрано, Лукас. Линейката ще пристигне всеки момент.
	Мъжът беше хванал крака си и се гърчеше на земята. Лукас прибра пистолета си, приближи се до него, изви ръцете му зад гърба и му сложи белезниците. После го претърси, откри един евтин хромиран пистолет 38-ми калибър и го подаде на Слоун. Слоун го прибра в джоба си. Лукас обърна ранения по гръб. Мъжът изстена и започна да псува. Имаше дебело закръглено лице и светли сини очи. Не беше Джон Мейл.
	— Можеш ли да говориш?
	— Кракът ми, човече…
	От болката очите му се бяха насълзили.
	— Сигурно е счупен. Мога да усетя шибания кокал.
	— О, по дяволите! — повтаряше Слоун. — Какъв проклет ден!
	Лукас разгледа раната на бледата светлина на лампата и забеляза растящото петно кръв на лявото бедро.
	— Къде са Манет и децата? — попита той.
	— Какво?
	Мъжът изглеждаше уплашен и напълно объркан.
	— Кой си ти? Как се казваш?
	— Рики Бренън.
	— И защо си тук, Рики? Защо избра точно това място?
	— Човече, аз…
	Очите му вече не гледаха Лукас и той се изплаши, че мъжът може да изгуби съзнание.
	— Отговаряй, задник такъв! — стресна го Лукас.
	— Тоя приятел ми каза, че мога да измъкна малко дрога от тия перковци с компютрите. Каза, че си имали цяла торба в стаята отзад, нали разбираш, няколко унции, за да ги държи през нощта. Кракът, човече, проклетият ми крак направо ме побърква.
	— По дяволите! — извика Слоун.
	Изглеждаше така, сякаш всеки момент ще изпадне в шок.
	— Джанет? — обади се Лукас по предавателя. — Кажи на полицейския отряд да идва. Искам ги тук!
	— Разбрах.
	Слоун беше седнал до мъжа на земята.
	— Линейката идва — успокои го той.
	— Адски ме боли, човече.
	Хейууд изтича при тях и Лукас го попита:
	— Имаш ли фенерче?
	— Да.
	Лукас извади няколко сгънати листа от джоба си, разгъна ги, прегледа ги набързо и намери портрета, на който Мейл беше с черна коса.
	— Това ли е той?
	Той освети листа с фенерчето и го показа на Рики. Мъжът беше почнал да губи съзнание, но светлината му помогна да се съвземе и той прикова очи в хартията.
	— Да, това е той.
	— Къде е той сега?
	— Трябваше да ме чака на паркинга.
	Той се опита да посочи с рамо натам. Сградата скриваше паркинга от погледите им. Лукас сграбчи предавателя.
	— По дяволите, Джанет, хванахме го, той е някъде тук. Кажи им да побързат!
	— Вече трябва да са там, Лукас. Започнали са да претърсват района с кучета.
	В същия миг Лукас чу сирените. Петнайсет или двайсет полицейски коли прииждаха от всички посоки. Скоро щяха да пристигнат и още. Полицаите бяха решили да пуснат сирените, за да изплашат Мейл и да го объркат.
	— Кажи им да погледнат листовете за справка, да намерят скицата, отбелязана с В, В като „вол“. Това е човекът, който търсим.
	— В като „вол“.
	Лукас пак се наведе над Рики.
	— Името му е Джон Мейл, нали?
	— Ох, кракът ми, човече…
	— Джон Мейл, нали така?
	— Да, Джон. Виждам го понякога. Нали разбиращ, срещам го и му викам „Здрасти, Джон“, а той ми вика „Здрасти, Рики“. Това е всичко. Каза ми, че мога да си намеря дрога и че той вече я бил виждал. Кракът, човече, проклетият ми крак. Не ти ли се намира нещо като перкодан, например?
	— Знаеш ли къде живее?
	— За бога, човече, та аз дори не го познавам. Виждах го, когато и двамата бяхме вътре, но бяхме просто на здравей-здрасти. Това е. — Рики простена. — А какво става с перкодана, човече?
	Лукас се обърна към Слоун.
	— Изпратил го е да види какво ще направим. Ти остани тук. Ще искат от теб да напишеш рапорт и да дадеш оръжието си за експертиза.
	После се обърна към Хейууд и добави:
	— Да вървим! Бинокълът в теб ли е?
	— В мен е.
	— Добре ли си? — попита той Слоун.
	Слоун преглътна и кимна с глава.
	— За пръв път ми е. Не мисля, че ми харесва.
	— Просто го качи в линейката и престани да мислиш за това.
	Лукас му се усмихна окуражително и го потупа по гърба.
	— Не мога да повярвам, че успя да се прицелиш толкова ниско. Ако не го беше улучил, това желязо щеше да се забие на шест милиметра в черепа ти.
	— Да, знам — преглътна Слоун. — Всъщност се целих в гърдите му.
	— Знам как става — ухили се Лукас. — Да вървим. Хей!
	Лукас и Хейууд изтичаха към предната част на сградата. Лукас се обърна да хвърли един поглед назад. Слоун се бе надвесил над Рики и Лукас си помисли, че вероятно му се извинява. Трябваше да внимава за приятеля си. Стрелбата беше извадила Слоун от равновесие, а това не беше присъщо за него. Слоун обичаше този тип отношения, които възникваха при работата между партньори. Харесваха му стълкновенията, а понякога и свиванията, с които трябваше да се справят. Но никога не е искал да наранява човек.
	Лукас погледна в посока към паркинга и двамата с Хейууд затичаха по тротоара, като държаха пистолетите си готови. Далеч напред, зад Юнивърсити авеню, се виждаха светлините на полицейските патрули и червената светлина на прожекторите. Движеха се навсякъде, във всички посоки.
	— Прилича на някаква откачена светлинна графика на компютър — заключи Хейууд.
	Лукас чу думите му, но сега нямаше време да му отговаря. Минаха покрай административната сграда на Юнивърсити авеню и излязоха на паркинга.
	— Да минем по стълбата. Готов ли си? — попита Лукас.
	— Мисля, че съм загубил форма — отвърна Хейууд. — Да вървим!
	Лукас взе на един дъх първите стъпала. На първия етаж на паркинга имаше около десетина коли и те бързо ги провериха. Изкачиха и останалите стъпала. Лукас погледна през ниската циментова стена, която ограждаше паркинга и забеляза на север светлините от задните фарове на кола, която се движеше в посока към жп линиите.
	— Видя ли това?
	— Какво?
	Фаровете на колата отново се появиха.
	— Ето там.
	— Да, някой се движи в тъмното с угасени предни фарове — отбеляза Хейууд.
	— Това е той, кучето му мръсно!
	Лукас приближи радиостанцията до лицето си.
	— Трябва ми кола на… Как, по дяволите, е името на тая сграда? Трябва ми кола пред млекарната на Хенсън, първата пресечка на запад от камионите Хенсън. Забелязахме заподозрения, движи се в посока към зърнохранилището.
	Хейууд вече тичаше по паважа и надолу по стълбите, Лукас — само на няколко крачки след него. Колата с угасените фарове беше на две пресечки разстояние и след като слязоха долу я изгубиха от поглед. Неравният терен ги затрудняваше, но те продължаваха да тичат към силоза.
	Някаква кола ги застигна и ги освети, след нея се появи друга. Те се обърнаха и видяха патрулите да се насочват към тях. Лукас им направи знак с ръка, без да спира. Когато колите се изравниха с тях, Лукас посочи напред и каза:
	— Тръгна към зърнохранилището.
	Шофьорът от първата кола беше сержант от полицията.
	— Оттам няма изход — каза той. — Улицата е затворена.
	— А дали може да мине през жп прелеза?
	Полицаят повдигна рамене.
	— Възможно е, но тогава ще го видим. Може да успее да се измъкне, ако кара покрай линията.
	Той се обади по радиостанцията в колата:
	— Трябва ни кола на прелез 280 на жп линията. И осветете линиите. Хеликоптерът идва ли?
	— Сега излита от летището. Ще бъде там след пет минути. Чакаме потвърждение от колата на прелеза.
	— Кажи им да изпратят няколко души от К9 — намеси се Лукас.
	— Вече се обадихме. Тръгнали са за насам — съобщи сержантът.
	Колата продължи напред, следвана от втори полицейски патрул. Сержантът продължаваше да дава нареждания по радиостанцията:
	— Трябват ни няколко души на север от линиите.
	— Ще бъде доста тъмно — каза Хейууд, когато двамата с Лукас тръгнаха към зърнохранилището.
	— Веднъж да го пипнем! Ако открием колата, вече ще разполагаме с регистрационния номер, дори и да е свалил табелите с номерата. Тогава ще имаме името и адреса му.
	— Рибата в морето, а ти си приготвил тигана — засмя се Хейууд.
	— Първата риба, която ще попадне в тигана, ще бъде тоя кучи син — увери го Лукас.


>	27

	Фигурата на ченгето се отдели от сянката на сградата. Държеше ръката си извита встрани.
	_Въоръжен е_, помисли си Мейл. Нощният въздух беше тежък и прохладен, наситен с аромата на влага, а тъмнината изглеждаше особено гъста и Мейл не можеше да види добре полицая, но мъжът му се стори твърде нисък за Дейвънпорт.
	И все пак се оказа капан, замислен просто и елементарно. Мейл се усмихна и тръгна да си върви, после забави крачка, поколеба се и погледна назад. Компанията на Дейвънпорт се намираше една пресечка по-надолу и Мейл я наблюдаваше с усещането за нереалност, каквото човек изпитва, когато гледа някакъв филм. Филмът тъкмо беше започнал да му харесва.
	Беше открил Рики на ъгъла на улица „Хенепин“, пиян, с подпухнало лице и коса, залепнала от мръсотия като захарен памук. Само му спомена за кокаин и за шайката смотани програмисти, с които да се справи, и Рики моментално започна да му се умилква. Нямаше търпение да започне. Той имаше нужда от наркотици, за да живее. Не можеше без кокаин, спийд, LSD, трева, пейоте или алкохол, а понякога дори смесваше по две-три наведнъж. Беше прекарал няколко години от живота си по клиники и санаториуми и почти не помнеше да е имало момент, когато да не е вземал някакви медикаменти. А дори и да е имало такива моменти, той предпочиташе да не си спомня за тях. Изпитваше все по-голяма нужда от зъболекари, които да му казват: „Спокойно, няма да усетиш нищо“. Рики минаваше за смахнат дори в санаториума, където беше пълно с всякакви откачалки, с хора, които си говореха с Бог и получаваха в отговор послания, адресирани лично до тях. Но психиатрите бяха решили, че може да се адаптира в обществото и не само че го пуснаха, но и се чувстваха горди от постъпката си. В резултат на това Рики живееше, като ядеше от кофите за боклук, ходеше по нужда пред входните врати на жилищата и се разхождаше с евтин пистолет, затъкнат в гащите. Поглъщаше всяко хапче, до което беше в състояние да се докопа, да купи или да открадне.
	В този миг Рики беше далеч от погледа му и вероятно изпробваше прозорците от другата страна.
	Ченгето тичаше откъм гърба на сградата към мястото, където се намираше Рики. На Мейл му заприлича на затворник от някой филм, когото прожекторите са засекли, тъкмо когато се опитва да избяга покрай фасадата на сградата. Полицаят се спря на ъгъла, огледа се набързо, после се скри, пак надзърна и изтича напред държейки пистолета си напред. Тогава Мейл чу виковете, но не можеше да различи отделните думи. Обърна се да си върви, но в този миг прокънтя изстрел и той се сепна.
	— Идиот! — ядоса се Мейл.
	После се усмихна развеселен. Почти се изсмя на глас. Какъв майтап! Бяха опукали Рики или Рики беше гръмнал някой от тях. Полицаят, когото беше забелязал преди, сега отпусна ръката си, с която държеше пистолета, и се приближи. Значи е бил Рики.
	Време беше да се маха оттук.
	Изтича напряко през паркинга, спусна се надолу по стълбите и се озова на улицата. Беше обърнал колата в посока към Юнивърсити авеню. След минути вече щеше да е на миля оттук. Мейл отключи колата, влезе вътре и реше поне няколко метра да кара на угасени светлини. Когато стигна до кръстовището, той се огледа в двете посоки и тогава чу сирените и видя прожекторите. В долния край на улицата видя полицейска кола, която беше още далеч, но бързо приближаваше, а той беше решил да тръгне именно в тази посока. Ако сега завиеше надясно, щеше да му се наложи да мине край сградата на Дейвънпорт, а той не искаше да го прави. Двоумеше се. Патрулът вероятно беше тръгнал към мястото на стрелбата и той реши да изчака. Даде на заден, за да обърне, но съвсем неочаквано полицейската кола, която се намираше на пет-шест преки от него, зави встрани и мина от другата страна на улицата. Тогава забеляза още светлини от фарове отдясно и друга кола, която се присъедини към патрула вляво, за да му препречи пътя.
	— Копелета гадни! — процеди през зъби Мейл.
	Имаше усещането, че някаква ръка го е стиснала за гърлото и го души. Беше подценил Дейвънпорт. Капанът не беше самата сграда, а целият шибан район около нея.
	Без да пали фаровете, Мейл обърна колата и се насочи към зърнохранилището в началото на паркинга. Не беше минавал отдолу и не знаеше какво да очаква там, но беше убеден, че ако веднъж успее да се измъкне от този квартал, ще съумее да се промъкне през задните улички и да им се изплъзне.
	По челото му изби студена пот. Беше стиснал кормилото толкова здраво, че пръстите го заболяха. Трябваше да открие начин да се измъкне. Но липсата на фарове му пречеше да вижда добре в тъмното. Пред погледа му се плъзгаха странни сенки, силуетите на огромни трактори на вериги изплуваха отляво, мяркаха се булдозери, приличащи на големи мутанти с хищно извити нокти. Тракторите бяха паркирани пред складовете, а между тях се виждаше друг микробус, обърнат към пътя.
	Мейл се наведе напред, за да разгледа по-добре, смъкна страничното стъкло на колата и се ослуша. Във въздуха се носеше миризма на смляно зърно, вероятно царевица. Продължи да се лута в тъмното, докато не излезе на участък, който беше слабо осветен от електрическата крушка, окачена пред входната врата на някакъв офис. Вътре също светеше.
	Пътят свършваше пред една заключена врата, зад която се виждаха очертанията на сграда. Нима нямаше изход? Не беше видял табела, че улицата е без изход. Мейл даде заден и се озова на неасфалтиран, посипан с чакъл път, който продължаваше успоредно, в посока към зърнохранилището. В далечината отпред се виждаха светлините на някаква оживена улица, разположена малко по-високо от нивото, на което беше той сега, вероятно на нисък хълм. Само да можеше да се добере дотам. Но какво беше това?
	Една полицейска кола спря отпред на хълма и сега Мейл разбра, че това там не е никакъв хълм, а обикновен жп прелез. Нямаше как да се добере до улицата. Постепенно чакълът под него свърши и сега на негово място се виждаше само пръст и кал. От лявата страна се простираше непрогледна тъмнина, подобна на огромно черно поле. Отдясно Мейл видя подредени в редица четвъртити машини, които му заприличаха на големите трактори, които забеляза до паркинга.
	Той намали, подвоуми се дали да не се върне, обърна се да погледне назад и видя фаровете на полицейските коли до зърнохранилището. Дали го бяха забелязали? Налагаше се да продължи напред.
	Внезапно една грамадна сянка се плъзна вляво покрай него и той изви кормилото рязко надясно.
	— Какво? — извика Мейл, силно изплашен.
	Стискаше здраво кормилото и се взираше в мрака.
	Сянката не беше вдигнала никакъв шум, но той усети бученето. Беше се материализирала от тъмнината, подобно на някое чудовище, изскочило от японско анимационно филмче на ужасите. Едва сега Мейл разбра, че сянката не беше нищо друго, освен редица от товарни вагони, които приличаха на призраци в мрака. Не се виждаше никакъв локомотив, вагоните просто се движеха по линията.
	Тогава той видя, че вляво от него, там, където мислеше, че трябва да има поле, се простираха безброй коловози. Можеше да различи някои от тях — тънки стоманени ивици на фона на черното поле, едва забележими на слабата светлина. Не можеше да прецени точния им брой, но бяха десетки.
	Неочаквано от полицейската кола на хълма включиха прожектора и светлината се плъзна по коловозите, в посока от ляво надясно. Ако бяха решили да започнат претърсването в обратна посока, от дясно наляво, може би щяха да го забележат, въпреки че се намираше на половин миля от тях. Но сега успя да скрие колата в една пролука между два контейнера. Не виждаше нищо от мястото, където се намираше и се наложи да остави задните фарове включени, въпреки опасността да го видят. Прожекторът освети полето зад него и той се измъкна леко напред и откри друга редица от контейнери, разположени успоредно на тези, през които се прокрадваше сега. Пред него се изпречи нов коловоз и той реши да тръгне по него. Задните светлини на колата попаднаха на табела с надпис „Склад за контейнери на Бърлингтън Нортън — всеки нарушител ще бъде строго санкциониран“.
	Контейнери, помисли си Мейл. Линията свършваше там, където свършваха и контейнерите. Напред не можеше да се надява на нищо — само пръст и трева и неизбежната вероятност да бъде заловен.
	Сега втора полицейска кола се присъедини към първата на прелеза и новият прожектор зашари по коловозите. Можеше да различи фигурите на полицаите, застанали до колите като герои от екшън сериал.
	— По дяволите! По дяволите! — изпсува Мейл.
	Бяха го притиснали на тясно.
	Той се пресегна под седалката и извади пистолета си, но допирът с оръжието не го успокои. Беше като голяма студена буца в дланта му. Наложеше ли се да го използва, с него беше свършено.
	Мейл остави пистолета на седалката, между краката си, даде на заден, докато се увери напълно, че не могат да го забележат от жп прелеза, после спря и тръгна да излиза, но лампичката на тавана на колата автоматично се включи и той бързо затвори вратата. По дяволите! Какво да прави? Накрая се пресегна и разви крушката. Измъкна се от колата, пусна пистолета в джоба си и се запромъква покрай редицата от контейнери.
	Отвсякъде се чуваха сирени. Никога преди не беше чувал толкова много сирени на едно място, дори в годините, когато се занимаваше с пожари. Сирените не бяха близо, но Мейл имаше чувството, че са навсякъде около него.
	— Мамка му! — изруга той през зъби. — Спукана ми е работата. Мамка му!
	И той ритна с крак един от контейнерите. Прекара пръсти през косата си. Ще трябва да се измъкне оттук. Изтича обратно до колата, спря се за миг и хукна надолу, покрай контейнерите.
	Те бяха подредени в две редици, два по два, прилепени с гръб един към друг. На някои места единият от контейнерите липсваше, а понякога и двата, също като дупката, през която беше минал. През тези пролуки можеше да види коловозите или квартала от другата страна на зърнохранилището. Влезе в едно от тези места — липсваха двата контейнера, и се запридвижва внимателно, като се опираше с ръка в стената на съседния контейнер. Усещаше острите стърнища под краката си. Кварталът от отсрещната страна беше започнал да се пробужда. По цялата улица се виждаха светещи прозорци и някакъв мъж крещеше нещо неразбираемо. Червените светлини от полицейските прожектори се отразяваха от стъклата на прозорците. Навсякъде беше пълно с ченгета.
	— По дяволите! По дяволите!
	Щяха да го спипат, ако не него, то поне колата.
	Мейл тръгна обратно към микробуса, когато изведнъж се сети, че ако успее да го паркира на мястото на някой липсващ контейнер, няма да могат да го открият, освен ако не тръгнат да проверяват между редиците от контейнери. Ако на някое ченге му хрумнеше мисълта само да надзърне между редовете, без да навлиза между тях, щеше да реши, че там няма нищо. Така можеше да спечели малко време.
	Мейл забърза обратно към микробуса. Даде назад и след трийсетина метра успя да вкара колата в едно от местата, където нямаше контейнер. Съмняваше се, че отново ще я види някога. Щеше да се наложи да изостави и името Роузес заедно с камионетката, а най-вероятно и всичките си компютри.
	Ами отпечатъците? Ако откриеха името на Роузес, всичко щеше да е наред, но какво щеше да стане, ако намерят отпечатъците му? Тогава край със спокойствието му.
	Той съблече якето, ризата и тениската, после си облече само ризата и якето, а с тениската забърса навсякъде по камионетката, където предполагаше, че може да е оставил отпечатъци. Мисълта му работеше трескаво: първо дръжките на вратите, кормилото, разбира се, пепелника, седалките, жабката на колата, таблото… и да изхвърли всички тия хартии, които се търкаляха по пода. Но изведнъж се сепна. Ами компютрите? По дяволите! Навсякъде щеше да има негови отпечатъци. Ако откриеха микробуса, щяха да стигнат и до мястото, където държи компютрите и да намерят отпечатъците му. Докато мислеше всичко това, продължи да работи. Когато изчисти отвътре, излезе навън, бутна вратата с лакът и се зае да забърше отвън. Проклетите компютри!
	Почисти дръжките, табелките с номерата, а после и чистачките. Никога не се беше занимавал с двигателя, през целия си живот не беше повдигал капака, за да поправи нещо, така че това не беше проблем.
	_Пожар_, помисли си Мейл. Ако успееше да се добере обратно до компютрите, можеше да запали склада. Един пожар щеше да свърши чудесна работа. Десет галона газ и малко бензин и компютрите щяха да изгорят като съчки. Но дори и тогава, нямаше как да е напълно сигурен.
	Имаше вероятност пожарът да не заличи всичко и пак да открият един-два отпечатъка. Ето защо се налагаше да изчезне за известно време, а това означаваше, че ще трябва да се справи с Анди Манет и момичето. Просто ще ги изхвърли в цистерната и цялата работа нямаше да му отнеме повече от няколко секунди. При мисълта за това го обхвана мрачно чувство, но знаеше, че е неизбежно.
	Добре. Значи всичко е решено.
	Мейл мина за последен път дръжките с парцала, напъха тениската в страничния джоб на якето си, промъкна се в тъмнината покрай контейнерите и стигна до една пролука, откъдето се виждаха линиите. С черното яке и тъмните си дънки беше почти незабележим. Запровира се в тъмнината, като държеше ръката си отпред за по-голяма сигурност. Внимателно опипваше с крак неравната земя, по която стъпваше. Зад гърба му, някъде откъм зърнохранилището, се чу кучешки лай, последван от друг.


	Лукас се опитваше да счупи с едно паве стъклото откъм страната на шофьора, когато един капитан от патрулната полиция се приближи към микробуса. Лукас се пресегна през счупения прозорец и натисна копчето за автоматично отключване. Хейууд стоеше зад него и се опитваше да надзърне през мръсните стъкла.
	— Листове — каза Лукас, като отвори вратата. Няколко розови листа, забодени върху поставка се търкаляха на пода. Той се наведе и ги вдигна. Бяха фирмени бланки на „Кармоди Фудс“.
	— Пипнахте ли го? — попита капитанът от полицията.
	Лукас поклати глава и смръщи вежди.
	— Мисля, че тия неща тук са си на мястото. Ще проверим, но по-добре да се огледаме за друга камионетка. Тук някъде трябва да е, видяхме го да идва насам.
	Полицаят заобиколи и мина отпред. Огледа колата и каза:
	— Двигателят е студен.
	— Значи това е друга кола — заключи Лукас и подхвърли листовете обратно в колата. — Хайде да вървим да огледаме коловозите.
	— А ние какво да правим? — попита полицаят. — Тук ти си шефът.
	— Оставям нещата в твои ръце — отвърна му Лукас. — Ти по-добре ги разбираш тия работи. Само кажи на хората си, че двамата с Хейууд сме там долу и ще поразгледаме наоколо.
	Полицаят кимна.
	— Дадено.
	Той се отдалечи, извика нещо на някой и те чуха как след малко пристигна и една кола на К9.
	Над главите им забръмча хеликоптер, който беше дошъл да провери района.
	Лукас и Хейууд влязоха в мрачния двор на зърнохранилището. Мощният прожектор на хеликоптера и фаровете на полицейските коли осветиха двора. Тук-там все още имаше тъмни места, но възможността човек да намери прикритие в тях беше малка.
	— Къде намерихте обесеното момиче? Не беше ли пак някакво зърнохранилище в Стилуотър? — попита Хейууд.
	Той изви врат, за да изгледа по-добре сградата на зърнохранилището над тях.
	— Чудя се дали има някаква връзка?
	— Струва ми се нелогично — отвърна Лукас. — Според мен е обикновено съвпадение.
	— Нали не вярваш в съвпадения? — учуди се Хейууд.
	— Освен когато наистина не се случват.
	Минаха зад един офицер от К9, който водеше на повод немска овчарка. Полицаят и кучето отиваха да огледат задната част на зърнохранилището.
	— За какво мислиш? — попита Хейууд.
	Лукас се огледа. В двора имаше няколко сгради, различни по големина, като се започне от паянтовите бараки и се стигне до голямата сграда на зърнохранилището. Част от сградите бяха разположени от близката страна на коловозите, а останалите се намираха зад линиите. На запад се издигаха други високи силози.
	— Съмнявам се, че се крие — каза Лукас, — когато е много по-лесно да избяга, сега когато няма кола и всичките тези вагони заминават на изток. Вероятно се е метнал на някой от тях, за да се добере до някъде.
	— Но патрулите бяха завардили прелеза и той няма как да е стигнал до там.
	— Тогава е някъде в този район, между нас и патрулите на прелеза.
	Първо чуха бръмченето, а после видяха и светлините на хеликоптера над главите си. Мощният прожектор на машината претърсваше коловозите пред тях.
	— Да минем оттук, след прожектора.


	Мейл реши да прекоси линиите и да мине от другата страна, където не беше особено оживено. Благодарение на светлините на полицейските коли, той можеше да различи в тъмнината редиците от къщи и малките задни дворчета. Веднъж да стигнеше там и все някак щеше да успее да им се изплъзне.
	Мейл тръгна напред, но без малко да попадне в обсега на някакъв прожектор. Движеха се много по-бързо, отколкото предполагаше, и трябваше да легне по очи на земята, с ръце под тялото, за да се скрие от светлината. Прожекторът не го освети, а само премина през него и той се изправи и започна да тича. Тогава прожекторът се плъзна обратно и той отново се хвърли на земята. Следващия път реши да не се изправя, като вместо това се придвижва пълзейки през релсите. Спусна се надолу по насипа, после се изкачи по другия и пак премина през релсите. Камъчетата се забиваха в дланите му, но те по-скоро жулеха само ръцете му, без да му причиняват болка.
	Вече беше преминал по-голямата част от двора, когато хеликоптерът се появи. Светлината от прожектора претърсваше района на петдесетина крачки по-напред. Наблюдаваше приближаващата се светлина с ясната мисъл, че ако бъде засечен от прожектора, с него е свършено. Мейл се изправи и хукна да бяга, падна, изправи се и пак побягна с приведена глава.
	Светлините на прожекторите, които идваха от полицейската кола на моста, шареха около него и той продължаваше да тича. Мощният лъч от хеликоптера го следваше почти по петите му.
	Светлината се плъзгаше нагоре-надолу по линиите. Пред погледа му изневиделица изникна някаква изоставена барака и той се скри във високата трева, която растеше край нея. Когато ярката светлина от хеликоптера се появи над него, Мейл се претърколи по корем и се сви до стената на бараката. Беше обърнал лице към земята, но въпреки това силната светлина мина през тревата и го заслепи, после отмина. Той вдигна поглед нагоре и видя хеликоптера, който се движеше бавно към надлеза със странни зигзагообразни движения, за да осветява района. Мейл се изправи на крака и побягна.
	От другата страна на жп линиите една полицейска кола обикаляше квартала със запалени фарове, но тя се намираше на повече от една или две пресечки западно от него. Тичаше към някаква търговска сграда, заобиколена от дървета. Мейл се насочи натам. Можеше да се скрие в храстите. Полицейският прожектор от моста го освети и той се хвърли на земята. Само след секунда светлината пак го застигна, премина над главата му и се отдалечи. После се насочи обратно към линиите и това му позволи да се изправи и да измине последните няколко крачки, които го деляха от дърветата. Но откри, че пътят му е преграден от вода.
	— Не! — извика той.
	Не можеше да си позволи да спира.
	Намираше се в малък парк с езерце в средата. Прожекторът отново се насочи в тази посока и той запълзя на колене към водата. А ръцете му се плъзнаха по тревата и някаква зловонна миризма го блъсна в носа. _Какво, по дяволите, е това?_ Каквото и да беше, през което в момента пълзеше, беше ужасно хлъзгаво. Изведнъж нещо дребно се размърда в тревата до него и Мейл разбра, че това е патица. Пълзеше през птичи изпражнения. Светлината го застигна и той легна в изпражненията, после се претърколи надолу по брега и се потопи в студената вода. Чу гласове зад гърба си.


	Очилата за нощно виждане се оказаха непотребни. Вършеха добра работа при постоянна слаба светлина, но сега ярките прожектори, които прорязваха въздуха разстройваха сензорите и Хейууд се отказа да ги използва.
	— Оттук — посочи Лукас, — нагоре към онези контейнери.
	Изтичаха нагоре по линията, но бяха приковани на място от заслепяващата светлина на прожекторите откъм жп прелеза. Лукас направи знак към полицаите да насочат прожекторите в друга посока и се обади по радиостанцията си.
	— Нищо не виждам — оплака се Хейууд. — Никога досега не съм бил от другата страна на тия прожектори.
	Лукас се мушна в едно празно пространство между контейнерите и тогава забеляза втората редица от контейнери. Между двете редици имаше пътека, но беше тъмно като в рог.
	— Ако той се крие някъде там и е въоръжен, ще си бъде чисто самоубийство да минем оттук — заяви Хейууд.
	— Така е — съгласи се Лукас.
	Той се обади по радиостанцията и повика хеликоптера:
	— Можеш ли да се спуснеш към зърнохранилището? Там има два реда контейнери. Имаме нужда от светлина над пътеката между тях.
	На пилота му трябваше само минута да насочи хеликоптера и машината увисна над главите им.
	Силната струя въздух от въртящите се перки ги удряше в гърбовете, докато двамата се придвижваха по пътеката между контейнерите. Намираха се на повече от петдесет метра от края на пътеката, когато Лукас забеляза отблясъка от парче ламарина, подаващо се от някаква дупка между контейнерите.
	Той извика нещо по радиостанцията и дръпна Хейууд за ръката.
	— Ето я! Ето я! Това там е колата! — изкрещя той.
	Хейууд заобиколи отдясно, а Лукас мина отляво.
	Хеликоптера продължи напред, откри дупката и я освети с прожектора.
	Полицаите претърсваха квартала. Прозорците на къщите светваха един по един. До Мейл достигаха гласове. Бяха доста далеч, но се чуваха ясно. Някаква жена крещеше на съседа си:
	— Да не би да е изтекъл газ? Това ли е?
	— Търсят някакъв откачен — отговори й мъжът.


	Мейл прецапа през езерото и стигна до разкаляния бряг, където една плачеща върба простираше клони над водата. Пет-шест патици, които спяха там, се разбудиха и закрякаха учудено.
	— Я се разкарайте! — прогони ги ядосано Мейл и се измъкна от водата. Патиците отлетяха с крясъци и шум от криле.
	— По дяволите, ако някой чуе това…
	Мейл изпълзя по брега. Тялото му трепереше от студ. Беше започнал да се промъква между дърветата, когато чу полицаите и видя приближаващите светлини на прожекторите им. Огледа се и с нежелание се потопи обратно във водата. Главата му остана на повърхността, скрита от клоните на върбата. Езерото беше плитко, дълбоко не повече от две-три крачки, но ледената вода сякаш се опитваше да го удави. Мейл търсеше опора по брега и ръката му се закачи за някакъв корен на дървото. Той се хвана за него, за да се чувства по-стабилен във водата.
	Обърна лице към града и покри главата си с черното яке.
	— Може би диша през сламка.
	Гласът идваше отдалеч, беше на някой от полицаите, глас на млад човек.
	— Да бе, а пък ти сигурно приказваш през задника си — отвърна му друг полицай, също така млад като предишния. — Мамка му, тук е пълно с гъши лайна!
	— Не са гъши, а патешки — обясни първият, очевидно фермерско чедо. — Лайната на гъските са по-големи и приличат на дебели пури.
	— Я гледай! — обади се трети. — Имаме си специалист по лайната.
	— Някой да разбута тия храсти.
	— Аз ще се заема.
	Мейл приведе глава, когато стъпките приближиха. Ченгето почна да рита с крак храстите над главата му. Стигна чак до върбата. Стига да иска, Мейл можеше да протегне ръка и да го хване за крака. Полицаят обаче се задоволи само да освети езерото с фенерчето си и отмина нататък, за да настигне останалите.
	— Тук няма нищо — извика им той.
	Мейл се намираше от същата страна на езерото, от която бяха и ченгетата. Той ги изчака да се отдалечат, премина отсреща и изпълзя навън. По тялото му се полепиха още изпражнения. Не можеше да спре да трепери. Какъв студ! Никога не му е било толкова студено. Запълзя напред към ъгъла на търговската сграда. Острите камъни по земята се забиваха в ръцете му. Стигна до някакъв храсталак и се спря. Сви се на кълбо, за да спре да трепери. Косата му висеше пред очите и той я отметна назад. Целият вонеше на лайна.
	От другата страна на жп линиите хеликоптерът се беше заковал на място. Три полицейски коли се движеха в посока към контейнерите.
	— Открили са я. — Мейл изрече думите на глас.
	Открили са проклетата кола. Отново чу кучешки лай. Да не би да го издирваха с кучета? Господи!
	И други кучета започнаха да лаят откъм квартала, раздразнени от полицейското присъствие там.
	Трябва да се движи. Да се измъкне оттук.
	Запълзя обратно през храстите, изправи се и се огледа. Изглежда, че част от полицаите бяха обградили района, а останалите го претърсваха отвътре. Рано или късно щеше да се наложи да опита да премине през кордона.
	Канализацията, помисли си той, но веднага отхвърли идеята. Не знаеше нищо за каналите. Ако се опиташе да пропълзи по някой от тях, най-много да умре вътре. Представи си стените на канала, които го обграждат от всички страни. Винаги беше страдал от клаустрофобия и това се оказа една от причините да не иска да се върне обратно в болницата. Там не биеха никой, те просто знаеха как да измислят истински наказания. Още в началото бяха открили, че страда от клаустрофобия и набързо го въведоха в „тихата стая“.
	Ниско приведен, Мейл прекоси една алея за коли, прехвърли се през някаква ниска ограда и се озова в двора на първата къща. Изтича през двора и мина зад къщата, където няколко прозореца светеха. Заобиколи някакви храсталаци и се прехвърли през телената ограда, която отделяше къщата от другия двор, прекоси двора и се покатери по оградата. Премина и този двор и се озова пред нова ограда и тогава чу кучето. Огромно куче, което лаеше заплашително в другия край на двора. Дали да рискува? Кучето го беше надушило веднага, обърна се към него и се нахвърли към оградата, зад която се криеше Мейл. По озъбената му муцуна се стичаха лиги. Имаше голямо черно-кафяво туловище и остри бели зъби като на тигър; не можеше да си позволи да рискува.
	Мейл се върна обратно, прехвърли се през оградата и тръгна наляво, опитвайки се да намери друг изход. Една полицейска кола профуча покрай него, отвсякъде лаеха кучета. Прегракнал лай на подивели песове. Това щеше да му отнеме малко време.


	Лукас съобщи по радиостанцията регистрационните номера на колата. След по-малко от минута разбра, че са открили адреса в Ийгън.


>	28

	Пружините на леглото се огъваха твърде лесно и поради това не можеха да се използват като надеждно оръжие. Надяваха се да получат нещо остро като върха на чукче за разбиване на лед, но не успяха да разгънат докрай пружината. Когато я притиснеха към твърд предмет, пружината поддаваше. Но въпреки че не можаха да получат желания резултат, в крайна сметка се сдобиха с три дебели игли, дълги около седем сантиметра, чиито върхове бяха заострили на гранитните камъни на стената.
	Грейс стъпи на гърнето и се зае да човърка около пирона.
	— Така е много по-добре — обърна се тя към Анди. — Тези игли вършат чудесна работа.
	Тя поработи десетина минути, после Анди я смени за още десет и Грейс отново зае мястото си. Тя продължаваше упорито да човърка дъската, когато пиронът най-после поддаде. Грейс си помисли, че пружината го е разклатила леко и го хвана здраво с пръсти. Пиронът се завъртя в ръката й и Грейс го стисна още по-здраво. Усети как помръдва между пръстите й.
	— Излиза, мамо! Излиза!
	Тя не можеше да сдържи радостта си. Дръпна и пиронът излезе като разклатен зъб.
	— Тихо! — предупреди я Анди, като постави пръст пред устата си.
	Грейс се вцепени. Ослуша се. Не чу никакво трополене, никакви стъпки.
	— Стори ми се, че чух нещо — каза Анди.
	— Чудя се къде е отишъл.
	Грейс погледна уплашено към вратата. Беше изминало доста време, откакто Мейл ги остави.
	— Не знам. Знам само, че имаме нужда от още малко време — отвърна Анди.
	Тя взе пирона от Грейс, седна на леглото и започна да остри върха му на едно парче гранитен камък. Леките драскотини по камъка приличаха на едва забележими драсканици с молив, но всъщност бяха слаби резки, които металът оставяше върху твърдата повърхност.
	— Когато се появи следващия път, трябва да сме готови — каза Анди. — Той ще ме убие, ако не направим нещо, а като убие мен, ще убие и теб.
	— Знам — отвърна Грейс. Беше мислила за това.
	Анди спря да пили гвоздея и погледна дъщеря си.
	Грейс беше отслабнала с около пет килограма. Косата й се беше сплъстила и заплела на отделни кичури. Кожата на лицето й бе станала бяла и почти прозрачна и сега като се изправи, Анди видя, че ръцете й треперят. Роклята й беше скъсана, раздърпана и мръсна. На Анди й се стори, че гледа стара черно-бяла снимка на дете, излязло от нацистки концентрационен лагер.
	— Ще го направим — каза Анди и продължи да остри пирона.
	Тя го обърна в дланта си и го разгледа. Ръждата беше изчезнала от острия край на гвоздея и сега върхът беше започнал да придобива формата на игла.
	— Трябва да си разработим нещо като сценарий на нападението — обясни Анди.
	Грейс седеше в края на леглото с прибрани до брадичката колене. На ръката й имаше синина. Откъде ли я беше получила? Мейл не я бе докосвал, все още, въпреки че последните два пъти след като беше изнасилвал Анди, той дори не си беше направил труда да се облече, преди да влезе и да я остави обратно в мазето. Показваше се на Грейс. Рано или късно щеше да дойде да я вземе.
	— Ш-ш-шт. — Анди сложи пръст пред устните си.
	Не се чуваше нищо.
	— Какво? — прошепна Грейс.
	— Стори ми се, че го чух.
	— Аз не чувам нищо.
	Заслушаха се напрегнато, смълчани, без да смеят да проговорят, но никой не се появи. Накрая Анди се върна към заниманието си и накъсаното _з-з-зт, ззъ-ъ-т_ беше единственият звук, който се чуваше в стаята. Докато пилеше, Анди си мислеше за Мейл. Бяха прекарали почти пет дни, затворени в мазето. През това време той я бе насилвал… не помнеше точно колко пъти, но бяха може би двайсет. Нима е възможно?
	За съжаление беше така.
	Анди пилеше гвоздея и при всяко движение си повтаряше наум: „За Джон Мейл, за Джон Мейл…“.


>	29

	Лукас и Хейууд минаха покрай компанията на Лукас. Слоун беше още там, заобиколен от група цивилни полицаи. Линейката беше откарала Рики.
	Движеха се по магистрала 280, продължиха по I-94, на изток от I-35E и на юг към Сейнт Пол. Хейууд седеше отпред със закопчан предпазен колан. Три полицейски коли караха след тях на включени фарове.
	По радиото чуха гласа на диспечера:
	— Открихме мястото в Ийгън. Сега се опитваме да измъкнат разрешително за обиск от съда. Надяваме се да пристигне, докато вие стигнете до там.
	— Свържи ме с тях. Кажи да го изпратят направо там.
	Те изслушаха инструкциите по радиото и се насочиха към Ийгън. Преминаха Мисисипи като ято големи тромави птици, загасиха светлините и продължиха на изток.
	— Ето ги! — извика Хейууд, който се бе хванал с едната си ръка за предпазния колан, а с другата се държеше за таблото. Пред тях имаше три коли, спрени до тротоара. Две от тях бяха патрули на полицията, третата беше голям сив седан. Лукас спря до седана и изскочи навън. Един цивилен мъж с костюм се приближи до колата.
	— Дейвънпорт? Дани Картън, началник на тукашния отдел.
	Картън беше млад, с чуплива рижа коса и червендалесто лице.
	— Получихме разрешителното, но не мисля, че ще останете доволен.
	— Защо? Какво има?
	Картън посочи надолу, там където пътят прекосяваше равнината и се издигаше нагоре.
	— Там е мястото, което търсите, гараж под наем, но такива гаражи има поне двеста.
	— По дяволите! — Лукас поклати глава. Не му се вярваше. — Ще трябва да ги проверим, нямаме време за губене.


	Складовите помещения представляваха няколко дълги едноетажни панелни сгради, събрани накуп. Във всяка една от тях имаше по двайсет гаража с бели врати. Целият район беше ограден с висока двуметрова ограда, която в горния си край завършваше с бодлива тел. Имаше една-единствена врата, зад която се виждаше боядисаната в синьо кабинка на пазача. Мъжът, който ги посрещна, беше възрастен човек с бледо угрижено лице.
	— Нямате проблем — увери ги той, когато му връчиха разрешителното. — Роузес, това е номер петдесет и седем.
	— Вие виждали ли сте го? — попита Лукас.
	— Тази вечер не е минавал насам.
	Лукас му показа една от компютърните графики на Мейл, на която бяха състарили лицето му.
	— Това ли е той?
	Пазачът взе листа, приближи се до светлината, отдалечи го от очите си, за да вижда по-добре през очилата си, и като издаде напред старческата си уста и повдигна многозначително вежди, той върна снимката обратно на Лукас.
	— Той е. Хванете го, кучето мръсно.


	Вратата на гаража беше заключена с катинар, но единият от полицаите носеше със себе си клещи и преряза веригата. Лукас свали веригата и с помощта на друг полицай повдигна вратата.
	— Компютри — каза Хейууд.
	Той напипа ключа за осветлението и включи лампата. В стаята имаше няколко маси, върху които бяха поставени компютрите — десетина бежови процесорни кутии и сиви монитори с изключени екрани. Под масите се виждаха кашони, пълни с различни компютърни части — диск драйвъри, модеми, звукови и видеокарти, мишка с навит около нея кабел и всякакви други електронни джаджи. Нищо, което да напомня за нормално човешко всекидневие. В левия край на стаята имаше бюро със стар касов апарат. Лукас отиде до бюрото и отвори едно чекмедже. Вътре имаше само хартии и един химикал. Отвори друго чекмедже и там откри самозалепващи се етикети, прашен жълт бележник и писалка с безцветно мастило, но без капачка. В средното чекмедже имаше още една писалка и три книжки с комикси за Екс Мен, подвързани и сложени в папки.
	— Претърсете всичко — нареди Лукас на групата полицаи, които се бяха скупчили на входа. — Всяко късче хартия, всичко, което може да ни насочи към него. Чекове, касови бележки, номера на кредитни карти, сметки, всичко.
	Полицейският началник на Ийгън извади цигара и запали, после се огледа наоколо и попита:
	— Това е вашият човек, нали?
	— Да, той е.
	— Чудя се къде ги държи.
	— И аз това се питам — отвърна Лукас.
	Той излезе навън и отметна глава назад. За миг полицейският началник си помисли, че души въздуха наоколо.
	— Обзалагам, че са някъде наблизо — каза Лукас — и че това е най-близкият гараж под наем, който е могъл да намери. По дяволите, те са толкова близо, толкова близо!
	Пазачът беше дошъл, воден от любопитството си, но като видя, че нищо особено не се случва, затътри се обратно към своята къщичка. Лукас тръгна след него.
	— Ей, почакай! — провикна се той.
	Пазачът се обърна:
	— А?
	— Виждал ли си този човек да идва тук? Да си го забелязвал да остава в гаража?
	Пазачът се озърна наоколо, сякаш се страхуваше, че някои неканени нощни посетители могат да влязат.
	— Той държи магазинче тук, през почивните дни. Разни дългокоси момчетии се навъртат наоколо.
	— Магазин ли — учуди се Лукас.
	Полицейският началник се бе приближил до тях.
	— Незаконно е, но в наше време доста хора го правят — обясни той. — Магазинчета, които са отворени в определени дни, и за които всеки си мълчи и не плаща никакви данъци. Наричат ги магазинчета фантоми или гаражна разпродажба, но нещата са малко по-други.
	— Имал ли е хора, които работят за него? Някаква редовна клиентела?
	Пазачът постави ръка на устата си и се замисли, почеса се отзад и накрая поклати глава.
	— Не, не и този. Виж, тоя, дето е в съседния гараж, той продава косачки и машинки за подрязване на плетове. Той може да знае нещо.
	— Къде мога да го намеря?
	— При мен има списък.
	Лукас последва пазача до къщичката на входа, където старецът цял час се рови в някакъв шкаф, докато накрая не извади списъка с имената и телефонните номера на наемателите.
	— Какво пише срещу името на Роузес? Някакъв телефон?
	Старецът прокара треперещата си ръка по листа, откри името на Роузес и отмести пръста си надясно, но мястото за телефон беше празно.
	— Предполагам, че няма телефон.
	— Кажи ми името на другия, на този с косачките.


	Ченгето не искаше да си отиде.
	Мейл лежеше скрит зад един храст, само на трийсет крачки от него и го наблюдаваше.
	Полицаят провери карабината си веднъж, два пъти, играеше си с нея като я презареждаше и подхвърляше във въздуха, после я улавяше с ръка и я прибираше с бързо движение. През цялото време не преставаше да си тананика. Няколко пъти се обади по радиостанцията, разхождайки се напред-назад. Веднъж хвърли бегъл поглед наоколо, и се приближи до едно дърво, за да се облекчи. Но очевидно не възнамеряваше да ходи никъде. Крачеше бавно напред-назад и гледаше колите, които преминаваха през квартала в долния край на улицата, подмяташе карабината в ръце като полицейска палка. Подсвиркваше си някакво парче на Пол Саймън.
	Полицаят беше застанал в най-тесния край на улицата, там където платното леко извиваше встрани, преди да продължи напред, сякаш на това място имаше някакъв стар стогодишен дънер и се налагаше пътят да го заобиколи. Завоят създаваше илюзията, че пътят променя посоката си, преди да навлезе в ливадите отсреща. Ако веднъж успееше да се добере там… Помисли си да използва пистолета, но ако ченгето се опиташе да му го отнеме и се наложеше да стреля, тогава с него щеше да е свършено. За да се освободи от полицая, ще трябва да действа бързо, безшумно и уверено. Мейл се запромъква напред сантиметър по сантиметър, докато се озова пред задната стена на къщата и там се изправи на колене. Не виждаше добре в тъмнината, но успяваше да различи неясните очертания на някаква барака в задния двор. Той се промъкна до нея, огледа се набързо, отвори вратата и се вмъкна вътре. Сега, когато усети, че има покрив над главата си, веднага се почувства в безопасност. Тук вътре никой не можеше да го открие и нямаше как да бъде засечен от светлината на прожекторите.
	В бараката беше пълно с градинарски инструменти, миришеше на нафта и на изгнили есенни листа. Мейл се пресегна в тъмнината и напипа няколко гребла, една мотика и голяма лопата.
	Можеше да опита с лопатата, но тя се оказа твърде тежка и неудобна и той започна да опипва с ръка пода за нещо по-подходящо. Намери един търмък, замисли се дали да го използва и реши, че лопатата му харесва повече. Продължи с претърсването — намери две лопати за ринене на сняг и чифт градинарски ножици, напипа една метална кутия и усети миризмата на газ по пръстите си. Тогава, в самия ъгъл на бараката, откри една дръжка от бел. Дръжката беше отчупена в основата си. Мейл я повдигна и замахна с нея във въздуха. Добре. Щеше да свърши работа.
	Не му се искаше да излиза навън, но се налагаше. Измъкна се безшумно, придвижи се до ъгъла и като се придържаше плътно до стената, успя да стигне до храстите, където беше лежал преди.
	Ченгето все още стоеше на мястото си. Беше свалил шапката си и триеше с ръка челото си. После сложи шапката на главата си, обади се по радиостанцията, за да съобщи нещо, изслуша отговора и продължи да си тананика същата песен на Пол Саймън. Като че ли мелодията се беше загнездила в мозъка му и не можеше да излезе. Полицаят се обърна с гръб към Мейл и се отдалечи в посока към дървото, което беше използвал за естествените си нужди. Мейл се приготви и когато главата на ченгето се скри зад дървото, той се изправи и се запромъква към него, първоначално съвсем бавно, но постепенно ускори крачка, когато видя полицая да се подава от другата страна, все още с гръб към него. Ченгето обаче го усети. Когато Мейл беше вече на десет крачки от него, той се обърна с широко отворена уста. Десет крачки не са голямо разстояние дори за бавен човек, така че само за част от секундата Мейл се озова до него и стовари дървото върху главата му. Металната част на лопатата се заби с глух звук в челото на полицая. Мъжът падна, пушката полетя настрани и издрънча върху тротоара. Мейл захвърли дръжката на лопатата, хвана ченгето под мишниците и го помъкна назад към къщата.
	След секунди вече беше свалил якето, шапката и кобура на полицая. Кобурът му се стори тежък и неудобен и Мейл с усилие успя да го закопчае на гърдите си. Реши, че собствените му дънки, тъй като бяха тъмни, лесно можеха да минат за част от униформата.
	Ченгето изломоти нещо неразбрано. Мейл погледна надолу към него и го ритна с крак. Главата на полицая се отпусна безжизнено настрана.
	— Умри, копеле мръсно! — изръмжа Мейл.
	После бавно се отдалечи към тротоара, като нахлупи полицейската шапка на главата си. Шапката се оказа твърде малка и остана смешно килната встрани, но щеше да свърши работа.
	Мейл вдигна карабината от земята, прекоси обратно улицата и се шмугна между две къщи, едната от които светеше. Втурна се да бяга.


	В същото това време в кухнята на другата къща един мъж си пиеше кафето. Човекът забеляза Мейл, тъкмо когато се прехвърляше през оградата. Не видя полицейската униформа, а само фигурата на мъж, който бяга. Той бързо мина отпред, за да съобщи на полицая пред къщата какво е видял. Но него го нямаше. Хм, зачуди се мъжа. Стана му студено, защото беше само по тениска. Наведе се и прибра вестника си от верандата. На слабата утринна светлина, той забеляза нещо на тротоара, което приличаше на пистолет. Надолу по улицата се виждаше още нещо. Но къде беше изчезнал този полицай?
	Мъжът се огледа и тръгна забързано по улицата. Оказа се, че това, което в началото бе взел за пистолет беше обикновена дръжка на лопата. Той поклати объркано глава и тръгна обратно към къщата. Тогава забеляза другия предмет. Пристъпи напред и го взе. Беше полицейска радиостанция.
	Полицаят в тревата простена.
	— Какво? Кой е там? — озърна се мъжът.


	Лукас и Хейууд бяха открили цял куп с листове, извадени на принтер и сега ги преглеждаха един по един, опитвайки се да открият и най-малката улика, която да ги отведе при Мейл. И двамата чуха зад гърба си приближаващите се стъпки на човек, който тича. Обърнаха се и видяха полицейския началник на Ийгън, застанал на вратата. Беше се хванал за дръжката и се задъхваше.
	— Лукас, по-добре да им се обадиш. Изникнал е някакъв голям проблем.
	— Ти продължавай да четеш — обърна се Лукас към Хейууд и тръгна към колата.
	— Какво се е случило?
	— Мисля, че вашият човек е убил полицай. И може би е успял да се промъкне през твоите хора.
	— Кучият му син!
	Докато двамата бързаха към колата, Лукас попита:
	— Твоите момчета откриха ли Мак Елрой?
	Мак Елрой беше човекът, който държеше магазина за косачки.
	— В момента говорят с него.
	Лукас се обади по радиостанцията. Диспечерът му съобщи, че полицаят е още жив.
	— Лари Уайт — каза той, — синът на Боб Уайт. Много е зле, ударил го е с тръба или нещо подобно. Карат го към болницата в Рамзи.
	— Господи! Ами Мейл? Измъкнал ли се е?
	— Може би още не. Някакъв човек, който живее там се е обадил на 911, само минути, след като Уайт е бил ударен. Веднага са обградили района около къщата. Трябва още да е там.
	— Добре тогава. Аз отивам там. Кажи на Роу и Лестър, че искам да говоря с тях.
	— Те са тръгнали към Рамзи, заедно с Клемънс.
	Той беше шеф на униформените полицейски части.
	— Поддържате ли връзка с тях?
	— Да.
	— Кажи им да ме изчакат.


	Мейл успя да се измъкне на косъм. След като веднъж беше преминал през кордона, той продължи да се крие още известно време, но след две преки се показа и побягна надолу по една неосветена уличка, като от време на време се препъваше по неравната земя. Тичаше вече минута, а може би и повече, когато чу след себе си звука от сирените. По дяволите! Открили са ченгето. Мейл ускори темпото. След секунда видя светлините от полицейски фарове в една пресечка пред него, но за щастие колата отмина и продължи надолу по пътя. Мейл леко забави темпото. Вече се задъхваше. Все още носеше със себе си пушката и полицейската шапка. В края на алеята той нарочно изви встрани и се насочи към улицата. Полицейската кола беше спряла далеч пред него и той видя как от нея изскочиха двама полицаи.
	Двамата се приведоха към колата и очевидно слушаха какво им говори третият полицай или може би приемаха наставления по радиото. Мейл си пое дълбоко въздух, направи бързо две крачки встрани и се скри зад една кола, направи още една крачка и се озова зад едно дърво. Полицаите продължаваха да разговарят. Мейл отново си пое дъх и набързо прекоси улицата, за да се скрие зад друго дърво отсреща. Зачака. Полицаите не го бяха забелязали. Мейл започна да се промъква, като не изпускаше полицаите от очи и се стараеше да държи дървото на една линия между себе си и срещуположния край на улицата. Продължи да се движи така, докато не се озова на алеята, тогава се обърна и побягна. Някакво куче излая след него и Мейл започна да тича още по-бързо. Кучето се обади още няколко пъти, но тъй като в целия квартал кучетата продължаваха да лаят, никой не му обърна внимание.
	Той тича до края на алеята, после прекоси една улица, озова се на друга алея и пак побягна.
	Сирените се чуваха все по-слабо и той вече не виждаше светлини. Пред очите му изникваха къщи на фона на утринното небе. Зазоряваше се и скоро улиците щяха да се изпълнят с коли. Щеше да му бъде все по-трудно да остане незабелязан при всички тия хора наоколо.
	Трябваше му кола.


>	30

	Един хирург с бяла престилка се мотаеше пред входа на отделението за спешни случаи. Операционната маска висеше отпред на гърдите му, а хирургическата му шапка се бе килнала на една страна. Пушеше с наведена надолу глава и свити рамене, за да се предпази от студения вятър.
	— Вие ли оперирахте момчето на Уайт? — попита го Лукас, след като беше взел на един дъх разстоянието до входа.
	Лекарят поклати глава.
	— Още е в операционната.
	Лукас влезе в сградата и видя Лестър да разговаря с двама полицаи от отдела в Минеаполис, докато в същото време Роу стоеше заедно с Боб Уайт и жена му, чието име Лукас не можа да си спомни. Спомни си обаче, че тя обичаше да носи шапки, въпреки че тази сутрин беше без шапка и вместо това стискаше в ръката си бяла носна кърпичка, с някаква странна упоритост като удавник, хванал се за сламка.
	Лукас се приближи към тях и поздрави.
	— Как е той?
	— Главата му е сериозно пострадала — отвърна Уайт, — но той се бори мъжки.
	Лукас не познаваше сина, но беше останал с впечатлението, че е малко глупав, въпреки че въобще не беше лошо момче.
	— Да, така е. А това е най-добрата клиника в щата. Ще се оправи.
	Госпожа Уайт зарови лице в кърпичката си и започна да се тресе неудържимо. Съпругът й се обърна към нея и Лукас направи знак на Роу да се отдалечат. Тя кимна едва забележимо и после махна с ръка на един свещеник, който разговаряше с полицаите от Сейнт Пол. Свещеникът се приближи и Роу пристъпи към него.
	— Струва ми се, че госпожа Уайт има нужда от помощта ви… — прошепна тя.
	Лестър се присъедини към тях и Роу запали веднага, щом излязоха навън. Хирургът си бе запалил нова цигара и тропаше с крака на място, за да се стопли.
	— Какъв студ! — промърмори той.
	Тримата тръгнаха по алеята към входа. Роу пушеше, докато Лукас ги осведомяваше за магазина с компютърни части на Мейл. Накрая добави:
	— Нямаше как да пуснем снимката му по-рано, защото това щеше да го изнерви. Сега той знае, че сме по петите му и това ще го накара да ги убие. Трябва да разпространим снимката му по телевизията, навсякъде…
	— Откъде знаеш, че ще ги убие? — попита Роу.
	— Знам. Той ги държи от много време. Сигурно напрежението, което чувства, е огромно. След цялото това преследване нервите му няма да издържат. Умен е и ще се досети, че сме открили микробуса, знае, че ще стигнем и до склада с компютри и че ще намерим отпечатъците му там и ще разберем, че зад тях стои Джон Мейл. Няма да е трудно да проумее всичко това, освен ако вече не се е сетил.
	Лукас кимна към сградата на болницата.
	— Вътре има ранен полицай — продължи той, — когото Мейл е ударил по главата. Мисля, че започва да се побърква.
	— Добре тогава — съгласи се Роу. — Можем да пуснем снимката му и след двайсет минути тя ще се появи в ефир. Ще бъде първа тема в сутрешните новини.
	— Кажи на момчетата в телевизията да покажат снимката му преди прогнозата за времето и да се обърнат към хората с молба да се съберат с приятелите си и да гледат внимателно. После нека отново да покажат снимката след няколко минути. Снимката да се появява на екрана колкото се може по-често. Опитай се да им втълпиш, че всичко зависи от тях и че ако телевизията не съумее да помогне при издирването на престъпника, Анди Манет и децата й ще умрат. Това ще ги накара да показват снимката му непрекъснато.
	— С какво време разполагаме?
	— С никакво. Нямаме никакво време. Ако не открием Манет в близките няколко часа, с тях е свършено.
	— Освен ако все още не е успял да се измъкне през кордона — намеси се Лестър. — Момчетата смятат, че е възможно.
	— Да. Трябва да държим района под наблюдение. Ще отида да видя дали наистина може да е още там.
	— Има ли още нещо? — попита Роу. — Нещо друго?
	Лукас се поколеба за миг.
	— Две неща. Първо, готов съм да се обзаложа, че където и да ги държи, не е на повече от няколко мили от магазина с компютрите. Точно оттам някъде са били и телефонните му обаждания, които се опитвахме да засечем. Мисля, че трябва да вдигнем на крак всички въоръжени части — катаджии, местните полицейски подразделения, всички — и да ги изпратим там. Трябва да завардим всички пътища. Не е нужно да проверяваме всички, но се налага да забавим движението, да погледнем отзад във всяка кола, да разберем дали някой не се опитва да заобиколи блокадата.
	— Можем да го направим — отвърна Роу.
	Лукас погледна към Лестър, усмихна се едва доловимо и каза:
	— Франк, би ли се обадил в телевизията да им дадеш снимката?
	Лестър погледна първо Лукас, после Роу и пак се спря на Лукас.
	— Какво има? Има нещо, което не трябва да знам ли?
	— Наистина по-добре да не знаеш — отвърна Лукас.
	Лестър поклати глава.
	— Е, добре. Връщам се след минута.
	— Какво има? — попита Роу, след като Лестър влезе в сградата.
	— Може да ти се обадя по-късно следобед и да поискам… и аз не знам… — Лукас се огледа и продължи: — да дойдеш тук и да посетиш Уайт. Просто така спонтанно, без да казваш къде отиваш, за да не могат да се свържат с теб. Не е наложително да е за дълго. Около половин час.
	Роу присви очи и го погледна.
	— Какво си намислил да правиш?
	— Нима искаш после да излъжеш и да кажеш, че не си знаела? Защото може и така да стане.
	Роу се замисли и очите й престанаха да виждат Лукас, въпреки че продължаваше да гледа към него.
	— Ако така стоят нещата…
	— Такива са, ако искаш да ги държиш далеч от теб и да си запазиш работата.
	— Ще направя всичко, само и само да не чувам какви ги вършиш. И все пак, надявам се да не ми се обадиш.
	— И аз се надявам — отвърна Лукас. — Ако се обадя, значи цялата работа е отишла по дяволите.


	Мейл си избра една къща, на която задната лампа светеше. От алеята, където стоеше в момента, забеляза възрастна жена, която шеташе в някаква стая, която приличаше на кухня. Той се прехвърли през оградата, огледа се за кучета, но не видя нищо. Мина покрай гаража и спря да погледне през прозореца. Вътре имаше кола шевролет, стара, но запазена. Щеше да му свърши работа. Приближи се към къщата, отиде до задната врата, прилепи се до стената на малката веранда, извади пистолета от кобура и като се огледа дали някой не го наблюдава, почука на вратата.
	Жената се появи, любопитна да разбере кой може да е по това време. Мейл реши, че е на около шейсет години. Косата й беше прибрана на кок и по лицето й имаше лек грим. Носеше копринена риза и палто. Вероятно продавачка или секретарка. Тя видя полицейската шапка и палто, отвори вътрешната врата, бутна навън вратата против комари и попита:
	— Да?
	Мейл сграбчи дръжката на вратата с мрежата, отвори я рязко навън и преди жената да е успяла да издаде звук, той я удари с всичка сила с разтворена длан точно по средата между гърдите.
	Жената се свлече на пода и Мейл нахълта вътре.
	— Какво? — попита учудено тя, неспособна да разбере какво става. Опита се да се измъкне пълзейки, но той седна отгоре й и я сграбчи отзад за врата.
	— Къде са ключовете за колата? — изкрещя той.
	— Не ме удряйте — проплака жената.
	Мейл чу телевизора, който работеше в другата стая и погледна натам. Дали в къщата имаше още някой?
	— Казвай къде са шибаните ключове! — повтори той, като се стараеше вече да не вика.
	— В чантата ми.
	Тя направи опит да се измъкне, слабите й старчески пръсти дращеха по пода. Мейл я стисна още по-здраво.
	— Къде ти е чантата?
	— Там. На масата.
	Той се обърна и видя чантата. Изправи се, за да придаде по-голяма сила на удара си и я удари по главата с приклада. Жената се отпусна тежко назад, изстена, ритна няколко пъти във въздуха и тялото й се отпусна безжизнено. Мейл задържа за миг погледа си върху нея и се зае набързо да огледа тясната къща. По телевизията някакъв синоптик с изкуствени зъби сочеше към сателитна снимка на Туин Сити и говореше: „… съвет към хората, които живеят в района край езерото. Тъй като се очаква следобед вятърът да развие скорост от трийсет мили в час…“.
	В спалнята имаше едно легло, което беше вече оправено. Върху нощното шкафче стоеше снимка на мъж, облечен в униформа още от времето на войната в Корея. Над снимката беше поставено разпятие. Нямаше причина да се тревожи. Тръгна към кухнята, но се спря, като видя собственото си лице по телевизията.
	— Джон Мейл… — съобщаваше говорителката, — регистриран в щатската психиатрична клиника. Ако познавате този човек или сте го виждали, обадете се в полицейския отдел в Минеаполис на телефонния номер, изписан на вашите екрани.
	Мейл беше шокиран. Бяха разбрали кой е. Всичко пропадаше. Всичко. Все още обаче не знаеха къде е. И не бяха споменали нищо за Ла Ду, нито за Анди и децата. А по телевизията нямаше как да не го споменат. Поне засега можеше да е спокоен. Но ще трябва да се измъква и то бързо.
	Това копеле Дейвънпорт! Всичко беше негова работа. Направо го изкарваше от нерви.
	Проклето копеле! Не беше честно. На него му помагаха.
	Жената на пода не беше мръднала и Мейл изтърси чантата й на масата в кухнята. Откри връзка ключове и портмоне. Отвори портмонето. Вътре имаше дванайсет долара.
	По дяволите!
	Тръгна към вратата и се спря, за да ритне жената още веднъж. Дванайсет шибани долара! Нищо не можеш да купиш за дванайсет шибани долара. Тялото се изви встрани от удара, оставяйки кървава следа по балатума. Кръвта се стичаше от ухото.
	Мейл излезе през вратата, вдигна оръжието от верандата и се отправи към гаража. Страничната врата беше затворена и нито един от ключовете не пасваше. Мина откъм алеята и опита с другата врата, но и тя не поддаде. Върна се обратно при страничната врата, натисна с лакът стъклото на прозореца и го счупи. Пресегна се за ключалката, отвори бравата и влезе. На стената до вратата върху парче дърво беше поставен звънец. Мейл го натисна и голямата врата на гаража се отвори. Качи се в колата, запали двигателя и провери нивото на бензина. Мамка му! Резервоарът беше празен. Налагаше се да рискува колата да спре или да опита да намери друга. Все пак имаше достатъчно гориво, за да се измъкне от квартала.


	След като Мейл беше заминал, съседката погледна през задния прозорец на къщата си и възкликна:
	— Колко странно!
	— Какво?
	Съпругът й закусваше, като през това време четеше комикси за магьосника от Ид.
	— Мери е забравила вратата на гаража отворена.
	— Старостта си казва думата. Като тръгвам на работа ще я затворя.
	— Да не забравиш!
	— Как бих могъл да забравя? — попита мъжът, раздразнен. — Нали минавам точно край алеята.
	— Може и да забравиш — упорстваше жена му. — Затова ползваш сапун вместо пяна на бръснене вече… колко? Четири дена.
	— Добре, добре, но не съм длъжен аз да пазарувам.
	Продължиха да спорят. Винаги спореха. В разгара на спора жената съвсем забрави за гаража на Мери и когато мъжът й тръгна, тя отиде да се облече, без дори да погледне дали е изпълнил обещанието си.


	Човекът, който беше открил полицай Уайт, заведе Лукас до прозореца.
	— Видях го да тича и веднага излязох отпред.
	— Нека тогава да повторим всичко — предложи Лукас. — Вие сте стояли тук, излизате през вратата…
	Те повториха всичко, минаха през вратата, тръгнаха надолу по улицата и стигнаха до мястото, където е лежал Уайт.
	— Чухте ли полицейски коли преди или след идването на линейката? — попита Лукас.
	— Да, почти по същото време. Навсякъде се чуваха сирени. Спомням си, че чух сирените и след това линейката дойде. Тук вече имаше четирима полицаи и те пратиха всички останали по следите му да го търсят.
	Слоун се приближи към тях. Лукас погледна часовника си.
	— Значи около пет минути.
	— Не изглеждаше да е минало толкова много време. Полицаите дойдоха само за секунди, струва ми се.
	— Много ви благодаря — прекъсна го Лукас и го потупа по рамото.
	— Няма защо. Надявам се да съм бил от полза.
	Докато се отдалечаваха, Слоун каза на Лукас:
	— Казаха, че докато случаят със стрелбата се разследва, ще трябва да работя само в участъка.
	— Така е.
	— Това ме изнервя.
	— Не се притеснявай! — успокои го Лукас. — Имаш сигурни свидетели.
	— Не съм толкова сигурен.
	Слоун все още изглеждаше разстроен.
	— Как вървят нещата? — заинтересува се той.
	— Още не знам. Предполагам, че не са успели веднага да обградят района, не и за по-малко от шест или седем минути. Това е на половин миля оттук. Възможно е да е успял да се промъкне. Не открихме и следа от него. Ако аз бях на негово място, щях да се измъкна.
	— Тоя кучи син може да е в нечия къща и да причини още неприятности — обади се Слоун, който се бе загледал в подредените една до друга къщи, в които живееха непознати за него хора.
	— Да, а може и да се е измъкнал.


	Мейл забеляза някаква западнала бензиностанция, където не се виждаха никакви посетители, нито телевизор. Спря колата, остави оръжието, полицейската шапка и якето на задната седалка и напълни резервоара с бензин за десет долара. Зад касата седеше момче с отегчено от скука изражение и ядеше фъстъци. Мейл му подаде десетдоларовата банкнота, която беше свил от старата жена. Докато плащаше сметката, пред бензиностанцията спря друга кола. Мейл излезе, като гледаше да държи главата си настрани, качи се в колата и потегли. Мъжът си напълни резервоара, влезе да плати и попита момчето:
	— Този, дето току-що излезе, не приличаше ли на оня по телевизията?
	— Нямам никакъв телевизор. Оня тъпанар, собственикът, не ми дава да донеса — заяви хлапето с почти безизразно изражение.
	Докато обработваше кредитната му карта, мъжът се задоволи да добави:
	— Бас държа, че приличаше на него.
	И отиде на работа, където през цялата сутрин не спря да говори за това.


	Мейл продължи надолу по улицата, спря на червено пред един светофар и включи радиото.
	Говореха за него.
	„… бил е дългогодишен пациент на психиатрична клиника, който е инсценирал собствената си смърт. Полицията все още не е идентифицирала тялото, открито в реката.“
	Добре. Можеше да си отдъхне. Но не беше изключено да лъжат. Може би Дейвънпорт му залагаше капан. Някакъв друг глас се обади в главата му: _Какво значение има? И без това няма изход._ Ядоса се сам на себе си. _Няма изход._
	_Разбира се, че може…_ — намеси се нов глас.
	Той беше хитър. Ще се добере обратно до къщата, ще събере каквито пари намери, после ще се оправи с Манет и хлапето, ще избяга някъде в провинцията, където може да убие някой богат фермер, някой за чиято смърт полицията няма как да разбере веднага и… Ако си намереше кола, за четирийсет и осем часа можеше да стигне до Западното крайбрежие. А оттам може да отиде където си поиска. Навсякъде. Усмихна се. Представи си как се движи на запад, червените хълмове се очертават на хоризонта, каубои… Холивуд.
	Когато светлините се смениха със зелени, Мейл забеляза празна телефонна будка до една спирка. Поколеба се, но искаше да говори. И, по дяволите, те вече знаеха кой е! Но още не знаеха за името Ла Ду. Той спря, пусна една монета в телефона и набра номера на Дейвънпорт.


	Телефонът звънна и Слоун погледна въпросително към Лукас.
	— Ако е той, само ми дай знак с ръка и веднага ще кажа на капитана.
	Лукас вдигна слушалката.
	— Дейвънпорт на телефона.
	Гласът на Мейл беше дълбок, без излишни емоции.
	— Не беше честно. Разполагаш с много повече средства, отколкото аз.
	— Джон, всичко свърши — каза Лукас, като направи знак на Слоун.
	Слоун веднага изтича до мястото, където капитанът от полицията разговаряше по радиостанцията с полицаите, които претърсваха района.
	— Хайде, защо не ни кажеш къде са Манет и децата?
	— Това не мога да направя. Тогава нали разбираш, все едно съм загубил всичко. Но ако умрат, ти също ще загубиш, не е ли така? Ще изгубиш абсолютно всичко, наистина, а ти точно това искаш.
	— Джон, въобще не ме е грижа дали ще спечеля, или ще загубя…
	— Трябва да вървя — прекъсна го Мейл. — Твоите копои сигурно пак душат по линията.
	— Да не би да се опитваш да прикриваш твоя човек? Този, който ти дава информация.
	След кратко мълчание, в слушалката се чу смеха на Мейл.
	— Моят човек ли? Майната му на моя човек! Майната й!
	И той затвори.
	Лукас изтича до полицейската кола, където капитанът говореше по радиостанцията:
	— Сигурен ли си, че това е всичко? Добре, тръгвам.
	Капитанът се обърна към Лукас:
	— Някаква бензиностанция на „Амоко“, на по-малко от пет мили оттук. Но наоколо не е имало никой от нашите. Измъкнал се е.
	— По дяволите! — извика Лукас, като нервно крачеше в кръг.
	Полицаят ги остави и замина с колата си.
	— Какво каза? — попита Слоун.
	— Че ще ги убие.
	— По дяволите!
	— Но ще му отнеме малко време да стигне до там. Свържи се с диспечера. Обади се на Дел и му кажи да дойде. Звънни на Лоринг от разузнаването и на онзи от нравствения — Франклин. Изкарай ги от леглата, прави каквото искаш, но им кажи, че ги искам в управлението след петнайсет минути. Кажи им да не се мотаят да се бръснат и да се мият, просто да бъдат там. Петнайсет минути.
	— Какво си намислил?
	— Нали знаеш, че някой издава информация на Мейл?
	— Знам, че така си мислиш.
	— Ще я арестувам! — заяви Лукас.
	Слоун повдигна учудено вежди.
	— Нея? Коя е тя?
	— Още не знам. Прави каквото ти казвам.
	Озадачен, Слоун се втурна да изпълнява поръчките.
	Лукас пак вдигна телефона. Когато от другия край му отговориха, той каза:
	— Време е да отидеш на хуманитарната си визита при Уайт.
	— Лукас… — Гласът на Роу прозвуча тревожно.
	— Тръгни след петнайсет минути.
	— Лукас…
	— Мейл току-що ми се обади. Измъкнал се е и е решен да ги убие. Така че иди при Уайт и не се показвай! Поне за час.
	— Решил си да го пипнеш.
	— Да. Ще го пипна.


>	31

	— Трябва да побързаме — каза Анди. — Ако не успеем да го убием или да го ослепим, ще се опитам да го хвана за краката и да го задържа, за да избягаш. Изтичай навън и се скрий сред царевицата! Там няма да те намери. Излез на пътя и се скрий някъде там, докато не видиш коли. Изчакай да видиш повече от една, в случай че той е в една от тях, и после бягай.
	Анди продължи да говори, като се надяваше, че думите й звучат смислено. Вече не беше сигурна дали е така. Понякога забелязваше, че Грейс я гледа странно и като я попиташе какво не е наред, тя й отговаряше, че току-що я е чула да си говори с баща й или да я нарича Джен.
	От дълго време насам единственият шум, който се чуваше в стаята, бяха стържещите звуци от пилеенето на пирона. Тогава Грейс въздъхна дълбоко и каза:
	— Мисля, че ще мога да сваля подметката на обувката си с една от тези пружини на леглото.
	Анди спря да пили.
	— И за какво? — зачуди се тя.
	— Можем да прокараме пирона през нея и да я използваме като дръжка.
	Когато се опитваха да измъкнат пружините, бяха установили, че малките парчета много лесно се изплъзват от ръката. Мейл беше дал на Анди няколко парчета лейкопласт, за да спре кръвта от една рана на челото й и Анди се опита да увие пружината с част от лепенките, но без резултат.
	— Страхотна идея, Грейс! — въодушеви се Анди.
	Грейс изхлузи обувката си и я подаде на майка си. Токчето беше направено от здрава пластмаса.
	— Можем да го счупим на две, да направим дупка в едната част — обясняваше Грейс, — да сложим там гвоздея, после ще сложим другата част отгоре и ще ги увием с лейкопласт. Така ще можеш да го промушиш, като държиш токчето в ръка, а пиронът ще се подава като острие между пръстите ти.
	Анди погледна дъщеря си. Грейс непрекъснато беше мислила за това как да го убие. Беше си представила всичко до фаталния удар и планът й трябваше да успее.
	— Направи го! — каза й Анди. — Аз трябва да продължавам да пиля.
	След два часа бяха готови. Счупената на две подметка бе увита с лейкопласт и сега образуваше нещо като здрава буца в ръката на Анди и с пирона, който се подаваше от средата, между пръстите й, тя можеше да нанесе удар и то доста силно. Пиронът беше дълъг близо седем сантиметра и по-голямата част се подаваше навън. Заостреният метал на върха проблясваше като връхчето на чисто нова подкожна игла.
	— А сега — каза Анди, като вдигна пирона — да повторим всичко. Той идва, а ти стоиш в ъгъла и си играеш с компютъра. Аз лежа на леглото и започвам да плача, но без да ставам. Той идва да ме вземе както предишните няколко пъти и когато ме вдига, аз се хващам с лявата си ръка за врата му, притеглям го към себе си, а с дясната го промушвам в гърдите като се целя в сърцето.
	— А аз се промъквам зад гърба му и забивам пружината в окото му.
	И Грейс хвана една от пружините, приличаща на игла, с която беше успяла да извади пирона.
	— И тогава ще можем да избягаме.
	Те разиграха всичко отново в тясната изба. Първо Грейс беше Мейл и тя се приведе над майка си да я вдигне. Анди нанесе удар в областта на корема, отдръпна се и после пак. След това Анди трябваше да бъде Мейл. Тя се изправи на гърнето с гръб към Грейс и момичето се промъкна зад гърба й, нанасяйки удар към окото с пружината. Пружината не беше достатъчно здрава, за да може да разкъса мускул, но щеше да го ослепи.
	След като повториха всичко няколко пъти, те се отпуснаха на леглото и Грейс каза:
	— Няма го от много време. Може нещо да се е случило и да не се върне.
	— Ще се върне. — Анди се огледа и докосна с пръсти слепоочията си. — Чувствам, че е някъде там и си мисли за нас.


>	32

	Дел имаше вид на човек, който някого е пъхнал в чувал и после го е налагал с тупалка. Върху синьото му яке имаше петно от засъхнала храна, може би кетчуп. А може би от бира? По лицето му се четеше преумора, а от възглавницата, на която беше спал, косата му стърчеше на всички посоки.
	Франклин не изглеждаше по-добре. Той беше едър негър, който носеше частична протеза на предните зъби, които били избити при някакво сбиване. Имаше навика да върти ченето из устата си когато мисли. Но това не беше най-лошото — блуждаещият му поглед го караше да изглежда като някакъв странен луд, изскочил от средновековието. Беше си сложил костюм, но краката му бяха обути в бели гуменки, а под сакото си носеше тениска, на която пишеше: „Лоуган — санитарни услуги. Изберете гарантираното качество или продължавайте да тънете в мръсотии“.
	Лоринг, обаче, определено държеше първенството. Той беше много едър мъж, дебел, с глава с размерите и формата на тиква и толкова малки, дълбоко разположени очи, че почти оставаха скрити. Не беше се бръснал и брадата му изглеждаше буйна и гъста като къпинак. Тя се поклащаше в такт с главата му подобно на някой голям бодлив кактус. С този свой бледолилав костюм и мръсножълта риза видът му беше по-безумен дори и от Франклин.
	В сравнение с тях Слоун изглеждаше само преуморен.
	И четиримата гледаха тревожно.
	— Не забравяй, че залагаш нашата кожа! — обясняваше Франклин.
	Всички се бяха натъпкали в кабинета на Лукас и бюрото се изкривяваше от тежестта на телата им.
	— Аз поемам отговорността — настояваше Лукас. — Вие просто изпълнявате заповеди и не възразявате. Почнете ли да възразявате, смятайте, че с Манет и детето е свършено.
	Дел кимна.
	— Аз съм вътре.
	— Да бе, нали сте приятели с Лукас. Мамка му! — изръмжа Франклин. — Ти какво ще кажеш?
	И той погледна към Лоринг.
	Лоринг сви рамене.
	— Майната му, какво толкова могат да ни направят!
	— Да ни уволнят, какво, да ни отрежат пенсионните, да ни хвърлят в затвора, а тия мацки могат да ни съдят до стотинка!
	Настъпи мълчание, след което Лоринг попита:
	— И какво още?
	Франклин и Дел избухнаха в смях и Лукас разбра, че ги е спечелил.


	Лестър надникна в кабинета на Лукас и каза:
	— Току-що видях няколко от твоите момчета да тичат надолу по улицата. Какво става?
	_По дяволите!_
	— Какво правиш тук, Франк? — попита го Лукас.
	Лестър се изпъчи и се намръщи.
	— Какво искаш да кажеш?
	— Франк, ти всъщност изобщо не искаш да си тук. Поне за час, може би и малко повече.
	— Защо да не искам?
	— Ами просто не искаш.
	Лестър влезе в кабинета и затвори вратата с крак.
	— Я стига глупости, Лукас! Кажи ми какво става тук.
	— На твоя отговорност — предупреди го Лукас.
	— Добре, ще излъжа, ако трябва — отвърна Лестър. — Никога не съм бил тук.
	— Сигурен съм, че някой издава информация на Мейл.
	— Кой?
	— Не знам, но съм готов да се обзаложа, че е или Нанси Улф или Хелън Манет. Никой друг не е присъствал и при двата ни разговора, за които Мейл е разбрал.
	— Но коя от двете?
	— Не знам — отвърна Лукас. — Няма как да се разбере. И двете имат мотиви — пари, емоционални проблеми, а може би и двете. Всъщност може да е бил и Тауър Манет или Дан, но някак си не ми се вярва, а и когато говорих с Мейл, той спомена, че е тя. Затова си мисля, че е една от двете — Манет или Улф.
	— И какво си решил да правиш?
	— Ще ги арестувам и двете — заяви Лукас. — Ще наредя да ги домъкнат в участъка и да ги претърсят, да ги облекат в затворнически дрехи и да ги натикат в отделни килии. Ще накарам Франклин, Лоринг, Дел и Слоун да им крещят, докато една от тях не издържи.
	— Свети боже! — Лестър се облещи насреща му. — А какво ще стане с тази, която се окаже невинна?
	— Ще й се извиня.
	— Ти си откачил.
	— Слушай, Мейл е на път да убие тези хора. Нали чу записите? Но той е все още далеч някъде на север, а и ние сме поставили полицейски патрули, които ще забавят движението в цялата част на юг от метрото. Ще му трябва известно време докато се добере до тях, но със сигурност ще го направи и когато стигне там, ще ги убие. Това е времето, с което разполагаме.
	— Роу знае ли за това? — попита Лестър.
	— В момента е неоткриваема.
	— Както и аз — каза Лестър и отвори вратата. — Никога не съм говорил с теб.
	И той изчезна. Лукас се почувства някак странно самотен в празния си кабинет. Нямаше какво да прави, освен да стои и да чака да доведат жените. Чу стъпки зад вратата и Лестър се появи отново.
	— И как смяташ да оправдаеш постъпката си? — искаше да знае той. — Имаш ли нещо на ум?
	Лукас поклати глава.
	— Морални съображения. Правим всичко, което можем, за да спасим живота на Манет и момиченцето, ако още са живи.
	Лестър се завъртя и прокара пръсти през косата си.
	— За бога, двайсет и четири години, двайсет и четири години съм работил в полицията… Трябва да отида да прегледам някои доклади.
	— Франк — обърна си към него Лукас, — можеш ли да ни докараш хеликоптер? От другата страна на улицата, на централния площад.
	Лестър се замисли за миг и бързо кимна.
	— Да, това мога да направя — каза той и отново излезе.


	Нанси Улф пристигна крещейки. Хелън Манет дойде разплакана.
	Докараха Хелън Манет първа, загърната с пеньоар. Тауър Манет тичаше на шест крачки след нея. Движеха се бързо, група полицаи водеха заподозряната, вече застаряваща Хелън. Сред тях бяха дебелият Франклин и всяващият страх Лоринг. Тауър Манет подтичваше отзад, бялата му коса стърчеше на всички посоки. Той забеляза Лукас и се втурна към него. Сбръчканото му старческо лице беше побеляло от гняв.
	— Какво, по дяволите, става тук? — попита Манет, като се обърна да посочи към полицаите и жена си. — Казаха ми, че ти стоиш зад всичко това… зад тая идиотска пародия на справедливост.
	— Жена ти е арестувана в процеса на нашето разследване — обясни хладно Лукас. — Предлагам ти да си затваряш устата.
	— Адвокатът ни ще дойде всеки момент — заплаши го Манет.
	Полицаите се бяха отдалечили и почти не се виждаха, когато Манет се обърна да ги догони. Той размаха заплашително пръст към Лукас.
	— Свършено е с теб, свършено…


	— Изглеждаше ми доволен — каза Лестър, като прекрачи във фоайето.
	Лукас не можа да се сдържи да не се усмихне — една нелепа тъжна усмивка, позната на полицаите, която се появяваше винаги, след като нещата се бяха провалили и вече беше невъзможно да се поправят.
	— Да… — каза той. — А какво става с хеликоптера?
	— Ще дойде, на площада от другата страна на улицата.
	— Чудесно!
	Нанси Улф пристигна по пижама, по домашен халат и чехли. Беше ядосана и изплашена и напиращият в гърдите й гняв намираше израз в сълзи, придружени от почти нечленоразделни писъци.
	— Ще ви дам под съд, всичките… Проклети да сте!
	Тя видя Лукас и се задърпа от ръцете на Дел.
	— Ти, ти никога вече… — започна да крещи тя, но не успя да довърши.
	Дел й беше сложил белезници, но когато минаха покрай Лукас, тя изви ръката си към него и той си помисли, че ще се нахвърли отгоре му и ще се опита да го ухапе.
	— Ти, ти си… — задъхваше се тя.
	Но и този път не намери думи да изрази озлоблението си. От левия край на устата й се стичаше слюнка.
	— Отведете я долу — обърна се Лукас към Дел. — Изпратете пижамата за изследване.
	— Пижамата ми! — закрещя Улф. — Пижамата ми…
	Лукас изчака, докато се изгубят от погледа му, и после забърза след тях надолу по стълбите. Дел, Слоун, Франклин и Лоринг се бяха събрали пред залата за съвещания. Хелън Манет беше вече претърсена, фотографирана и изолирана в отделна стая, а дрехите й опаковани и изпратени за лабораторно изследване. На тяхно място й бяха дали да облече затворнически дрехи.
	В момента правеха снимки на Улф и на нея също й предстоеше да бъде претърсена, а дрехите й да бъдат отнети.
	— За бога, човече, тая работа започва да ме плаши. Наистина ме плаши — каза Франклин. — За бога, мисля, че ще е по-добре да се откажем.
	— Вече е твърде късно — отвърна му Лукас. — Всички сме вътре. Ако успеем да пречупим една от тях, значи сме спечелили. А сега ме чуйте. Като влезете вътре при тях, искам наистина да се изплашат. Трябва да им окажем възможно най-голям натиск. Никакви удари, но стоите там и се надвесвате право в лицето им.
	— Виж кой е зад гърба ти — каза тихо Лоринг.
	Лукас се обърна и видя Тауър Манет да минава през стъклената врата, следван от адвоката си.
	— Искам да видя жена си!
	— След като приключи разпита — каза Лукас.
	— Искаме да я видим веднага — извика Манет, като изблъска Слоун настрана и се насочи към Лукас.
	— Само смей да се доближиш до още един полицай и ще те тикна в затвора — заплаши го Лукас.
	Адвокатът хвана Манет за ръкава.
	— Успокой се, Тауър.
	После се обърна към Лукас:
	— Искаме да видим госпожа Манет и настояваме това да стане веднага. Имаме основание да смятаме, че нейните права като гражданин са били грубо нарушени.
	— Искайте разрешение от съда — отвърна им Лукас.
	— Ще го направим — увери го адвокатът. — Ще го имаме след петнайсет минути. Хайде, Тауър — обърна се той към Манет, — нямаме друг избор.
	— Ти, копеле мръсно! — изкрещя Тауър Манет в лицето на Лукас. — Приех те в собствения си дом, отнесох с теб като… като… с равен, а ти, ти ми причиняваш това, мръсен, долен…
	— Какво? — попита Лукас с нескрито любопитство. — Мръсен, долен какво?
	— Боклук — процеди през зъби Манет и се обърна да си върви.
	Франклин, който през цялото време не беше престанал да върти ченето из устата си, сега го намести с език, изкикоти се тихичко и каза:
	— Не знаеше какво да каже. Беше му на устата да те нарече чернилка или мексиканска мутра, но ти си толкова бял, колкото него.
	— Скоро, обаче, ще позеленее и светът ще му се види черен, ако нищо не излезе от тая работа — каза Лоринг, като погледна към залата за съвещания. — Дали ще успеят да измъкнат заповед от съда?
	— Мисля, че ще успеят — отвърна Лукас. — Затова трябва да си като Тауър Манет, за да можеш да вдигнеш някой съдия от леглото посред нощ и да измъкнеш някое приятелче от затвора. Значи се разбрахме. Като влезете при тях…


	Улф седеше в празната стая за разпити, съвсем мъничка сред наобиколилите я мъжаги, уплашена, с широко отворени очи и с разрошени коси. Тримата мъже се бяха надвесили над нея. Лоринг пушеше и димът се събираше около главата й, опита се да стане веднъж, но Дел я бутна обратно да седне. Лукас не беше виждал нищо подобно преди, приличаше на кошмарен разказ от лош филм.
	— Как влизаше във връзка с него? — питаше Лоринг. — Това е всичко, което искаме да знаем. Как се свърза с него? Твой пациент ли беше? Ти ли го лекуваше?
	— Не го познавам, аз не…
	— Глупости, знаем, че ти е бил пациент. Ти чукаше ли се с него? Заради това ли го направи? Затова ли го прикриваш?
	— Никого не прикривам — изхлипа тя.
	— О, я стига! Той ще се върне там и ще убие съдружничката ти и знаеш ли какво ще ти кажа, скъпа? Ще те тикнат в някой женски затвор и сестричките там ще ти видят сметката като парче месо за закуска. Нали не искаш да прекараш остатъка от живота си завряла нос между нечии крака? Така че по-добре да ни кажеш всичко още сега.
	Дел стоеше зад гърба на Улф и сега закри очите си с ръце. Лоринг преминаваше всякакви граници. Дел го избута настрана и зае мястото му, приемайки ролята на добрия.
	— Чуй ме, скъпа — започна той. — Знам какво означава да си привързан към някого. Забъркала си се с човек като Мейл и…
	— Не съм се забърквала! — Тя пищеше, главата й се тресеше. — Нищо не съм направила. Искам адвокат, божичко, искам адвокат веднага, не можете да правите това…
	— Ще говориш с адвоката си, когато ние решим, че ти е позволено! — извика Лоринг.
	Гласът му й подейства като плесница.
	— А сега искам да знам как да го открием. Единственото нещо, което искаме от теб, е да ни кажеш телефонния номер или името на някой, който да ни го даде.
	— Предлагаме ти сделка — намеси се Дел с по-мек глас. — Ще лежиш пет години, но сега след като знаем, че едно от момичетата е мъртво, това прави трийсет години на топло. Никакво мърдане. Когато излезеш от там ще приличаш на… на… как се казва?
	— Съсухрена стара мома — притече му се на помощ Лукас.
	— Една съсухрена стара мома — довърши Дел. Гласът му все още звучеше меко и убедително.


	— Искам да видя съпруга си — хлипаше Хелън Манет. — Искам да го доведете тук.
	През по-голямата част от времето плачеше неутешимо и беше невъзможно да я разпитват. Накрая Франклин падна на колене и като завря лицето си само на сантиметри от нейното, й заяви:
	— Слушай, кучко, ако не си затвориш устата, така ще те напердаша, че да млъкнеш. Ясно ли ти е? Затваряй си устата, за да не ти завра нещо в белия задник и повярвай ми, наистина ще се позабавлявам. Твоето приятелче ще накълца госпожа Манет и дъщеря й като храна за кучета и аз искам да разбера как да го спра и ти ще ми помогнеш.
	— Искам да се видя със съпруга си…
	— На мъжа ти въобще не му пука за теб — изкрещя в лицето й Франклин. — Той иска дъщеря си и внучките си. Но няма да види внучките си, поне и двете, защото ти и твоето приятелче сте убили едно от децата, не е ли така?
	— Е, хайде, хайде, по-спокойно, Франк — намеси се Слоун, като внимателно избута Франклин встрани. — Ще си докараш някой удар, човече. Нека аз да говоря с нея.
	Слоун беше плувнал в пот, въпреки че в стаята беше хладно.
	— Чуйте ме сега, госпожа Манет. Знаем, че човек изпада в стрес в определени моменти от живота си и понякога правим неща, за които после съжаляваме. Ние знаем, че мъжът ви спи с Нанси Улф и знаем, че и вие знаете. Знаем също така, че ако Тайлър Манет се разведе с вас, това, което ще се наложи да делите, никак няма да е много. Не е ли така? Затова…
	Франклин погледна Лукас и поклати глава. Лукас му направи знак с ръка да продължава. Франклин му кимна и изблъска Слоун настрана.
	— Ей, я стига с тия психологически брътвежи! Знаеш, че тая кучка го е направила. Остави ме само две минути насаме с нея и ще я накарам да пропее.
	Той се надвеси над Хелън Манет — лицето му беше само на няколко сантиметра от нейното, и започна да върти ченето из устата си.
	— Мисля, че две минути ще са ми достатъчни.
	Той се изсмя дълго и прегракнало и Лукас му намигна.


	Улф погледна умоляващо към Лукас.
	— Измъкнете ме оттук, само ме измъкнете от тук! Измъкнете ме, моля ви!
	— Ще ви помогна, ако и вие ми помогнете — отвърна Лукас. — Всичко би ни било от полза. Един телефонен номер би свършил чудесна работа. Или адрес. Как въобще се запознахте с него? Не искате ли да ни кажете…
	— Но аз не го познавам — отвърна прегракнало тя.
	— Нека да обясня — намеси се Лоринг, като я заобиколи…
	Дел стоеше зад гърба й толкова близо, че тя усещаше как ръката му се допира до главата й.
	— Знаем, че спиш с Тауър Манет. Знаем, че парите ще наследи дъщеря му. Така че, ако успееш да разкараш старата от пътя си, а ти почти се справяш, и ако няма никаква дъщеря, която да се мотае наоколо, ти ще гушнеш една доста тлъста сумичка, нали?
	— Но това е налудничаво — извика Улф.
	— Но дори и да не успееш да измъкнеш пари от Тауър, пак ще прибереш парите от застраховката към договора за равноправно партньорство. А това са си доста пари накуп, нали така? С толкова пари можеш да си направиш колекция от поршета, ако искаш.
	— Това е… — Улф се опита да каже нещо, но Лоринг я прекъсна като тикна пръст пред лицето й.
	— Млъквай! Още не съм свършил. Така, разбрахме, че си излизала с Джордж Дан, преди Анди Манет да ти го отмъкне и ние тук поспорихме малко дали може това да е причината. Само заради Джордж Дан ли? Затова ли се чукаш с баща й, за да си отмъстиш на Анди Манет, защото не можеш да си върнеш обратно мъжа й? Истинска каша от психологически бълвоч, а? Какво ще кажеш? Какво казва Зигмунд Фройд по въпроса?
	Улф се окопити.
	— Искам да говоря с адвокат. Гарантирам ви, че ако не извикате адвокат, нито един от вас няма да остане на работа в полицията. Бих могла да забравя…
	В този момент Слоун подаде глава през вратата.
	— Лукас по-добре да дойдеш — каза той и като погледна Лоринг и Дел добави: — А вие я карайте по-полека.


	Хелън Манет се беше отпуснала върху пластмасовия стол, беше престанала да плаче и сега си гризеше нокътя на ръката. Беше се пречупила. Лицето й беше придобило лукавото изражение на лисица или по-скоро на някакъв обигран дилър.
	— Какво има — попита Лукас, а Слоун се обърна към нея:
	— Госпожа Манет, кажете на господин Дейвънпорт, каквото току-що ни казахте.
	— Не познавам никой с такова име, Мейл, но познавам едно момче — започна тя. — Той е наемател в една от жилищните сгради, които притежавам.
	— По дяволите! — извика Лукас, обърна се и се плесна с ръка по челото.
	— Лукас? — Слоун го гледаше учудено. — Какво има?
	— По дяволите! Указателят, който проверихме в блока на Кросби. И двамата го видяхме. Същата синя птичка като тази в сградата, където е кабинетът на Анди Манет. Това е знакът на вашата компания, нали?
	Хелън Манет кимна с глава.
	— Да, това е нашата емблема — синя кралска птичка.
	— Помисли си! Видяхме я още първия ден, но тогава не направих връзка. Знаех си, че има нещо…
	Лукас клекна пред Хелън Манет и се вгледа в насълзените й очи.
	— Значи сте познавали Мейл от блока?
	— Не знаех кой е, стори ми се добро момче.
	— Тогава защо му се обадихте? — попита Слоун.
	— Не съм му се обаждала. Той ме потърси. Каза, че знаел какво се е случило и че искал да ми каже колко съжалява и ние… си поговорихме.
	Лукас знаеше, че тя лъже, но точно сега въобще не го беше грижа.
	— Имате ли телефона му? — попита той.
	Тя продължаваше да се държи така, сякаш нищо особено не се бе случило.
	— Да, струва ми се. Мисля, че трябва да го имам записан някъде. Ако разбира се става въпрос за същия човек. Прилича на него.
	— Бихте ли го потърсили?
	— Мисля, че ще мога, ако мога да се прибера у дома.
	— Ще ви закараме обратно — каза Лукас и се обърна към Франклин: — Вземи Лоринг и цял полицейски отряд за охрана, искам всички светлини и сирени включени. Заведете я до тях и след шест минути телефонът да е тук.
	— Имаш го — увери го Франклин.
	Лукас го хвана за ръка и го дръпна настрани.
	— И двамата с Лоринг не я изпускайте нито за миг, каквото и да ви струва.
	По пътя обратно към стаята, където разпитваха Улф, Лукас каза на Слоун:
	— Ти не трябва да се появяваш на улицата с пистолет, затова остани при Улф. Бъди услужлив! Дръж се любезно, извини й се! Обясни й защо е трябвало да направим всичко това. Заведи я до тях, свържи я с адвокат, ако поиска. Намекни й обаче, че ще е по-добре да говори с мен, преди да предприема каквото и да било.
	— И какво смяташ да й кажеш?
	— Ще я помоля да забрави цялата работа — ухили се Лукас.
	— Не мисля, че това ще помогне.
	Лукас надникна в стаята за разпити и видя Дел и Лоринг, облегнати с гръб към стената. Лоринг пак пушеше. Улф седеше на стола. Очите й бяха сухи и гледаха в очакване.
	— Вие двамата, да вървим! — подкани ги Лукас.
	После се обърна към Улф и добави:
	— Всичко е наред. Можете да си вървите. Детектив Слоун ще се погрижи.


	Шерил се размина на входа с Лукас, тъкмо когато двамата с Дел се спускаха забързани надолу по стълбите. Беше с дънки, ботуши, карирана риза и старата бейзболна шапка.
	— Бързаме — извика Лукас, когато двамата я подминаха.
	— Идвам с вас — каза тя и ги догони.
	— Не мисля, че… — опита се да я спре Лукас.
	Шерил го прекъсна.
	— Не ме интересува, казах, че идвам. Къде отиваме?
	Прекосиха заедно улицата и изтичаха до площада пред сградата на правителствения център „Хенепин“. Един хеликоптер беше кацнал по средата на площада, перките му се въртяха и някакъв телевизионен екип снимаше с камера. Операторът веднага забеляза тримата бягащи полицаи, хвана ги в кадър и камерата ги проследи до хеликоптера.
	— Да тръгваме! — извика Лукас на пилота.
	— Накъде?
	— Към Ийгън! Възможно най-бързо!


>	33

	Хеликоптерът се издигна във въздуха. Човекът отпред носеше черна пилотска каска и когато се пресегна напред и натисна лоста за управление и машината се отдели от земята, Лукас усети как стомахът му се свива. Прелетяха над I-94, оставяйки зад гърба си шумната магистрала, по която в този ранен пиков час на деня се тълпяха върволици от коли.
	Прекосиха долината на Мисисипи и продължиха надолу, прелетяха над тежкотоварен шлеп, задминаха някаква мощна моторница с двоен извънбордов двигател и се спуснаха над къщата на Лукас на Мисисипи Ривър Драйв. Дел го потупа по рамото и посочи с ръка. Лукас се вкопчи в предпазния колан и погледна надолу. Видя собствената си къща, потънала сред меките есенни цветове на ограждащите я явори и колата на Уедър, която тъкмо излизаше на заден ход от алеята. Усети, че нещо му убива в ръката и като погледна надолу, видя пръстена. Господи, Уедър! Умираше от желание да я види точно сега, но колата се бе изгубила от поглед някъде между дърветата.
	— Ще се насоча към кръстовището на I-35 и петдесет и пета магистрала — обърна се към тях пилотът на хеликоптера. — Ще останем да кръжим там, докато получим по-точни инструкции. Тук някъде имам карти.
	Тя подаде на Лукас една книжка с карти на района около метрото и той я сложи между коленете си.
	Дел се обади отзад:
	— Какво ще стане ако и това се окаже някаква изоставена бърлога като компютърния магазин, който открихме?
	— Тогава ще трябва да забравим за Манет и децата — отвърна му Лукас.
	Той погледна часовника си.
	— И без това може да се окаже, че вече е твърде късно. Изминали са час и петдесет минути, откакто ни се обади. Би могъл да се придвижи дотам за четиридесет и пет минути, освен ако движението не го забави. Да се надяваме, че ще реши да се позабавлява с нея за последен път, преди да ги убие.
	Жената пилот се обърна към него.
	— Надяваш се, че той ще се позабавлява? Искаш да кажеш, че ще я изнасили?
	— Да… Това е, което прави с нея. За предпочитане е пред това да я убие.
	— О, боже!
	Тя се обърна напред и насочи вертолета надолу и с едно умопомрачаващо пикиране се спусна към някакво голямо кръстовище след един завой.
	— Ето там — посочи тя. — Погледнете цялата тая тарапана там долу. Какво, за бога, става?
	На шосето под тях движението беше блокирано във всички посоки. Сред спрелите автомобили се забелязваха сините светлини от колите на полицейските патрули и Лукас си помисли, че никога досега не е виждал такова ужасно задръстване.
	— Успели са! Започнали са да забавят движението! — извика той и не можа да се сдържи да не се изсмее, кратко и изнервено. — Ще минат поне два часа, докато пътят се разчисти. Може би все още имаме шанс. Може би ще успеем!
	Лукас разгърна картата на тази част от магистралата и се задълбочи в нея, докато хеликоптерът не спираше да прави кръгове във въздуха, един, втори, трети, а през това време Дел се зае да разкаже накратко на Шерил как е протекъл разпита.
	— А къде, по дяволите, е Франклин? — попита Шерил.
	— Вероятно е на пет минути път от къщата на Манет — отвърна Лукас. — Чакам да ми се обади.
	— Какво ще правите с тоя тип? — заинтересува се пилотът.
	— Ще го оковем с вериги и ще го напъхаме в мазето на някоя психиатрична клиника — каза Лукас. — И веднъж седмично ще му подхвърляме по един чийзбургер.
	— По-добре да го застрелят — отвърна жената.
	Лукас й направи знак да мълчи и хеликоптерът пак направи кръг във въздуха. Шерил изглеждаше по-бледа дори и от Лукас.
	— Ако Франклин не се обади скоро, страхувам се, че ще повърна овесените си ядки върху костюма на пилота ни.
	— Недей да го правиш! — предупреди я жената. — Ще опитам да задържа на място.
	Шерил не издържаше.
	— Обади се, Франклин, идиот такъв…!
	И Франклин наистина се обади, успявайки да се свържи чрез диспечера.
	— Лукас, открихме го. Името му е Ла Ду. Къщата е на север от Фармингтън, само на миля от Пайлът Ноб Роуд, до Нейтив Американ Трейл. Адресът е в мен.
	Докато Франклин му съобщаваше адреса, Лукас откри нужната карта и вертолетът се насочи на юг.
	— А какво да правя с госпожа Манет? — попита Франклин. — Имам предвид тази, която е тук.
	— Отведи я в управлението и я свържи с адвокат.
	— И да не забравиш да й прочетеш правата… — провикна се Дел от задната седалка.
	Шерил, която сега беше придобила малко по-бодър вид, също се включи:
	— Нали знаеш, всичко трябва да е тип-топ…
	Без да им обръща внимание, Лукас говореше по радиото с диспечера:
	— Дай ни някакви по-точни координати! Тези номера тук нищо не ни говорят.
	— Сега се опитваме да се свържем с пощаджията там, обадихме се и на местната управа на Дакота Каунти, но се оказа, че в района няма много имоти.
	— Виждам.
	Лукас погледна надолу и видя цялото шосе, осветено на места от светлините на паянтови къщи. Пътят се простираше на повече от миля и той можеше да забележи полицаите, които проверяха движещите се на юг коли.
	— Пратете още хора на юг, ако можете — настоя Лукас.
	— Никога не съм виждал по-странно нещо — обади се Дел от задната седалка, веднага щом Лукас остави слушалката.
	Дел, който обичаше височините, гледаше навън, прилепил лице до стъклото.
	— Долу е истинска лудница. Виж само всички тия хора. За нищо на света не бих искал да съм на тяхно място.
	— Това там Пайлът Ноб ли е — попита пилотът, — или Седър?
	И посочи с ръка надолу.
	— Не знам — каза Лукас, обръщайки картата.
	Ненавиждаше летенето, не харесваше гледката на носа на хеликоптера. Би предпочел нещо по-внушително, нещо здраво и от стомана.
	— Къде е юг? — попита той.
	Жената му посочи и той пак завъртя картата.
	— Добре… Трябва да има някакво игрище за голф.
	— Да, виждам го… — отвърна тя и посочи на ляво. — Това там е игрището. Само че… те са две.
	— Гледай за езеро — насочи я Лукас. — Езеро с форма на полумесец.
	— Видях го.
	— Това е. До езерото трябва да има друго по-голямо и точно там е Пайлът Ноб.
	Машината се отправи с бръмчене на юг, като се придържаше към пътя. Минаха над друго игрище за голф и се спуснаха над някакви ниви. Царевицата беше започнала да пожълтява, един кафяв елен лопатар тичаше през наполовина окосената люцерна.
	Диспечерът се обади по радиостанцията.
	— Лукас, открихме пощальона. Давам ти го…
	От другата страна линията замлъкна, но след малко се обади мъжки глас:
	— Ало?
	Лукас се представи набързо и попита:
	— Диспечерът каза ли ви какво ни е необходимо?
	— Да — отвърна пощальонът. — Трябва ви петата къща, петата от южната страна на пътя, след завоя. Намира се на по-малко от миля след завоя, на един хълм. Пътят към къщата е засипан с чакъл. Бяла къща, боята е доста поолющена, има веранда отпред и врата с мрежа. Отзад се виждат няколко по-стари постройки, почти съборени. На един от прозорците има кепенци, но са счупени и е останал само един. Пощенската кутия е сива, но под нея има още една, закрепена е на същия стълб, тя е оранжева и отгоре пише „Pioneer Press“.
	— Да, разбрах. Благодаря — каза Лукас.
	Отдолу се виждаше някакво езеро, намираха се на повече от сто фута височина и Лукас видя как водата проблесна на слънчевата светлина.
	— Ало, чувате ли ме? — обади се повторно мъжът.
	— Да, слушам…
	— Тук са пуснали някакъв телевизор и току-що видях снимката по телевизията. Това е човекът, който търсите. Не се навърта често наоколо, но съм го виждал няколко пъти.
	— Разбрах, благодаря.
	— Започва да става напечено — обади се Дел от задната седалка, извади пистолета си от якето и освободи предпазителя. — Напечено като гореща скара.
	— Не искам да чувам за скара — отвърна Шерил.
	— Защо?
	— Става ми лошо при мисълта за храна.
	Тя преглътна и започна да рови за пистолета си.
	— Дръж се! — насърчи я жената пилот. — След минута ви свалям долу.
	Жената следеше какво й показва Лукас на картата.
	— Значи гледаме за нещо като предградие и след това продължаваме още три мили до къщата.
	— Ето го предградието — каза Лукас, като посочи към няколко къщи под тях, с нискостеблени дръвчета в предните дворове.
	Къщите бяха скъпи и всички изглеждаха еднакви — боядисани в различни нюанси на бежово, със семпли островърхи покриви — и напомняха за малките картонени фигурки от играта „Монополи“.
	— Това там долу трябва да е пътят — обади се жената в пилотската кабина.
	Пред тях беше Нейтив Американ Трейл. Пътят се простираше като кафява ивица сред обграждащата го зеленина.
	— Нещо се движи там долу…
	Когато приближиха достатъчно, успяха да различат някаква червена кола, която се движеше по пътя и хвърляше след себе си кълбета прах.
	— Едно, две, три, четири, пет. — Лукас броеше къщите. — По дяволите! Мисля, че е тръгнал натам, вижте сега намалява, обръща…
	— Не-е, объркал си се. Петата къща е по-нататък — намеси се жената пилот, като посочи с ръка напред.
	— Не съм убеден. — Лукас се колебаеше. — Ето, виждате ли го как бърза, сега се движи насам.
	Жената се приведе, затърси нещо до краката си, измъкна някакъв бинокъл 8×50, подобен на тези, които използваха в морската пехота, и го подаде на Лукас.
	— Ти решаваш какво да правим — заяви тя.
	Движеха се бързо, но въпреки това им оставаше още половин миля до мястото. Бинокълът беше достатъчно мощен и Лукас го насочи към къщата, нагласи го на фокус и успя да различи пощенската кутия и оранжевата кутия за вестници, разположени една над друга на един и същи стълб. Червената кола вече беше прехвърлила хълма отдясно и сега Лукас забеляза, че от нея излезе някакъв мъж и погледна нагоре към тях. Беше висок, с черна коса и бяло лице. Лице, чиито черти не можеха да се видят от такова разстояние, но въпреки това Лукас знаеше на кого принадлежи то.
	Мъжът се затича към съборетината сред царевичната нива. Държеше нещо в ръка. Може би пушка? Нямаше как да се прецени от това разстояние.
	— Това е той! — Лукас почти изкрещя. — След него! Карай след него!
	— Какво ще правим? — извика Шерил.
	В едната си ръка държеше револвер, а в другата стискаше автоматичен пистолет. Непосредствено пред тях, малко вдясно се виждаха три полицейски коли на Дакота Каунти, които идваха по Пайлът Ноб Роуд от юг. Без да отговаря, Лукас само махна с ръка към Шерил и се свърза с диспечера.
	— Кажете на момчетата на шерифа да се насочат към пътя, първата пресечка на запад от къщата, не към къщата, а към пътя. Малък черен път. Минава край една канавка от западната страна. Кажете им да гледат накъде лети вертолета. Той е в къщата. Видяхме го да влиза в къщата.
	— Какво ще правим? Ще влизаме ли? — питаше Шерил. — Ще влезем ли след него?
	— Да опитаме — каза Лукас през рамо. — Вече съвсем е изкрейзил и не е изключено да носи пушка със себе си. Той не отмъкна ли пушката на Уайт?
	— Отмъкна я — потвърди Дел.
	— Ще трябва да внимаваме. Само че, ако сега ги застреля… По дяволите! Ще го изпуснем за броени секунди, а той направо е превъртял, полудял е, човече!
	— Дръжте се! — предупреди ги пилотът и като се усмихна зад черната си каска, жената насочи хеликоптера към земята.


>	34

	Мейл пое на север, прекоси магистрала I-694, която ограждаше Туин Сити, кара така известно време в посока на изток, после промени курса си на юг и мина през I-94, там, където номерацията се променяше и магистралата продължаваше с нов номер — I-494.
	Караше колата на старата жена и главата му пулсираше, изпълнена с всевъзможни мисли за последния разговор с Дейвънпорт, за измамата на ченгетата, за унижението от изпражненията, за русокосото момиче с обеца на ухото от компанията на Дейвънпорт.
	Нима Дейвънпорт беше използвал момичето за примамка? Толкова добре ли беше успял да го прецени? Припомни си нападението над полицая, приятното усещане, което изпита, когато го удари с дръжката на лопатата, а също и старата жена — когато я видя за последен път, тя лежеше на пода в кухнята с единия крак изпънат под стола, до главата й се търкаляше счупена чиния, а върху гърба й лежеше филийка препечен хляб. Образът на Глория изплува в съзнанието му. Вратът й беше изкривен встрани под тежестта на тялото й, увиснало на въжето. Краката й се поклащаха над главата му като някакво странно махало, докато закрепяше камъните, за да се задейства капана. Мяркаха му се различни части от тялото на Анди Манет — гърдите й, краката, лицето, задникът, гърбът. Начинът, по който говореше, начинът, по който се отдръпваше уплашено от него.
	За малко да се блъсне в камиона отпред. Сви наляво и тогава видя задръстването. Коли и камиони се трупаха в дълга върволица в продължение на половин миля от моста на реката. Сините светлини от полицейските автомобили осветяваха пътя.
	Мейл остана така цели пет минути, заклещен сред уличното задръстване, изнерви се, цветните видения в съзнанието му почти изчезнаха. Далеч напред някакъв джип се качи на тротоара. Мейл си проправи път да види какво ще направи. Джипът продължи бавно напред и после сви в някакво отклонение към шейсет и първа магистрала. Мейл го последва. Не искаше да се връща на север, но нищо не му пречеше да направи обратен завой и да продължи на юг. Но затова щеше да му е необходимо много повече от обикновен късмет. Навсякъде бъкаше от ченгета.
	Той се промъкна през отклонението на пътя и се отправи на север. Направи обратен завой, пренебрегвайки всякакви правила за движение и продължи на юг. Цялото движение в района около моста беше блокирано, но освен този мост имаше и друг, по-малък от първия и по-малко използван, който се намираше близо до Нюпорт.
	И още ченгета. След рафинерията продължи на изток по шейсет и първа магистрала.
	По радиото непрекъснато говореха за случая. Водещия на WCCO съобщаваше новините с тържествено сериозен глас: „… целият район на юг от метрото движението е спряно, докато полицията издирва заподозрения по случая Джон Мейл, идентифициран като похитителя на госпожа Анди Манет и двете й дъщери, Грейс и Дженевиев. Полицията проверява по-голямата част от основните автомобилни маршрути в Дакота Каунти, както и всички мостове на река Мисисипи. Молим гражданите да проявят търпение, докато органите на реда изпълняват своите задължения. Полицаите работят усилено, но въпреки това движението по главните платна на магистрали I-35Е и I-35W продължава да се осъществява трудно и бавно. Същото важи и за всички мостове в долната част на Сейнт Пол, в това число Хай Бридж, моста Уабаша, Робърт Стрийт Бридж, моста на магистрала 3, включително Мендоута Бридж и двата моста на I-694“.
	По дяволите! Няма как да се добере до къщата.
	Караше надолу в посока към Хейстингс и без малко да се натъкне на блокада. Говорителят не беше споменал нищо за Прескот, нито за Сейнт Кру Бридж в Уисконсин. Ако наистина проверяваха колите по всички тези мостове, значи още не бяха открили къщата и жените и все още не бяха разбрали за името Ла Ду.
	Изостави магистрала 61 малко на север, след Хейстингс, премина през моста Сейнт Кру в Уисконсин, направи един завой южно от Уисконсин и прекоси отново Мисисипи през Минесота, минавайки по неохранявания мост Ред Уинг. От Ред Уинг се озова пак на 61-ва и продължи на север, докато накрая не се насочи към околностите на Фармингтън.
	Не видя никакви полицаи по магистралата, нито в града, никъде. Почти не се чуваха шумове. Дори на север магистралата изглеждаше безлюдна. Когато стигна до Нейтив Американ Трейл, зави на изток, намали скоростта и се огледа за някакви светлини, автомобили или други признаци на движение. Не забеляза нищо подобно.
	Мейл натисна педала на газта с облекчение, сърцето му биеше силно, можеше да си отдъхне, всичко щеше скоро да свърши. Представи си пак Анди Манет и всички онези части от тялото й и зави вляво.
	Спря колата. Чу някакво бръмчене, но не можа да разбере откъде идва шумът. Ослуша се за миг, после се пресегна, взе пушката от задната седалка и излезе навън.
	В този момент хеликоптерът се спусна над него. Мейл погледна на север и видя огромната машина, връхлитаща с бръмчене над главата му. Той се втурна към Анди.


	Чуха го да тича по пода над тях и после стъпките му отекнаха по стълбите. Никога преди това не го бяха чували да тича. Анди се изправи в леглото и погледна дъщеря си.
	— Нещо не е наред.
	— Тогава трябва ли…? — попита ужасена Грейс.
	— Трябва — прекъсна я Анди.
	Грейс кимна, клекна на пода и повдигна единия край на матрака. Извади огромната игла, която бяха направили от пружината и подаде пирона на майка си.
	Анди хвана пирона удобно между пръстите си и целуна дъщеря си по челото.
	— Не трябва да чувстваш нищо! Недей да мислиш! Просто го направи! Както го бяхме разиграли преди, отиваш в ъгъла…
	Спомни си, че първия ден, след като Мейл ги затвори в мазето, веднага беше усетила миризмата на изгнили картофи. След това миризмата беше станала част от обстановката и Анди беше престанала да й обръща внимание. Но ето че сега отново я усети — мирис на картофи, прах, пот и урина. Тази затворническа дупка…
	— Убий го! — извика Грейс.
	Очите й изглеждаха огромни и хлътнали. Кожата й беше изтъняла като хартия, а устните — пресъхнали.
	— Убий го! — повтори тя.
	Мейл трескаво се опитваше да отвори вратата, бореше се с ключалката. Когато се появи на вратата, Анди видя, че е въоръжен и тогава само за част от секундата тя си помисли, че ще ги убие, ей така, без да каже дума, без да им даде какъвто и да било шанс.
	— Излизайте! — изкрещя той.
	Лицето му — лице без възраст — беше бяло като платно. От единия край на устата му се стичаше бяла слюнка. Той размаха пушката, просто замахна, без да я насочва към тях и извика:
	— Излизайте оттук! Излизайте и двете!
	Анди държеше пирона в ръката си. Тя тръгна първа, усети как Грейс се пресегна, хвана се за края на разкъсаната й блуза и се повлече след нея.
	— Но какво… — недоумяваше Анди.
	— Излизайте! — изръмжа насреща й Мейл.
	Сграбчи я за врата и я изблъска напред като продължаваше да се обръща и да гледа през рамо, сякаш се страхуваше, че някой всеки момент може да нахълта вътре. Държеше пушката готова за стрелба.
	Анди избра точно този момент да го нападне. Тя заби пирона дълбоко в областта на далака, опитвайки се да насочи острието нагоре към сърцето и докато нанасяше удара, не изпусна погледа му нито за миг.
	Анди започна да крещи името на дъщеря си.
	— Грейс, Грейс…


	Вратата на бараката беше наполовина отворена. Лукас я ритна с крак. Дел се прилепи до стената, с насочен към пода пистолет. Шерил отиде да провери къщата отзад.
	Лукас пръв влезе вътре, държеше пистолета високо вдигнат, с насочен мерник. Пръстът му беше побелял от стискането на дръжката. Миришеше на гнила дървесина, а през мръсните стъкла на прозорците се процеждаше слаба светлина. През вратата отсреща се виждаше някаква счупена кухненска маса, а по прашния под имаше отпечатъци от стъпки, които водеха към вътрешността на къщата. Отляво зееше врата, покрита с паяжини, а от другата страна се откриваше някаква наклонена рушаща се стена. Именно от тази посока идваха светлината и виковете на мъжа.
	Дел, който го следваше неотлъчно, го потупа по рамото.
	— Да вървим!
	Лукас тръгна напред леко приведен, като се придвижваше бавно, с широка крачка за по-голяма опора. Дел му прикриваше гърба. Лукас се подаде за миг, колкото да хвърли бегъл поглед надолу по стълбите и чу писъците на жената.
	— Грейс, Грейс…
	Когато Анди заби гвоздея в тялото му, Мейл се облещи и зяпна едновременно от болка и от изненада. Дръпна се инстинктивно назад и се обърна. Грейс се прицели в дясното му око, но точно в този миг Мейл извърна глава встрани. Острието на иглата одраска кожата на носа му и се заби на милиметри в лявото му око.
	Мейл извика, отстъпи крачка назад и Анди викна на Грейс:
	— Бягай, Грейс! Бягай!
	Грейс побягна, но Мейл се пресегна, сграбчи я и момичето изгуби равновесие, то политна и се блъсна в полицата на задната стена на мазето. Успя да се изправи на крака и хукна към стълбите и тогава Анди видя пушката в ръцете на Мейл, извади пирона и отново го заби между ребрата му. Ръката с оръжието увисна във въздуха, Мейл заби лакът в лицето й, но преди да падне, Анди успя да види крачетата на Грейс да изчезват нагоре по стълбите. Той се обърна и я изгледа с единственото си здраво око. Другото беше цялото в кръв и Анди изпита леко задоволство, когато го видя. Цевта на пушката се издигна и се изравни с лицето й. Останаха така за миг, загледани един в друг. Лицето на Мейл беше изкривено в грозна гримаса. Тя видя как ръката му натиска спусъка, но изстрел не последва и Анди отскочи встрани от цевта.


	Приклекнал, Лукас тръгна напред и започна да слиза надолу по стълбите. Чу мъжът да вика и видя момиченцето, слабичко като някакъв призрак с разрошена коса и лице, изцапано с кръв. Детето изтича към стълбите, но забеляза Лукас и се спря. В този миг прокънтя изстрел от пушка. Ударната вълна беше толкова силна, че Лукас загуби равновесие, полетя на една страна, опитвайки се да се задържи. По главата му се посипаха парчета мазилка.


	Не усети силна болка, когато Анди Манет го промуши, но Мейл знаеше, че раната е дълбока. Направи крачка назад, за да се съвземе, но Манет не го пускаше и тогава се появи момиченцето. Видя приближаващата се детска ръка и проблясъка на тънкото острие между пръстите й и успя да извърне главата си встрани. Шилото се заби в лицето му. Болката беше непоносима, много по-силна от раната и тогава Манет нанесе втория удар. Тя пищеше и той забеляза момиченцето, което се опитваше да се измъкне към стълбите. Хвърли се към нея, не усети никакво съприкосновение, но видя детето да пада. Всичко сякаш се движеше пред очите му на бързи обороти, като филмова лента с прекалено бърза смяна на кадъра и мозъкът му не беше в състояние да преработи цялата информация. Огледа се за Манет, жената, която го беше измамила, и я видя на пода в краката си. Тя крещеше нещо и той насочи цевта към широко отворената й уста и стреля. Спусъкът се отмести на празно и изстрел не последва. Продължи да го натиска отново и отново, видя детето да пищи на стълбите и Дейвънпорт да полита встрани, стиснал пистолет в ръката си.
	Мейл побягна. Измъкна се през огнището, през стария навес за въглища и се насочи към прогнилата дървена врата нагоре. Удари вратата с приклада на пушката, тя се отвори и ярката слънчева светлина го ослепи право в очите.
	Дел стоеше в началото на стълбите, вцепенен от изстрела, с пистолет сочещ надолу, някъде покрай Лукас. Лукас се изви настрана, тялото му се олюля, хвана момиченцето, изблъска я настрани, успя да запази равновесие и се улови за парапета в края на стълбите. Пистолетът му шареше из стаята в търсене на познатото лице, на мишената.
	— Грейс — извика Анди и после пак, — Грейс, бягай!
	Някакъв мъж влезе в мазето, беше едър, с костюм, държеше пистолет и крещеше нещо към нея. Зад гърба му видя друг мъж, също въоръжен, който приличаше на скитник. Тя се отдръпна, но въпреки целия ужас и болката успя да различи една-единствена дума _Къде?_ и Анди посочи с ръка към огнището. От същата посока, някъде иззад огнището, в стаята навлезе лъч светлина.
	Дел вече беше изтичал до някаква врата, погледна надолу, после обратно към него. С три скока Лукас прекоси стаята, премина покрай огнището и се озова в тясна дървена стаичка, в единия край на която се виждаше отвор с капак.
	Анди чу изстрелите. Няколко бързи изстрела от пистолет, последвани от звука на пушката…


	Мейл изпълзя на колене по тревата, огледа се и извади пушката. Презареди и от дясната цев изскочи празна гилза. Ето защо беше дала засечка. Сред цялата тая бъркотия в мазето беше забравил да презареди.
	Само че сега, навън трябваше да внимава за повече полицаи. Чу някакъв мъж да вика, после различи други викове, идващи откъм мазето. Бръмченето на хеликоптера се усили и машината се издигна от другата страна на къщата, на по-малко от два метра от земята. Огромните перки се въртяха във въздуха.
	Шерил изтича зад къщата.
	Видя го в същия момент, в който и той я забеляза. Тя държеше пистолета си в ръка, стреля и куршумът закачи дрехата на Мейл. Той също беше натиснал спусъка и изстрелът улучи Шерил в крака и тя полетя към земята. Хеликоптерът увисна над главата му като огромно насекомо. Мейл се прицели през стъклото в лицето на пилота, скрито зад черния шлем, но пушката пак засече. По дяволите! Той побърза да презареди, изтича под вертолета, мина край Шерил и се насочи към ъгъла.
	По алеята към къщата идваха полицейски коли, най-малко три.
	Мейл се обърна и се затича с всички сили през двора към царевичната нива. Прескочи оградата и потъна сред гъстите зелени стъбла.
	Шерил лежеше на земята и крещеше. Вертолетът беше само на трийсетина метра от нея и жената в кабината неистово ръкомахаше с ръце към Лукас, който в този момент се измъкваше от навеса за въглища. Лукас се обърна и видя Мейл да прескача през телената ограда и да изчезва от погледа му.
	Една полицейска кола спря встрани от двора. Лукас изтича до Шерил, клекна и сложи ръка на гърба й.
	— Ранена ли си?
	— Краката ми, краката ми… Толкова боли… Направо ме изгаря…
	Дел вече беше излязъл и сега Лукас направи знак на пилота да приземи машината. Изтича до един от униформените полицаи, който стоеше в готовност до колата си, с пушка в ръка.
	— Той е в царевицата — извика Лукас, опитвайки се да надвика бръмченето на хеликоптера. — В царевичната нива!
	Хеликоптерът се приземи, засипвайки ги с късчета трева.
	— Вземи няколко от твоите хора и влезте в нивата. Трябва да му отрежете пътя…
	Полицаят кимна и изтича към останалите коли. Лукас се върна при Шерил. Дел се бе надвесил над нея. Беше скъсал панталона над раната и те видяха, че е улучена от вътрешната страна на бедрото, малко над коляното. Имаше засегната артерия, раната изглеждаше сериозна и бързо се пълнеше с кръв.
	— Кърви лошо — каза Дел.
	Гласът му беше спокоен и идваше някъде отдалеч.
	Дел съблече якето си, откъсна ръкава и притисна парчето плат към раната.
	— Дръж го там — каза Лукас. — Аз ще я вдигна.
	— Зле ли съм? — попита Шерил. — Много ли е зле?
	Лицето й беше станало мъртвешки бяло.
	— Боли…
	— Това е само един крак, не се тревожи — успокои я Дел и й се ухили със зелените си зъби.
	Лукас я взе на ръце, притисна я внимателно към себе си и я понесе към хеликоптера. Шерил стенеше от болка.
	Жената беше отворила вратата за качване и Лукас й извика през шума от двигателя:
	— Кърви лошо, улучил е артерията. Трябва да я откараш в Рамзи.
	Пилотът кимна и вдигна високо палец в знак, че е разбрала.
	— Ти остани с нея — извика Лукас на Дел. — Дръж раната запушена.
	— Ще ти трябва помощ…
	— Скоро ще я имам. Всичко вече е игра на гоненка.
	Дел кимна и те наместиха Шерил върху седалката.
	Дел се надвеси над нея и хеликоптерът се отдели от земята.
	Лукас се обърна и видя Анди Манет, застанала на прага на къщата. Беше прегърнала дъщеря си през раменете, а със свободната си ръка придържаше парчетата раздърпан плат, които някога са били костюм.
	— Вие ли сте Дейвънпорт? — попита тя.
	Изглеждаше много зле. Имаше вид на човек, който умира.
	— Аз съм — кимна Лукас. — По-добре ще е и двете да поседнете. Добре ли сте?
	— Той се страхува от вас — промълви Анди. — Джон се страхува от вас…
	Лукас отмести поглед от тях и се загледа в посока към царевичната нива.
	— И има защо — каза той.


	Полицаите на Дакота и преди се бяха справяли с бегълци, които бяха намирали укритие в царевични ниви. Знаеха как да пресекат пътя на такъв човек. Самата нива се простираше на около миля дължина, но беше широка наполовина. Пътят се извиваше от едната й страна и продължаваше през други две ниви с люцерна. От другата страна се виждаше поле с необран фасул. Полицейските коли се бяха разположили от трите стани на царевичните насаждения и мъжете наблюдаваха района с бинокли от покривите на автомобилите.
	Не беше изключено Мейл да опита да се промъкне през бобената нива, но тя беше твърде далеч и щеше да му коства доста усилия. Освен това, само след минути там се появи друг полицейски патрул и отцепи широката пътека, която отделяше нивата от царевицата. Патрулът спря на най-високия участък от пътя и едно униформено ченге с полуавтоматична пушка остана да пази, скрит зад колата.
	Поне засега това щеше да свърши работа. След по-малко от пет минути щяха да пристигнат още двайсет полицаи, а след десет броят им щеше да нарасне на петдесет, и цялата царевична нива ще бъде оградена.
	Лукас беше останал с Анди Манет и сега говореше по радиостанцията:
	— С мен са госпожа Манет и Грейс. Имаме нужда от хеликоптер, който да ги откара оттук.
	— Лукас, шефката иска да говори с теб.
	В слушалката се чу гласа на Роу:
	— Разбрах, че си ги открил.
	— Да, но трябва да ги откараме незабавно оттук. Трябва ни хеликоптер.
	— Зле ли са пострадали?
	Лукас погледна към жената и детето.
	— Състоянието им не е критично, но изглеждат много изтощени. Раниха тежко Шерил.
	— Кепслок ми съобщи по радиото. Само след три-четири минути ще са в Рамзи. Изпратихме друг хеликоптер, трябва всеки момент да е при теб. Опитваме се да открием Дан.
	Анди беше обвила с ръце Грейс, която не спираше да плаче.
	— Дженевиев? Дженевиев при вас ли е?
	Лукас поклати глава. Лицето му стана сериозно.
	Анди преглътна с усилие и попита:
	— Не знаете ли къде…
	— Надявахме се да е при вас — отвърна Лукас.
	— Той ми каза, че щял да я остави в търговския център. Дадох й четвърт долар, за да ви се обади.
	— Съжалявам…
	Цяла колона от полицейски коли, включително отряди от градските полицейски части задръстиха пътя към къщата, две от тях спряха на алеята за коли и отвсякъде наизскочиха униформени полицаи, въоръжени с пистолети и пушки, и обградиха царевичната нива. Някакъв началник от крайградските подразделения се приближи към Лукас.
	— Дейвънпорт?
	— Да, а вие кой сте?
	— Дейл Патерсън — представи се той. — Сигурен ли сте, че се крие в царевицата?
	— Повече от деветдесет и пет процента. Видяхме го да влиза вътре, а оттам няма накъде да се измъкне.
	— Той е тежко ранен — каза Анди.
	Петерсън протегна ръка към нея, но тя се дръпна назад и Лукас му даде да разбере с едно бързо кимване с глава, че не трябва да я докосва.
	— Аз го намушках. Малко преди да избяга.
	Анди вдигна ръка. Все още стискаше острието и пръстите й бяха изцапани с кръв. Грейс, която не се откъсваше от прегръдките на майка си, сега също погледна към тях.
	— И аз го намушках. В окото.
	Тя им показа пружината, заострена като шило.
	— Той щеше да ни убие — каза Анди, но в гласа й нямаше и следа от емоция.
	— Добре сте направили — отвърна Лукас и се усмихна. — По дяволите! Наистина се гордея с вас!
	Той се пресегна импулсивно да потупа Анди по рамото, но се спря и вместо това се обърна към Петерсън:
	— Ще можете ли да се справите?
	— Ще се справим — кимна полицаят.
	— Тогава го направете! Бих искал и аз да се включа. Той току-що стреля по един от моите хора.
	Петерсън кимна.
	— Чухме за това, но нали знаеш… просто внимавай.
	Всъщност искаше да каже „Гледай да не го убиеш“.
	— Няма проблеми — отвърна Лукас.
	После се обърна към Анди:
	— Госпожа Манет, тези момчета ще ви закарат до пътя и хеликоптерът ще ви вземе оттам.
	— Журналистите пристигат — обади се някакъв глас от последната полицейска кола надолу по шосето.
	— Дръжте ги настрана! — каза Лукас.
	— Задръжте ги на завоя — намеси се Петерсън — и кажете на Ханк да се свърже с въздушните и да не пускат хеликоптерите на телевизията тук.
	— Благодаря ви — обърна се Анди Манет към Петерсън. — После подкани дъщеря си: — Да вървим, Грейс!
	— Ами Дженевиев?
	— Ще я потърсим после — обеща й Анди.
	Лукас ги придружи до полицейската кола.
	— Съжалявам, че се забавихме толкова — обясни той. — Но той не е глупав.
	— Не, не е — отвърна Анди.
	Полицаят им отвори задната врата, за да влязат вътре. Анди помогна на Грейс да се настани отзад, после се обърна да каже още нещо на Лукас. Погледът й се спря на лицето му, но веднага след това се плъзна встрани и тя прикова очи в нещо зад гърба му. Лукас погледна назад, за да разбере какво е видяла и ръката му инстинктивно се насочи към пистолета. Дали не беше видяла Мейл? В следващия миг тя се шмугна край него, направи три крачки напред и изведнъж се затича нагоре към къщата.
	Лукас извика на полицая:
	— Гледай хлапето!
	Забърза след нея, но като разбра къде отива, се втурна да бяга.
	— Госпожа Манет, чакайте, моля ви, почакайте…
	Петерсън говореше по радиостанцията, но в момента, в който видя Анди Манет да тича към къщата, той остави микрофона настрана и хукна след нея.
	Тя тичаше към едно дървено ограждение, разположено върху ниска циментова платформа. Лукас беше на трийсетина метра след нея и не преставаше да вика:
	— Недейте, почакайте!
	Но Анди вече беше стигнала дотам. Тя се спря, хвана капака на цистерната и се опита да го повдигне. Лукас трябваше да я спре, след като осъзна това, което инстинктът й беше подсказал. Ето къде беше Дженевиев.
	Куклата в петролния варел представляваше момиченцето, захвърлено в цистерната. Воден гроб, помисли си Лукас.
	Веднъж, когато все още работеше като униформен полицай, се бе занимавал със случай на отвличане, при който се оказа, че детето е било застреляно и захвърлено в някакъв малък поток.
	Тялото беше престояло много време във водата, влачено по бреговете, и Лукас се оказа в групата, която го намери. През всички тези години, прекарани в полицията, беше видял много смъртни случаи и вече почти нищо не беше в състояние да го развълнува. Но все още си спомняше това дете от първите години на службата си — бялото подуто детско тяло и празния отсъстващ поглед. Понякога в кошмарите си все още виждаше тези очи.
	Капакът на цистерната се оказа твърде тежък за Анди Манет. Нямаше как да го отмести сама, но успя да го повдигне няколко сантиметра и докато Лукас стигна до нея, тя изблъска капака встрани, откривайки отвора на цистерната.
	Лукас я сграбчи в ръцете си и я избута настрани, докато Анди Манет не преставаше да крещи:
	— Не, не…
	Лукас се извърна и погледна надолу.
	В началото не забеляза нищо — само някакъв вързоп, който се беше закачил на стената на цистерната и черната вода на дъното. Тогава вързопът се раздвижи и той видя една ръчичка да се подава оттам. Петерсън беше хванал здраво Анди Манет, опитвайки се да я държи далеч от цистерната. Лукас се извърна към тях с широко отворени от изненада очи, махна им с ръка и извика:
	— Жива е! Господи, тя е жива!
	Цистерната не беше дълбока повече от четири-пет метра и вързопът беше увиснал близо до водата. Сега той отново се размърда и едно детско личице погледна нагоре към Лукас.
	— Донесете нещо насам! — извика Лукас към полицаите. — За бога, дайте някакво въже!
	Един униформен полицай отвеждаше Анди Манет настрана. Тя се съпротивляваше ожесточено. Друг полицай отвори багажника на колата си и извади оттам въже. След секунди той вече беше при цистерната.
	Лукас съблече якето и обувките си.
	— Дръжте въжето здраво — обърна се той към полицая. — Извикай още някой да ти помогне.
	От всички краища на двора към тях се стичаха още полицаи.
	Анди Манет молеше мъжа, който я държеше да я пусне. Сега Петерсън се провикна към него над главите на обкръжилите ги мъже:
	— Нека да дойде, но не я пускай! Не я изпускай!
	Лукас хвана края на въжето и започна да се спуска съвсем бавно, като закрепяше стъпалата си на циментовата стена на цистерната. Вътре миришеше на прясна пръст и влага като през пролетта. Той продължи да се спуска, мина покрай малкия вързоп и се потопи във водата. Беше плитко и водата стигаше едва до кръста му, но затова пък беше адски студено.
	— Дженевиев — промълви Лукас.
	— Измъкнете ме! — изхлипа детето.
	Едва чуваше гласа й.
	Някаква допълнителна част, вероятно стълба или нещо друго, е била закрепена на стената на осемдесет-деветдесет сантиметра от сегашното ниво на водата. Каквото и да е било, вече го нямаше, но от конструкцията бяха останали два метални лоста, които стърчаха от двете страни на бетона. Дженевиев бе успяла да изпълзи достатъчно високо по камъните, за да закрепи края на якето си на едно от железата. Увиснало така, закопчано догоре, якето образуваше нещо като огромен пашкул, прикрепен към стената на цистерната. Детето беше се мушнало вътре, беше пъхнало крачета в ръкавите на дрехата и беше останала да виси в това положение близо сто часа.
	— Хванах те, гълъбче — успокои я Лукас и я взе на ръце.
	— Той ме хвърли вътре… хвърли ме вътре…
	Петерсън се провикна отгоре:
	— Сега какво да правим? Искаш ли някой да слезе при теб да ти помогне?
	— Не — извика Лукас. — Ще я оставя загъната в якето и ще го вържа за въжето. Дърпайте внимателно!
	Лукас затегна въжето и Дженевиев простена.
	— Внимателно! — предупреди ги той.
	И Дженевиев се появи на бял свят.


>	35

	Мейл пълзеше напред между редовете с царевица. Беше полусляп, а ушите му още пищяха след изстрела. Край него стъблата на царевицата растяха гъсти и високи като тропическа гора. Не виждаше добре, не разбираше защо, просто знаеше, че едното му око незнайно защо престана да функционира. При всяко движение напред, когато за миг отпуснеше тежестта си върху ръцете си, стомахът му се свиваше от нетърпима болка.
	Въпреки всичко една част от разума му продължаваше да разсъждава трезво. След като измина около петнайсетина метра навътре в нивата, той се обърна на дясната си страна, изправи се на крака и като притискаше с една ръка корема си, а в другата държеше пушката, Мейл се спусна, олюлявайки се, надолу към пътя. От всички други страни го ограждаше открито поле, но той знаеше, че ако успее някак си да мине шосето, ще се озове в друга царевична нива, дълга около миля, в края на която имаше къща, а в къщата със сигурност щеше да има и кола.
	Под шосето минаваше тръба на напоителна система. Не беше голяма, не знаеше дори дали ще успее да провре раменете си оттам, но си спомни, че беше видял ръждивия край на тръбата да се подава от земята над една мочурлива, покрита с папур местност от другата страна на пътя. Само да успее да се добере до там!
	Дишаше трудно и с всяка измината крачка болката се усилваше все повече и повече. Олюля се, улови се с ръка за стъблото до него и се свлече на земята. Остана да лежи така известно време, после се претърколи по гръб и погледна корема си. Навсякъде имаше кръв. Повдигна ризата си и забеляза дупката, само на милиметри под гръдната кост. От раната излизаше обилна струя кръв.
	Всичко, което се случи от момента, в който отвори вратата на мазето, до престрелката на двора, беше като някаква вихрушка в главата му. Но сега си спомни как Анди Манет се бе нахвърлила върху него и усети пронизващата болка, която беше изпитал, когато тя го промуши с някакво острие.
	По дяволите! Тя го бе наръгала.
	Лицето на Мейл се изкриви в някаква странна гримаса, раменете му се повдигнаха конвулсивно, тялото му потрепери и той се разплака. Ченгетата щяха да го убият, ако го открият, Манет го беше наръгала, нямаше никъде, където да отиде. Поплака малко, после се окопити и се съвзе. Ако успееше да излезе от тая царевица, ако успееше да мине през тръбата, ако успееше да си намери кола и да избяга от всички, поне за малко, само да си почине, да затвори очи, тогава щеше да може пак да се върне към Манет.
	Да, той ще се върне за нея. Тя му дължеше цял един живот.
	Мейл приведе глава и започна да пълзи. Някъде по пътя беше изгубил пушката, но сега не можеше да се връща за нея, пък и пистолетът все още си беше на мястото си, затъкнат в колана. Веднъж се спря, за да погледне назад. Никой не го преследваше, но той видя тънката ивица кръв, която се виеше след него, и достигаше до мястото, на което лежеше сега.


	Лукас легна по гръб във високата трева край кладенеца, за да си поеме дъх. Полицаите, които го бяха изтеглили, сега се оттегляха назад и намотаваха въжето. Петерсън изтича до него.
	— Още един хеликоптер идва насам. Ще бъде тук след минута.
	Лукас се изправи. От кръста надолу беше целият вир-вода и зъзнеше.
	— Как е хлапето? — попита той.
	Петерсън поклати глава:
	— Не знам. Изглежда зле, но пък съм виждал къде-къде по зле от нея да се оправят след това. Ти добре ли си?
	— Уморен съм — отвърна Лукас.
	Хеликоптерът пристигаше и няколко полицаи бяха излезли на шосето и махаха към пилота в кабината да го насочат къде да кацне. Други двама полицаи вървяха по пътя и Лукас видя още да идват и да се насочват към царевичната нива. Той нахлузи обувките си и след като си облече якето, се обърна към Петерсън:
	— Кажи на хората си, че влизам в нивата да огледам. Ще се движа по края, няма да навлизам много навътре.
	— Той е въоръжен. — Петерсън направи опит да го спре.
	— Просто им кажи — настоя Лукас.
	— Слушай, безсмислено е…
	— Той няма да седи и да ни чака да предприемем нещо — прекъсна го Лукас. — Повярвай ми, добре го познавам. Той се опитва да избяга, няма да тръгне да ни устройва засади и да стреля по нас. Ще търси начин да се измъкне.
	— След минута тук ще е пълно с хеликоптери, които направо ще го издухат от полето.
	— Искам само да погледна — заяви Лукас, обърна му гръб и се насочи към оградата, където беше видял Мейл да изчезва от погледа му. — Предупреди твоите хора.
	Той прескочи оградата и обувките му, които бяха ниски и удобни за работа в града, но не и за такива условия, веднага се напълниха с камъчета и треволяци. По краката му се полепиха бодили, които го бодяха през мокрите чорапи. Той навлезе сред нивата и усети сладката миризма на зряла царевица. Едри, налети кочани висяха по стеблата и от краищата им се спускаха кафяви меки коси. Проправяше си внимателно път между високите плевели, докато накрая не се натъкна на прясно оставени следи в рохката сива пръст.
	Лукас извади пистолета си, спря, ослуша се и се запромъква напред леко приведен, като нарочно държеше краката си широко разкрачени за по-голяма опора. Видя следи от кръв, нови отпечатъци по земята и още кръв. Мейл беше ранен. Лукас се спря и се заслуша. До ушите му достигаше само лекото шумолене на листата, раздвижени от полъха на вятъра, чу бръмченето на преминаващи автомобили, далечния вой на сирените и боботенето на хеликоптера, кръжащ над нивите. Една калинка запълзя нагоре по някакво листо до лицето му. Лукас продължи да се промъква сред високите стебла с насочен напред пистолет. Ниско долу царевицата растеше толкова гъсто, че той почти не можеше да види нищо през нея и погледът му беше насочен напред над ширналите се пред очите му върхове. Продължи да следва дирята, която сочеше навътре в нивата, докато стигна до едно място, където следата рязко извиваше в дясно и се губеше зад някаква бразда. Лукас не можеше да различи нищо по-нататък. Мейл очевидно се придвижваше, като се прикриваше зад високите бразди и всяко по нататъшно преследване би било равносилно на самоубийство.
	Лукас се изправи и проследи с поглед новата посока, която Мейл беше избрал. От мястото, на което беше застанал, виждаше телеграфните стълбове наредени край пътя. Стъпвайки бавно и внимателно, той си проправи път обратно до оградата и се прехвърли от другата страна, където го очакваше Петерсън. Като видя Лукас да се връща, той съобщи нещо по радиостанцията, след което се обърна към Лукас и попита:
	— Видя ли нещо?
	— Почти нищо. Възможно е да се придвижва към шосето.
	— Ще изпратя десет души там само след пет минути, но и без друго няма как да мине оттам незабелязано — каза Петерсън. — Притеснява ме повече това, че нямаме достатъчно хора в тая нива с фасул. Може да пропълзи по някой от редовете и никой няма да го забележи.
	— Той е ранен — отбеляза Лукас. — Видях доста кръв. Манет и малката са го намушкали и раната сигурно е лоша.
	— Тогава да се надяваме, че тоя кучи син ще умре. Това поне ще бъде справедливо.


	Мейл беше стигнал до края на нивата. Най-близките ченгета бяха на около триста метра пред него и оглеждаха района, изправени върху патрулната кола. Но отвсякъде чуваше сирени, сякаш всички сирени по света се бяха насочили насам. След броени секунди наоколо щеше да гъмжи от полицаи.
	Болката в стомаха се усилваше, но беше поносима. Промъкна се странично между редовете, като внимаваше да не разклаща стъблата, после изтича приведен до оградата. Само високият папур, който растеше там, го делеше от полицаите и Мейл вече виждаше края на тръбата.
	Тънък проблясък на надежда озари съзнанието му. Тръбата не беше много широка, но може би щеше да е достатъчно, за да успее да се провре оттам. Може би. Не беше сигурен, но все пак… И тогава ще ги изпързаля всичките — Дейвънпорт и неговите тъпанари.
	Мейл легна по гръб и се провря под най-долната тел на оградата, претърколи се надолу по насипа и се озова върху тинестото дъно на канавката. Ченгето се обърна с гръб към него и се загледа в обратната посока и Мейл успя да се придвижи няколко крачки напред и навлезе сред папура. Спря. Ако в този момент някой минеше по пътя, щеше да го види. Но от мястото, където беше патрулът и откъдето наблюдаваха с бинокли царевичната нива, нямаше как да го забележат. Лежеше, притаил дъх, и наблюдаваше полицая между два стръка папур. Когато ченгето пак му обърна гръб, той направи още две крачки. Водата почти покриваше тялото му — като на някой алигатор, дебнещ жертвата си. Тръбата беше само на десет крачки пред него.


	— Хеликоптерите идват — един наш и един на федералните — обади се Петерсън. — Казват, че могат да кацнат направо на място.
	Лукас кимна.
	— Ще мина да огледам пътя.
	— Добре — отвърна Петерсън. — Сега вече ще го изкараме оттам.
	Лукас проследи с поглед как качват Анди Манет, Грейс и Дженевиев на хеликоптера на бърза помощ. Дженевиев отдалеч приличаше на огромен вързоп от одеяла. Анди Манет го гледаше с безизразно лице докато хеликоптерът излиташе. След секунди машината вече беше само малка точка на хоризонта. В същото време от север долетя друг хеликоптер, много по-голям от първия. Федералните, помисли си Лукас.
	Той тръгна надолу по шосето, като се движеше съвсем бавно, стъпка по стъпка. По цялото протежение на пътя Лукас видя само трима полицаи. Видимостта от тук беше толкова добра, че Петерсън бързаше да изпрати всички новодошли по другите краища на нивата. Но Мейл беше тръгнал в тази посока.
	Царевицата се поклащаше от лекия повей на вятъра ритмично, на талази като вълни по водната повърхност на езеро. Лукас се приближи до първия полицай, русоляво червендалесто момче с огледални слънчеви очила и пушка през рамо.
	— Това в кладенеца изчезналото хлапе ли беше? — попита той, когато Лукас стигна до него.
	— В цистерната ли? Да. Тя ще се оправи. Досега забелязал ли си нещо?
	— Нищо. Вятърът движи стъблата и няма как да се види добре.
	Момчето се обърна срещу вятъра и подуши въздуха като куче, а Лукас продължи надолу по пътя като не преставаше да оглежда царевицата. Беше изминал повече от половината път до следващия пост, когато забеляза тръбата, подаваща се под асфалтовата настилка. Диаметърът й едва ли надхвърляше шестдесет сантиметра и Лукас си помисли, че е твърде тясна.
	Това беше целта към която се стремеше Мейл.
	Всъщност…
	Тънка тъмна струйка се процеждаше от оградата до плитката локва пред отвора на тръбата.
	Дали вече не беше вътре?
	Лукас внимателно слезе от асфалта и тогава видя отпечатъците в калната пръст до тръбата — ясно се различаваха следите от пръстите на обувките и местата, където са били бедрата му и едва забележимо петънце кръв, което изглеждаше почти черно върху зелената трева. Тръбата не беше дълга и той си позволи да хвърли бърз поглед във вътрешността. Видя само малка част от отвора на другия край и тревата от отсрещната страна на пътя. Мейл си проправяше път през тръбата. Мястото беше малко, но той напредваше.
	Лукас се изкачи на шосето, мина от противоположния край и надникна през отвора. Тръбата се оттичаше в малък блатист участък, покрит с папур, който продължаваше по-нататък. Пръстта от тази страна беше непокътната. Лукас слезе от пътя и се спусна долу. Сега можеше да чуе Мейл, който вероятно вече беше стигнал до средата на тръбата и си проправяше път напред.
	А какво пишеше в досието на Мейл? Че страда от маниакална клаустрофобия.


	Мейл се беше вмъкнал в тръбата с главата напред и раменете му се притискаха в ръждивите стени. По дъното имаше кал и някъде по средата тръбата беше почти запушена от парче проядено дърво и сноп треволяци. Но от другата страна на преградата се виждаше сноп светлина. Веднъж да успее да премине…
	Той изтегли гредата и треволяците с ръце, избута ги покрай тялото си и ги изрита надолу по тръбата. Мястото едва му стигаше, за да движи ръцете си и той започваше да се задъхва. Зарита с крака и усети, че единият му крак се е заклещил. Продължи да рита, но не успя да го измъкне. Сега вече клаустрофобията го обзе и започна да рови в тинята като луд. Хлипаше, ръмжеше и по устата му изби пяна. Дишането му ставаше все по-трудно, но накрая успя да се измъкне. Още двайсет крачки до края, петнайсет. Силна болка го проряза през стомаха и се наложи да спре. По дяволите! Опипа ризата си и приближи ръка до лицето си. Не можеше да види нищо, но усещаше миризмата на кръв. Кървенето се бе усилило. Когато се опита да се придвижи напред, откри, че пак се е заклещил и започна да рита като обезумял срещу нещото, което го задържаше. От една проядена дупка в тревата плисна вода. И тогава чу шума. Плъх? Да не би в тръбата да имаше плъх?
	Мейл изпадна в паника, извъртя се, за да погледне зад гърба си. Болката го изгаряше отвътре, но в противоположния край на тръбата не видя нищо друго освен трева.
	Добре, добре. Наложи си да запази самообладание. Трябваше да внимава, да се опита да се движи съвсем бавно въпреки желанието да се втурне напред и да се скрие в царевицата. Ако се промъкнеше незабелязано, щеше да успее. Никога не си беше помислял, че такава възможност съществува, но сега…
	Някаква буца, кал или тиня, тупна в отвора на тръбата, като закри наполовина кръга от светлина.
	После след нея се търкулна друга буца.
	Мейл се вцепени от уплаха.
	И един познат глас се обади:
	— Мокро ли ти е там вътре, Джон?


	Покрай пътя растеше гъста трева, здрава и остра. Дъждът, който беше паднал наскоро, беше размекнал почвата и Лукас откри, че тревата се откъсваше заедно с огромни буци пръст. Той откъсна пет-шест снопа трева и седна на асфалта, точно над тръбата. Когато усети, че Мейл е достатъчно близо, той пусна първата буца в отвора.
	— Мокро ли ти е там вътре, Джон?
	Първоначално никой не му отговори, но после отвътре долетя гласа на Мейл, нисък и отчаян:
	— Извади ме оттук.
	— Не-е — отвърна му Лукас. — Намерихме момиченцето в цистерната. Жива е, но не й е оставало много. Как, по дяволите, си могъл да направиш такова нещо, Джон? Да хвърлиш дете в цистерна?
	Лукас пусна втория сноп трева в тръбата.
	— Извади ме оттук! Ранен съм.
	— Това няма да е за дълго. Тръбата се пълни с вода от другия край — каза Лукас. — Ще я запуша от тази страна и тръбата ще се напълни. Всички ще мислят, че си се измъкнал. Ще изглежда така, сякаш ти си спечелил играта, с единствената разлика, че ще си мъртъв и аз ще се смея последен.
	Мейл изпищя.
	— Помощ! Помогни ми!
	Лукас го чуваше как удря с ръце и крака по стените на тръбата. Опитваше се да се измъкне назад.
	Мейл се опита да избяга от гласа, осъзнавайки, че водата се движи заедно с него. Трябва да се измъкне назад. Тръбата сигурно щеше да се напълни и тогава… Трябва да се измъкне. Да се измъкне…
	Запълзя назад, обхванат от ужас, и краката му опряха в дървото, което беше избутал зад себе си.
	Сега си спомни. Започна да рита с крака, не виждаше нищо, не можеше да помръдне. Беше се заклещил. Пред него от отвора на тръбата беше останало само малко ъгълче светлина. Мейл запълзя напред, спря, прилепи се до стената, колкото да може да извади пистолета и го насочи напред, към изхода.
	— Извади ме оттук! — извика той и натисна спусъка.
	Гърмежът прокънтя във вътрешността и ушите му писнаха. Проблясъкът от цевта го заслепи. Запромъква се слепешката във водата, като къртица и отново стреля. Вече не виждаше почти нищо, само слаб лъч светлина. Чу гласа на Дейвънпорт, но не разбра какво му казва. Остана да лежи във водата, която бързо пълнеше тръбата, сам сред тъмнината и пронизващата болка в стомаха, с усещането за някаква странна слепота в лявото око и за пространството, което се затваря над него. Дейвънпорт щеше да го погребе жив. Чувстваше как нивото на водата постепенно се покачва. Раздвижи се, но не можа да помръдне. Държеше пистолета в ръка и без да се замисли, опря дулото в брадичката си.


	Лукас чу приглушения изстрел и зачака.
	— Джон?
	Ослуша се, но отговор не последва. Ударите по тръбата бяха престанали. Той се обърна и погледна към шосето, където полицаите продължаваха да оглеждат нивата с биноклите си, застанали на покривите на колите, без да подозират, че гледат в грешната посока. Изстрелите в тръбата почти не се чуваха навън и сега Лукас започна да измъква сноповете трева навън.
	От тръбата изтече вода.
	И след нея кръв.
	И парче подута, безформена плът, която калната вода изтласка навън като някакво детско хартиено корабче.
	Лукас се изправи, избута тревата настрана с върха на похабената си обувка и се изкачи на платното.
	— Ей — извика той към най-близката кола.
	Полицаят се обърна към него и Лукас посочи към канавката. Мъже от различни страни се втурнаха към него.


>	36

	Слоун караше по пътя към фермата — полицай без оръжие, временно отстранен от изпълнение на служебните си задължения, който се страхуваше да не изпусне шоуто. Откри цял куп полицаи, които бяха залегнали по корем край една отводнителна тръба и Лукас, който беше седнал на стъпалата пред порутената къща.
	— Искаш ли да те откарам някъде, сладурче? — пошегува се Слоун.
	— Искам една цигара — отвърна Лукас. — Не разбирам защо въобще ги отказах.
	По пътя към града Слоун му разказа какво се бе случило.
	— Улф отказа да се разправя с мен, затова отидох с Франклин и Хелън Манет — обясни той. — Успях да я изпързалям като през цялото време се държах много мило и тя взе, че се разприказва.
	— Това едва ли ще ни е от голяма полза — отбеляза Лукас. — Съдът няма да приеме нашата версия след като разберат, че е поискала адвокат, а ние не сме й осигурили.
	— Не се бях замислил за това. Исках само да разбера защо го е направила.
	— За пари — каза Лукас. — Въпросът винаги опира до пари.
	Слоун кимна.
	— Знаела е всичко за Тауър и Улф. Финансовото състояние на Тауър се оказа много по-лошо от това, което всички са си представяли. Почти нищо не му е останало. Отрязали са му заплатата от сдружението, преди пет години са ипотекирали къщата и през това време са видели доста зор с изплащането на вноските. Единствените приходи са идвали от дяловото участие в тръста, а там е имало клауза, според която, ако вложителите преценят, че не съществува вероятност последният от дарителите да има наследници, то тогава тръстът ще бъде разтрогнат и цялата сума ще бъде изплатена на последния от дарителите. Става въпрос за доста тлъста сума, която към момента наброява тринайсет милиона долара.
	— По дяволите! — учуди се Лукас — Толкова много!
	— А-ха. Тръстът е бил затънал в дългове. Всяка година компанията е трябвало да заделя част от приходите, за да покрива инфлацията, а останалата сума се е деляла между правоимащите — в случая — Тауър, Анди и двете й дъщери. Ако Анди и децата умрат и Тауър настоява за това, тръстът ще бъде разпуснат и той ще получи най-тлъстия пай. Именно към това се е стремяла Хелън Манет. Страхувала се е, че Тауър ще я зареже и че тогава ще получи само половината.
	— И тогава се е натъкнала на Мейл в блока.
	— Точно така. Той я попитал за името и й казал, че познава лекарка, която се казва Манет и го е лекувала. Споменал някои неща, които я навели на мисълта, че именно той е човекът, за когото Анди е говорила няколко пъти, и който толкова силно я е плашил. Той й казва, че името му е Ла Ду, тя проверява и намира телефона в указателя и започва да му звъни.
	— Трябваше да се досетим — каза Лукас.
	— И щяхме да се сетим, но за бога, имахме само пет дни! — възрази Слоун. — Пет дена, от които последният още не е изтекъл.
	— Сториха ми се като цял век.
	Слоун замълча и после добави:
	— Знаеш ли какво ме попита?
	— Не, какво?
	— Дали това, че ни е съдействала ще се брои и дали ще важи за наградата, която Дан е обявил.
	Някъде по средата на пътя получиха обаждане от секретарката на Роу, която ги уведоми, че шефката е тръгнала за болницата. Искала Лукас и Слоун да минат оттам.
	Когато пристигнаха, видяха, че районът около болницата беше претъпкан от автомобили.
	Слоун погледна Лукас.
	— Май ще трябва да те оставя в бърза помощ. Изглеждаш ужасно.
	— Нищо ми няма — отвърна Лукас и слезе от колата.
	Обувките му се бяха скапали, а крачолите на панталона му, все още мокри от водата, се бяха залепили по краката му. И бельото, и ризата му бяха подгизнали и Лукас имаше чувството, че са пълни с пясък. Вратовръзката висеше мокра и безформена на врата му и освен това не се бе бръснал.
	Слоун го огледа.
	— Поне сакото ти изглежда добре.


	Роу първа го забеляза и забърза по коридора към него. Хвана го в ръце и го притисна здраво в обятията си.
	— Господи, ти наистина ги откри! Никога нямаше да повярвам.
	Дан също беше там и сега го потупа по рамото.
	— Всички… Не мога да повярвам — възкликна той, целият сияещ.
	— По-спокойно — успокои го Лукас и после попита: — Как е Дженевиев?
	— Премръзнала е — каза Дан и лицето му помръкна. — Нямало е да издържи до края на деня. Възможно е да има увредени нерви на крайниците. Може да не се окаже сериозно, още е рано да се каже. Но от начина, по който е висяла в якето, краката й са се обездвижили…
	— А Анди и Грейс?
	Дан погледна към земята, после отмести поглед встрани.
	— Що се отнася до физическото им състояние, ще се оправят, но психически и двете са сериозно пострадали. Анди, тя просто… витае някъде. Господи! Направо не знам…
	Дан се обърна и се отдалечи, без да спомене и дума и отиде пак да говори с лекарите, които се бяха събрали встрани.
	— Разбра ли за Хелън Манет? — обърна се Лукас към Роу.
	— Франклин ми каза. Не знам какво ще стане сега — каза тя, като поклати глава. — Ще трябва да говорим с щатската прокуратура. Ще я арестуваме, но не знам дали работата въобще ще опре до съда. Както и да е, Манет не е най-големият ни проблем?
	Лукас кимна.
	— Улф?
	— Да. Имаме среща с нея и с адвоката й. — Роу погледна часовника си. — След кажи-речи четиридесет и пет минути. Добре ще е да си наблизо, в случай че ми потрябваш.
	— Надявах се да ни остави на мира.
	— Явно е решила друго — отбеляза мрачно Роу.
	В коридора настана някаква суматоха и Лукас се обърна да погледне. Кметът идваше към тях и Роу побърза да каже:
	— Трябва да вървя. А ти не се отдалечавай много от кабинета си.
	— Да, разбрах — отвърна Лукас.


	Роу се обади след час и завари Лукас в кабинета си да говори с Дел и Слоун.
	— По-добре да дойдеш — каза тя по телефона.
	Секретарката му махна с ръка да побърза.
	— Чакат те. Беше страхотен тази сутрин. Ти си моят герой!
	— Чудесно, но се чудя докога.
	— До края на седмицата — обеща му тя.
	Нанси Улф, някакъв червенокос мъж с мазна коса, отпусната кожа и лунички по лицето, Лестър и Роузмари Роу бяха насядали в кръг около бюрото на Роу. Мъжът с червената коса имаше тънки, дълги пръсти, изрядно ушит сив костюм и златна игла на ревера. Лукас веднага разбра, че е адвокат.
	Роу му посочи празен стол до Лестър.
	— Седни — подкани го тя. — Опитваме се да си разясним какво точно се е случило тази сутрин.
	— Много добре знаете какво се е случило — избухна Улф. Тя погледна към Лукас, очите й горяха от ярост. — Въпросът е вие какво възнамерявате да предприемете.
	— Вие какво искате? — попита Лукас.
	— Искам ви уволнен — заяви тя. — Запазвам си правото да ви съдя, независимо от всичко, но държа да ви видя уволнен.
	— Ние спасихме живота на съдружничката ви — напомни й Лукас.
	— Трябваше да намерите друг начин за това…
	— Нямахме време!
	— … а не да се гаврите така с мен!
	Лукас поклати глава.
	— Просто нямахме време.
	— Да си бяхте намерили тогава! — заяде се Улф.
	Роузмари се прокашля.
	— Лукас ще остане в отдела. Няма да го уволня. Всъщност, възнамерявам да го предложа за повишение. Съжалявам, ако са ви били причинени неприятности…
	— Неприятности ли! — избухна Улф. — Бях подложена на най-позорно претърсване, накараха ме да облека затворнически дрехи и да седя на тоя стол, докато те ми крещят — устата й се разтрепери — без да ми разрешат да се обадя на адвокат, на никого!
	— Роузмари, говорим за крупна сума пари — намеси се адвокатът с делови тон. — Падали са глави и то за много по-малки грешки от тази, която е допуснал Дейвънпорт в своето отношение към госпожица Улф, като в случая става дума за хора, които в много по-голяма степен са заслужавали подобно отношение. Ще изгубиш милион-два, възможно е дори и пет от това дело и с кариерата ти е свършено. Уволнението на Дейвънпорт най-малкото ще покаже, че не одобряваш постъпката му.
	— Няма да стане — каза Роу като поклащайки категорично глава.
	Адвокатът кимна към Улф.
	— Е, това е.
	Улф се пресегна за чантата си.
	— Ние със сигурност ще отнесем въпроса до съда.
	— Може и да стигнете до съда — намеси се неочаквано Лестър, — но не мисля, че ще спечелите. Разполагаме с основателни причини да разпитаме доктор Улф.
	Лукас погледна недоумяващо първо Лестър, а после и Роу, която на свой ред повдигна учудено вежди. И тя нямаше представа за какво говори Лестър.
	Адвокатът, който беше отпуснал ръце в скута си, докато разясняваше за петте милиона, сега пак кръстоса пръсти пред лицето си и загледа Лестър през тях.
	— Знам какво си мислите и ако съдебните заседатели трябваше да решават сега, може би щеше да ви се размине. Анди Манет и децата й са в болница, журналистите са пощурели и симпатиите ще са на страната на детектив Дейвънпорт. Но помислете какво ще стане като се явим пред съда, след шест месеца или дори след година! Ще загубите, а госпожица Улф недвусмислено изрази своето решение да доведе нещата докрай.
	На няколко пъти Лестър направи опит да се включи в монолога и накрая успя.
	— Нямах това предвид — каза той. — Въобще не става въпрос за случая с Манет.
	Адвокатът спря и попита:
	— За какво тогава става въпрос?
	— Става въпрос за Уилям Чарлз Акърс и Карлос Нерода Сончес — заяви Лестър. — И двамата са пациенти на доктор Улф, а също и на Анди Манет. Имахме намерение да разпитаме доктор Улф за тях, когато детектив Дейвънпорт разбра къде се крие заподозрения по случая Мейл и се наложи да напусне. Но ние държим да обсъдим с доктор Улф този въпрос…
	Лестър беше хванал две папки, които сега подаде на адвоката. И двете бяха празни, но върху всяка една от тях с внимателен женски почерк беше изписано по едно име: Акърс и Сончес.
	— Какво е това? — попита червенокосият и погледна към Улф.
	— Двама мои пациенти — процеди през зъби тя. — Този човек се опитва да ме шантажира.
	— Нищо подобно не се опитвам да направя — отвърна Лестър. — Съдържанието на тези папки е било временно преместено другаде, поради малки бюрократични проблеми, породени от разбъркването на папките, но ние ще открием тези липсващи страници и ще продължим нашето разследване. Убедени сме, че това може да доведе до подвеждане под отговорност.
	— Какво? — недоумяваше адвокатът.
	Сега той се обърна към Лукас, който на свой ред сви рамене.
	— Вашата клиентка е подлагала на терапия хора, които сексуално са издевателствали над деца, и не е уведомила за това съответните органи на властта. Документирано е в записките. А ние ще намерим тези записки, дори да се наложи да обърна отдела с главата надолу.
	Роу се облегна назад в стола си. Лестър изглеждаше готов на всичко, а Лукас отмести поглед встрани.
	Сред настъпилата тишина, Улф процеди през зъби:
	— Мошеници!


	— Изнудване значи — каза Уедър по време на вечерята. Тъкмо отхапваше задната част на един омар.
	— Би могло да се каже — отвърна Лукас. — Запази си правото на последна дума, но не мисля, че ще направи нещо. Просто ще се откаже.
	— Не мисля, че одобрявам подобна постъпка.
	— Ами тогава мога да изгоря докладите, ако изобщо успея да ги намеря. После можем да й се обадим и да й кажем, че съжаляваме и да я оставим да ни съди.
	— Бил си доста груб с нея.
	— Гадостите просто се случват — каза Лукас, прозя се и се протегна, — както пише на ония лепенки.
	— Добре ли си? — попита го Уедър.
	Бяха се преместили в хола и се бяха излегнали на дивана.
	— Уморен съм — отвърна Лукас. — Чувствам се толкова уморен.
	— Разбрах, че е имало престрелка и че е бил ранен полицай. Един от мъжете по поддръжката в болницата ми каза. — Думите излизаха от устата на Уедър като неспирен поток, тялото й се напрегна и тя се притисна по-близо до Лукас. — Не можех да повярвам, обадих се в Рамзи, на Фил Орис, нали го помниш… ортопеда…
	— Спомням си.
	— И той ми каза „Не, не е Лукас, жена е“ и на мен ми идеше да благодаря на Бога, толкова се радвах, че са стреляли по горката жена и че не си бил ти.
	— Доста е пострадала, Шерил искам да кажа. Костта й е счупена.
	— По-добре тя, отколкото ти — отвърна Уедър. — Достатъчно пъти си бил раняван.
	Останаха да лежат така притихнали на дивана. След малко Лукас наруши тишината:
	— Мисля, че трябва да се оженим.
	Тя остана абсолютно неподвижна, сгушена до него и след секунда каза:
	— И аз така мисля.
	— Имам един пръстен за теб.
	— Знам, всички само за това говорят.
	Той се усмихна, но тя не можа да го види, защото седеше с гръб към него, а брадичката му опираше в главата й.
	— Защо не си вземеш една вана, а после да си легнеш — предложи му тя. — Ще ти трябват поне петнайсет часа, за да се наспиш.
	— Добре, отивам. Хайде, мръдни оттук.
	Той я избута леко настрани, бръкна в джоба си и извади пръстена.
	— Не можах да измисля какво да ти кажа, когато ти го давам — прошепна Лукас, — освен че те обичам.
	Тя сложи пръстена на пръстта си и той й прилепна като по мярка.
	— Можеш да се поупражняваш занапред — каза му тя. — Но това не е никак лошо като за начало.


	Лукас се потопи във ваната и остана така петнайсетина минути. Никога не можеше да се отпусне истински в горещата вода. Излезе от ваната, подсуши се, облече си халата и отиде да потърси Уедър, за да й каже лека нощ. Откри я да говори по телефона и я чу да казва:
	— Знаеш ли какво…
	Съобщаваше на приятелите си за предложението на Лукас и за пръстена.
	Той остана за миг загледан в нея. Лицето й сияеше, озарено от някаква вътрешна светлина също като лицето на Дан, когато го видя в болницата. Обхвана го внезапен страх. Всичко изглеждаше прекалено хубаво, за да трае вечно. Бързо отърси тези мисли от главата си, промъкна се в кухнята, докосна с ръка косата й, погали я по бузата, а след това се наведе и я целуна по брадичката.
	— Ще си лягам вече — каза Лукас.
	Тя остави телефона в скута си и се обърна към него:
	— Дел е направо бесен. Цяла сутрин играл на бинго, а някакъв си мъж на име Ууд спечелил шестстотин и двайсет долара.
	Лукас се засмя.
	— Доста романтично, не мислиш ли?
	— По-добре си лягай — подкани го Уедър.
	Лукас тръгна към спалнята, спря се на вратата и се заслуша.
	Чу как Уедър набира нов номер на телефона, след което последва отново:
	— Знаеш ли какво?
