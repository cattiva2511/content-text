D>
	На Клаудия Формизано, защото най-накрая успях да спазя обещанието, което й бях дал…
D$


E>
P>
#	За да оставиш следа

	Щом не можеш да бъдеш
	на хълм бор висок,
	ти бъди дребен храст,
	но бъди най-прекрасният храст
	край пенлив водоскок
	и на бора недей се сърди.
	… Щом не си пътят царски,
	пътека стани,
	щом не си слънце,
	бъди пък звезда.
	Просто своята собствена цел постигни
	и така ще оставиш следа!
@	Дъглас Малок
P$
E$


>
	Този роман е художествена измислица. Имена, лица, места и събития са плод на въображението на автора или са използвани фиктивно, а всяка прилика с действително съществуващи или съществували лица, събития или места е чисто случайна.


>	1
>	Да се раждаш отново всеки ден

	Жозефин едва устоя да не разтръска листчето фоточувствителна хартия — погрешен жест, който всички винаги правят. Изчака няколко минути, с все още неясни от съня мисли, като през това време прокара по слепоочието си влажна кърпичка. Накрая погледна отново към моментната снимка, на която междувременно се беше появило лицето й, отразено в огледалото на банята — от раната на челото й се стичаше струйка кръв. Нищо сериозно, си каза, но в същото време се почувства обезсърчена, защото въпреки хилядите предпазни мерки тези инциденти продължаваха да й се случват.
	Мобилният й телефон започна да вибрира върху нощното шкафче, тя го взе и погледна дисплея. Искаше й се сега да чуе гласа на баща си, но беше по-добре да му се обади по-късно, за да не го тревожи. Той беше много чувствителен и се притесняваше за нея.
	Въпреки всичко беше твърдо решена да довърши статията, която пишеше. През годините беше разбрала колко важно е човек да бъде открит, да общува с другите и може би да разбере, че споделяйки, може да намери помощ. Много дълго време се беше чувствала самотна. Затова, когато й предложиха, тя прие да напише статията. Донякъде заради себе си, но и, за да помогне на други. Приближи се до прозореца и се загледа в почти потъналия в мрак, но така близък пейзаж. Не й трябваше отражението на луната, за да различи набраздената повърхност на езерото, познатите очертания на планините и разлюлените от зимния бриз сенки на дървета. В далечината, трептящи във водата, се отразяваха светлините на Лугано. Както винаги тази гледка й даде сила и спокойствие. Сега вече беше готова да се върне на бюрото. Преди да продължи да пише, разбърка купчината моментни снимки, разхвърляйки образите от живота си по гладката лакирана повърхност. Стотици събуждания, сред които беше трудно да избере най-значимите, стотици прераждания, стотици познати или непознати лица, пейзажи и различни ситуации, дори отрязък от претъпканата трибуна на стадиона в Цюрих.
	След поредната въздишка се съсредоточи върху монитора на компютъра.
C>
	Мислих дни наред как да започна този разказ.
	Може би, е най-добре с основния факт, както правят американците на събиранията на анонимните алкохолици (тъй като американците са пример за подражание, когато става въпрос за прагматични неща).
	Казвам се Жозефин Понти и съм нарколептичка.
	Цял живот съм като принцеса Аврора от „Спящата красавица“ с единствената разлика, че аз, където и да се намирам, се натъквам на вретено, на което да се убода.
	Като всички хронично болни не страдам само заради симптомите, но съм и жертва на болестта, че съм болна: тревога, страх, объркване… изобщо цял куп проблеми, които увеличават чувството ми за слабост. Мисля, че да се оплаквам много, не е правилно, нито пък полезно, но за да обрисувам ситуацията правдиво, трябва все пак да бъде описана с леко трагични нотки.
	Всъщност от петнадесетгодишна възраст започнах да заспивам почти неконтролируемо и при всякакви ситуации. Може да ми се случи десет пъти в един ден или да не ми се случи в продължение на цели десет дни. Зависи от стреса и от много други, но не съвсем ясни причини, с всички последствия на конкретния случай. Не мога да шофирам, не мога да плувам свободно сама в морето, не мога да се спусна с колело по наклона, докато вятърът бръсне кожата ми. Страхувам се. Тези, които ме обичат, се страхуват. Аз се страхувам, че се страхувам. Тези, които не ме познават достатъчно, се страхуват да не ме притеснят. Страхувам се да не изплаша другите. Изобщо истинска бъркотия от потенциално парализиращи страхове. Боря се, за да бъде съществуването ми пълноценно и нормално. Опитвам се да не се спирам пред ограниченията, които болестта ми налага. Обаче мога да падна внезапно на опашката пред киното, мога да заспя по средата на първото ми важно работно заседание, докато всички от управителния съвет очакват да представя пазарно проучване, по което съм работила през последния месец; мога да направя три обиколки с лифта, нагоре и надолу, с ужасен до мен приятел, а мога и да се събудя окървавена от удар по главата. Изобщо животът ми е зависим, труден.
C$
	Жозефин се усмихна: „Остава само да добавя, че майка ми е починала, докато ме е раждала, за да завърша картината със заглавие «Пълното нещастие»“. После помисли, че точно тук е разликата между самоирония и самосъжаление.
C>
	Но мисля, че по-скоро е лесно човек да си представи всичко това. Със сигурност е полезно да се знае, защото много често тази действителност (говоря за инвалидност и различни физически или ментални недъзи) се прикрива от срам или от чувство за обща или лична вина. Обаче аз бих искала да говоря преди всичко за светлата страна на проблема. Няма значение колко товар носим на гърба си, защото нищо не може да попречи на мислите ни да летят. Аз приех проблема си, приех да се лекувам, оставих настрана гордостта и приех помощта на тези, които ме обичат, като се опитвам това да не се превърне в прекалена зависимост, но не се отказах от мечтите си.
	А има и моменти, в които болестта ми дори се превръща в истинско предимство, защото ми позволява да се любувам на страни от живота, които иначе дори не бих видяла, а и, за добро или за зло, ми дава по-дълбока чувствителност. Понякога едно най-обикновено синьо небе може да добие особена сила за този, който познава страданието. Затова съветвам да не се предавате, да не се срамувате, да не се чувствате сами и най-вече да не превръщате живота в долина на сълзите. Вярно е, че много неща убягват от контрола ни, но творци на съдбата си сме ние. Може да изглежда банално, но не е, ако се достигне до тази истина чрез опита на болката. Никога не трябва да се забравя, че животът е ценност, и си струва човек да се опитва да му се радва възможно най-много.
	Трудно и с усилие се научих да виждам положителната страна на нещата, но никога няма да спра да благодаря на съдбата за това умение. Има моменти, в които действителността, известна поначало с безразличието си към патетичната ни съдба, ни дава знак какво да направим и така променя решително съдбата ни. Като че ли в тези моменти Бог ни протяга ръка, ако вярваме в Бог, или сякаш светът ни удостоява с поглед, с усмивка, с окуражителна дума. Наш ред е след това да уловим тези сигнали, да ги оценим и да ги запазим като скъпоценни камъни, които ще ни помагат да посрещаме бъдещите трудности.
	Спомням си една вечер, когато бях с баща ми в Цюрих заради негова работна среща. Отидохме на стадиона да гледаме футболен мач. Да си призная — изобщо не се интересувам от футбол, но тогава усетих вибриращата емоция на една сърдечна и съсредоточена в мача публика. Не мога да възстановя подробностите, но за единия от двата отбора мачът не се развиваше добре. Резултатът не беше в негова полза и отборът губеше кураж. Аз също. Вероятно заради тълпата, емоциите или ситуацията, но аз се свлякох и паднах на земята като узряла круша. За мое щастие баща ми беше там, за да ми помогне (той е моят ангел хранител номер едно, но има още много други, които ми помагат, понякога само защото случайността ги поставя до мен в конкретния момент). Когато се събудих след няколко минути — при онзи шум дори за мен беше трудно да спя, бях наистина сломена. Но тогава светът ми проговори. Целият стадион пееше на губещия отбор да не се отказва, а аз се оглеждах все още объркана и обзета от чувство на удивление. Да, защото в действителност пееха за мен и същото прочетох в очите на моя ангел хранител номер едно, докато ми шепнеше: „Никога не се предавай!“. Разбира се, знам, че това не го казваха на мен, но когато подходящата дума е казана в подходящия момент, къде е разликата? Трябва веднага да я уловиш, без да си задаваш много въпроси. То е като залеза: ако го гледаш, целият е твой, но ако не те интересува, изгубваш го. Може би се пооплетох в разсъжденията си, но в онзи миг разбрах, че ако аз си помогна, мога да разчитам на помощта на цял един стадион. Безсмислено е да споменавам, че отборът при такава силна подкрепа успя да изравни, а после и да победи, потвърждавайки моето усещане, че във въздуха имаше особено мощна положителна енергия. Нищо научно няма в това, което разказах, нито пък онова спортно събитие беше особено значимо, но е обикновен пример как да извличаме полза от това, което се случва около нас.
	Често, когато съм на път да рухна, се сещам за онзи хор. И устоявам.
C$
	Жозефин запази статията и вдигна поглед към стената, където висеше картина — английски пейзаж от 19. век: река, хубава поляна и къща с животни. Тази картина винаги я беше успокоявала. Не знаеше дали да е доволна, или не от статията. Струваше й се, че е твърде теоретична, за да не каже реторична. Искаше й се да е по-конкретна, да покаже на читателите живота си, но не беше лесно да предаде всичко това с думи. Зарови ръце в купчината полароидни снимки — да, те даваха ясна представа. Може би трябваше да поиска да публикуват снимките вместо статията. Откакто баба й беше подарила за осемнадесетия й рожден ден стария фотоапарат „Полароид“, принадлежал на майка й, Жозефин беше обезсмъртила всяко едно събуждане след поредната криза.
C>
	Какви мъдри думи, какви трезви размисли, какво смело приемане… каква шега! На кого ги разправям?! Та аз съм щастлива, богата съм, татко ме обича повече от всички и дори ме повери на Люк, който е нещо средно между телохранител и помощник, но понякога ми се струва повече ангел хранител номер две (в действителност е на пряко подчинение на номер едно). Той ме следва с дискретността и старанието на майордом* от 19. век (дали пък не е излязъл от картината с английския пейзаж?) и въпреки че му се плаща, за да го прави, почти изглежда, че ме обича. Изобщо аз имам всичко. От какво да се оплаквам? И все пак никога няма да съм свободна, никога няма да съм щастлива, никога няма да бъда независима. Не! Трябва да се опитва, но понякога отчаянието ме убива.
	[* Това е ранносредновековна титла и длъжност най-вече в държавата на франките. Майордомът отговаря за кралския дворец. — Б.пр.]
C$


>	2
>	Залез

	Вратата на мазето се затвори зад него, заглушавайки монотонния разговор. Преди да стигне до мястото, където държаха бутилките с вино, Лоренцо изчака известно време, за да привикнат очите му към слабата светлина на крушката. Чичо Карло искаше червено вино и червено трябваше да му се даде. Лоренцо продължаваше да се пита какъв е смисълът от тези почерпки след погребение и го откриваше единствено в отлагането на срещата с тъгата — така ти се иска да останеш сам, чувстваш се разстроен и празен и все пак знаеш, че отново ще усетиш болката от загубата, когато и последният роднина си отиде. И все пак, дали имаше смисъл, или не, къщата беше пълна с хора. Имаше пица на фурна, салати, леко бяло пенливо вино, бира, известната в целия квартал пармиджана на леля Паола. Чичо Карло обаче беше поискал червено вино и затова Лоренцо се възползва от случая, за да остане малко на тишина в мазето.
	Леля Паола, при все че беше приготвила и донесла прочутата в целия квартал пармиджана, отчаяно подсмърчаше, като че ли тя трябваше да бъде утешавана. Разбира се, не беше сега моментът да говори лошо за някого — на погребение всички са по-добри, като на Коледа — обаче той предпочиташе потупванията по гърба и остроумията на братовчеда Флавио пред плача на неутешимата леля.
	Лоренцо се показа от мазето, като подрънкваше с бутилките, и реши, че в крайна сметка не е зле да е заобиколен от гости. Те бяха като дискретна и усмихната прегръдка в памет на майка му, един ромон от по-скоро банални, но изречени с обич думи, придружени от неловка физическа близост. Изобщо събиране на различни хора, които, странно, но накрая оставят приятно усещане за топлина. Тя, която беше любяща и оптимистка, щеше да е щастлива от това. Тя все повтаряше, че не иска да са тъжни. Беше тежък момент, но Лоренцо имаше вяра и много добре си даваше сметка, че тази вяра я беше наследил от Мария, която не беше биологичната му майка, но го бе избрала за син.
	Карлота го хвана за ръка и го завлече в кухнята:
	— Как си?
	— Горе-долу.
	Милата Карлота, по-голямата от двете му полусестри.
	— Ще е нужно малко време — каза тя, а после кимна към другата стая. — Трябва да сме близо до Емилия. Изглежда силна, но е толкова млада.
	— Е да, ти, понеже си много възрастна…
	— Така е. Добре, че поне ти си зрял!
	— Не знам колко съм зрял, но със сигурност ще съм винаги до вас.
	Дойде и Емилия, която започна да отваря още бутилки, пуфтейки от усилието, преди тапата да изхвърчи с обичайния шум.
	— Малко физическа активност не вреди, но питам се: колко пият тези гости?
	— Оправят си настроението. Ти как си, сестричке?
	Емилия тръсна глава:
	— Не знам, още не мога да осмисля случилото се. А вие за какво говорехте?
	— Говорехме си — намеси се Карлота, — че, за щастие, си имаме нашия по-голям полубрат да ни подкрепя в трудните моменти, нали?
	Лоренцо кимна, но внезапно се почувства смутен и объркан: кога беше изминало цялото това време? Довчера беше дете в същия този дом, а след татко — е, вярно е, че татко беше по-стар — сега си беше отишла и Мария и останаха само те тримата.
	Последният период беше тежък и някои от присъстващите намекнаха, че това е облекчение. Тя вече не страдаше, отишла бе при своя Джовани и със сигурност беше по-добре от всички. Отново бе спокойна. Тя до последно се беше борила и живяла смело, без да покаже страх и без да се предаде пред физическото страдание, което със сигурност не й е било спестено, въпреки помощта на лекарствата. Този период беше път, беше здрачаване, което тя използва, за да се сбогува с живота по възможно най-добрия начин. Дълъг момент, през който трите й деца се грижиха за нея с всеотдайност и любов, пренебрегвайки собствените си задължения, които все още им изглеждаха далечни и несъществени пред мистерията, която се случваше пред очите им. Може да се каже, че не им бе липсвало време да се подготвят, но всъщност може ли човек да е готов за подобно нещо? Истината е, че човек никога не е готов нито за живота, нито за смъртта. Те просто идват.
	След двете чаши с шампанско, които братовчедът Флавио го накара да изпие, Лоренцо се почувства леко безтегловен и започна да обикаля бавно присъстващите, представяйки си своята майка, която сякаш беше тук, за да се сбогува с всеки. При всяко позвъняване пристигаше някой познат с поднос с храна, дори зарзаватчията донесе щайга с пресни плодове и зеленчуци (защото някои клиенти не могат да бъдат забравени).
	После иззвъня домашният телефон, прекъсвайки за миг глъчката, която обаче след малко бе подета отново все едно нищо не беше се случило. Емилия, с безжичния телефон в ръка, повика Лоренцо с жест. Той нямаше откъде да знае, че това позвъняване беше началото на нова бъркотия, която щеше да подкопае вярата му в установения му живот.


	След като остави слушалката, Лоренцо повери гостите на Карлота и Емилия и отиде при колата, която беше паркирана зад къщата, малка вила с градина, недалече от улица „Аурелия“, която изглеждаше като отдалечена на светлинни години от хаоса на града. Но, от друга страна, и това беше Рим, с едно от безбройните му лица.
	Имаше доста път с кола до кантората на нотариус Колона, която се намираше в центъра, и Лоренцо се помъчи да го измине с подходящото за случая настроение. Имаше чувството, че не е бил сам от векове. Постави в радиото на колата един диск на Брус Спрингстийн, увеличи звука и тръгна, опитвайки се да не мисли за нищо. В действителност не можа съвсем да достигне до онова състояние на покой на сетивата, което беше очаквал, но емоциите му се освободиха и бе връхлетян от рояк спомени, мимолетни и кратки, но същевременно ясни и изненадващи като светлите фигури, проектирани от вълшебен фенер. Беше така погълнат и затрогнат, че когато слезе от автомобила на бул. „Лунготевере“, очите му бяха насълзени, а видът му така смутен, че една възрастна жена, която минаваше оттам, го погледна със състрадание. След стотина метра остави зад себе си Изола Тиберина*, мътния Тибър и голите чинари на булеварда и се мушна в тесните улички. Небето над него беше сиво, но все пак беше зима. Е, да, зима има и в Рим. Кратка, но я има.
	[* Изола Тиберина или остров Тибър (на италиански: Isola Tiberina) е остров в река Тибър, преминаваща през Рим. — Б.пр.]
	След като натисна звънеца на домофона, Лоренцо се загледа във внушителната и висока поне пет метра дървена врата на входа, после чу изщракването на ключалката и трябваше да натисне със сила тежката врата. Веднага почувства, че се е пренесъл в друг, различен свят. Почти се изненада, че не видя карета с коне в двора. Изкачи широкото мраморно стълбище и стигна до господарския етаж, където позлатена табела посочваше вратата, която търси. Вътре усещането, че е пренесен в отминала епоха, се засили още повече, защото към старинната мебелировка се долавяше и неясен аромат на отминали времена. Секретарката го покани в малък салон и Лоренцо щеше да се изкуши да си сипе бренди от подвижния бар, ако не се страхуваше, че бутилката стои там от Първата световна война. Нотариусът обаче през Първата световна война със сигурност вече е бил над 30-те, защото сега пред него застана мъж, със завити бели мустачки, остро и посърнало мишо лице и кафяви воднисти очи, облечен в светлосив костюм, с жилетка и с джобен часовник с верижка, която се показваше от джоба. Креслото от кожа с метални копчета обрамчваше фигурата и облеклото му, сякаш винаги са били там, откакто свят светува.
	— Поднасям моите съболезнования за загубата ви — започна с тънък, но сух глас, — а и се извинявам, че ви обезпокоих толкова рано, но бяхме абсолютно задължени да ви предадем това писмо възможно най-бързо след кончината на госпожата.
	С тези думи взе един плик от масата и го подаде на Лоренцо с рязко и треперещо движение, след което го пусна на масата и изчака той да го вземе, без да спре да кима.
	Лоренцо се чувстваше леко неудобно на това място и нямаше търпение да си тръгне, а и беше любопитен да разбере съдържанието на тайнственото писмо. Благодари на нотариуса, поздрави секретарката и се върна в нормалния свят.
	Много пъти след това щеше да се сеща за момента, в който беше седнал на една пейка и беше отворил плика с чувство за сакралност, подсилено и от стоящия върху него като от едно време восъчен печат. Щеше да си спомня мига, в който неговата майка-по-избор беше слязла от пиедестала, за да му покаже, че в дълбините на живота могат да се крият неочаквани и много трудни за разплитане тайни.


>	3
>	Един много силен отбор

	Коварно и упорито нещо е болката, защото може да приема различни форми и нюанси, защото се спотайва и те напада, когато си сам и беззащитен, защото, докато те причаква, хвърля сянка върху дните и измъчва нощите ти. Болката може да те съсипе, особено когато съвпада с нерешена ситуация, която нямаш смелостта или възможността да изясниш. Лоренцо усещаше тази тежест в стомаха, която го притесняваше непрекъснато. Знаеше, че рано или късно трябваше да направи нещо, но какво? Така се нуждаеше от нечий съвет, но в същото време мисълта да разкрие тайната на друг човек го парализираше, все едно държеше в ръцете си бомба, която трябваше да реши къде и кога да хвърли. Единственото сигурно беше, че не можеше да чака до безкрай.
	Последния път, преди да си тръгне, братовчедът Флавио, изрече една от обичайните си мъдрости, после хвърли бегъл поглед към Лоренцо и силно го потупа по рамото. Потупванията на Флавио бяха опустошителни като на здравеняк с бицепси, чийто диаметър беше равен на диаметъра на бедрото на нормален човек. Не че спортуваше, напротив, просто винаги си е бил такъв: здрав като бик, добър и винаги готов да те защити в сбивания, както и да ти се усмихне в труден момент. Като видя, че Лоренцо не реагира по никакъв начин, се почувства длъжен да му повтори мъдрите си думи:
	— Хайде, съвземи се, майка ти е отишла на по-хубаво място!
	— Надявам се, че си прав — каза само Лоренцо.
	— Аз ли не съм прав? Виж го ти! Хайде, момче, скоро пак ще намина.
	— Благодаря ти, Флавио.
	— Обаче не ми прави тая физиономия! Усмихни се, защото сестрите ти ще се притеснят. Дай да те прегърна!
	Лоренцо се насили да му се усмихне, защото определено не можеше да му разкаже какво му се върти в главата. _Имаш право, Флавио, твоята мисъл е проста и именно затова винаги точна. Това е въпросът. Има в живота на човек излечими болки, но те носят със себе си и изцелението. Може да те ударят с юмрук, да те скъсат на изпита по кормуване, приятелката ти да те зареже с основателна причина (да, бе!)… Знаеш, че ще ти е нужно време, знаеш също, че няма да е лесно, но знаеш, че ще се успокоиш и онази светлинка в дъното на тунела ще ти даде силата да продължиш напред стъпка по стъпка. Обаче има и една друга, нелечима болка, тъмна и неясна, срещу която не намираш смелост да се изправиш, а съзнаваш, че само тази смелост може да те изцери._
	Тази смелост обаче Лоренцо не я намираше. Много пъти препрочете писмото на Мария — задълбочено, което обикновено помага на човек да разбере по-добре, но в случая само умножи въпросителните, без да им даде отговор, и сякаш не стигаше това, ами се появи и противното чувство на вина, вечно съпътстващо човешкото същество. Да, защото всички тези съмнения към човека, когото го нямаше вече и не можеше да се защити или да обясни, го караха да се чувства като тесногръд лицемер. Но въпреки това не можеше да отрече, че се чувства разочарован и изигран и че не си задава въпроси дори относно баща си, когото сега виждаше в друга светлина… Прословутата му доброта дали пък не я бяха наричали с неправилното име? Дали не ставаше въпрос за слабост, или за наивност? Той дали е знаел и е приемал положението, или е бил измамен? Или още по-лошо, дали в действителност не е бил той палачът, попречил й да се изправи пред отколешните си призраци? И така нататък. Невъзможно беше да разсъждава, защото към всичко това се наслагваха неизчезващите образи от последната година, пропадането на тази прекрасна и смела жена на болестта, която щеше да я отведе в непознато и без обратен път място. Как е възможно тя, която бе посрещнала, без да сведе глава, мъченичеството на безнадеждното лечение, на поредицата от лоши новини, тя, която им бе оставила безценния спомен за едно измъчено и изпито от болестта, но все още усмихващо се и щастливо от живота лице… да, как беше възможно обичната му майка-по-избор да не е имала силата да разкаже тази история, преди да си отиде, да сподели този товар, да развърже заедно с тях този възел? Резултатът беше един сломен син, свил се на дивана вкъщи. Той се бе оставил на грижите на по-малките си сестри, за които всъщност би трябвало да се грижи; водеше жестоки вътрешни битки, без да признае и да потърси помощ от някого.
	Излезе в градината. В зимния въздух различи нежния аромат на химонанта, засаден от майка му. Колко пъти му бе показвала чудото на този цъфтеж извън сезона? Предвестява пролетта посред зима, му казваше тя. Той слушаше, без да обръща много внимание, защото растенията никога не го бяха интересували особено. Растенията бяха нейна територия, дори татко не се бъркаше. Тя говореше за тях с любов и нежност, знаеше, че никой не й обръща внимание, но повтаряше, че един ден някой ще трябва да поеме щафетата и да се грижи за градината вместо нея. Трудно е в едно семейство всички да обичат едно и също нещо, обаче е нужно в едно семейство да има поне един градинар и един чирак.
	Ето сега тези бледожълти, но благоуханни цветя му се струваше, че ги вижда за първи път, и изобщо му се струваше, че вижда градината с други очи. Виждаше растенията, за които трябваше да се погрижи, сякаш мама му беше оставила домашно. Или домашното е да намери някого, който да се погрижи за тях? Или пък домашното ще избере подходящия човек?
	Но веднага след това мисълта му от градината неизбежно се върна отново към болката му.
	_Мамо, защо ме остави в това положение? Защо не ми каза по-рано? Мамо… винаги съм те наричал мамо, защото това беше ти за мен, но как си могла да таиш толкова голяма тайна?_
	— Май доста работа ни чака в тази градина, а?
	Лоренцо подскочи уплашено, като не можа да спотаи измъчен и остър вик.
	— Извинявай, не исках да те изплаша. За какво мислеше?
	— Аз… не, моля те, Карлота, не съм се уплашил. Пошегувах се.
	— Да, да, разбира се, друго трябва, за да се уплашиш.
	— Така е.
	Сестра му го прегърна и се притисна към него, след което се отдръпна, за да го погледне в лицето.
	— Как си? Какво гледаше така умислено?
	Лоренцо не отговори. Тогава Карлота го погледна изпитателно.
	— Много въпроси задавам, нали? — продължи, отмествайки кичур коса, който беше паднал пред очите й.
	— Струва ми се, че да. Много е дори това, че помня как се казвам. Уморен съм, спя зле.
	— На кого го казваш…
	— На теб — отговори със сериозно изражение на лицето, после избухнаха в смях и Лоренцо почувства облекчение, каквото не беше изпитвал от дни.
	В този момент някакъв шум привлече вниманието им: Емилия тичаше към тях.
	— Вие двамата какво правите тук? Избягвате ли ме?
	— Да — отговори Карлота, — опитвахме се, но явно е невъзможно.
	Емилия се приближи и тримата силно се прегърнаха. Тогава Лоренцо разбра, че моментът е дошъл, и реши, че на следващия ден ще се изправи пред действителността. Щеше да го направи сам, но смелост му дадоха, без да разберат това, неговите сестри.


>	4
>	Случайни ангели

	Беше си поръчал кафе, но му донесоха нещо, което дори не знаеше как да нарече. Познанията на Лоренцо за Швейцария бяха по-скоро бегли и повърхностни, но сред разните стереотипи този, че не могат да правят кафе, не се опроверга. Следващия път ще си поръчам шоколад, пък да видим. Часовници с кукувичка обаче не се виждаха наоколо. Но кафенето беше изключително чисто и предлагаше безплатна уайфай връзка, а на опашката пред касата никой не се блъскаше. Човек можеше да се огледа в стоманения плот на бара, а стената вляво беше заета от огромна снимка на Роджър Федерер в цялата му безсмъртна елегантност, естествено, в момент, в който печели точка с воле.
	Лоренцо беше тръгнал призори същата сутрин, след като остави на сестрите си една малко неясна бележка, колкото да не ги излъже. Без да се налага да им казва истината, той намекваше за неочаквана и неотложна командировка в последния момент. Остана много доволен от играта на думи, която използва, за да избегне обясненията относно причината на заминаването си, обаче направо се вкамени, когато срещна Карлота пред вратата на колата.
	— Къде отиваш по това време? — го попита тя.
	Той само се изчерви.
	— Виж, зная, че нещо не е наред, но ако не ми кажеш, как да ти помогна?
	— Не знаеш, но вече ми помогна. Даде ми кураж да действам. Знам, че това, което ти казвам, за теб няма смисъл, но скоро ще ти обясня всичко. Обещавам. Сега обаче не мога. Моля те само да ми се довериш.
	Карлота, въпреки че наистина не знаеше нищо, нито пък разбра нещо, все пак отговори с увереността на човек, който знае всичко:
	— Виждам, че постъпваш правилно.
	— Благодаря ти, Карлота.
	И с това убеждение прелетя Северна Италия и премина Алпите, без да трепне, после със същата увереност стигна до центъра на Женева и до централата на прочутата мултинационална фирма, където се надяваше да открие някакъв отговор.
	Нямаше навик да пътува често, затова му се стори много странно, че за няколко часа се озова в друг свят. За пръв път през ума му се прокрадна мисълта, че е грехота човек да прекарва дните си все в един и същ град. Обаче после заключи, че ако този град е Рим, тогава дори една минута не може да се счита за пропиляна. В този момент лека усмивка озари лицето му и светлите му кафяви очи заблестяха по-силно от обикновено. Бяха очи на влюбен. Да, защото, както много римляни, Лоренцо можеше с часове да се оплаква от примамливия си и покварен град, съставяйки цял списък с недостатъци, по-дълъг и от касовата бележка със съботните покупки на семейство с три деца, но отдалечеше ли се и за миг, носталгията започваше да го измъчва. А на Рим могат да се простят дори два часа в страшния и безсмислен трафик, когато дори набързо ти покаже един от милионите си отрязъци погубваща красота. Така е в любовта. Не че Лоренцо знаеше много за нея. Напротив. Той със сигурност никога не бе обичал жена така, както обичаше града си. Така че този особен блясък в очите не го бе пазил за никоя досега.
	Лоренцо поднесе чашката към устните си и вдигна поглед. Мястото, което си бе избрал, беше идеално: през стъклото на кафенето можеше да вижда в светлината на блестящия зимен ден прекрасен градски парк, в който се открояваха ясните очертания на голите дървета, а те се редуваха с яркото зелено на иглолистните, известния фонтан Жа д’О* който дискретно владееше над града, и най-вече широкия вход на новата сграда на „Групо Понти“, сграда чиста и прозрачна като диамант. Планът му за действие не беше нещо особено, напротив, беше по-скоро импровизиран и се състоеше в това да наблюдава служителите, които щяха да излязат за обяд. И ако тази засада се окажеше напразна, кой знае, може би щеше да се наложи да намери смелост и да влезе и да попита за нея на рецепцията. За миг почувства, че му прималява, но после се сети за Карлота, която не знаеше нищо, но знаеше всичко, и си повтори, че постъпва правилно, а след като е правилно, трябваше да доведе нещата докрай, без колебание. Тогава за какво да чака?
	[* Jet d’eau — един от най-големите фонтани в света и една от забележителностите на Женева. — Б.пр.]
	Стана и извади швейцарските франкове, за да плати сметката. В усмивката на касиерката откри синтеза на вежливата ефективност, която вдиша веднага щом кацна в Швейцария. Беше възхитен от всичко, което виждаше. От идеята, че нещата в един не малък град могат да функционират както трябва, но в същото време палавото дете в него беше тайно привлечено от хрумването да хвърли хартийка на земята, за да види какво ще стане. Помисли си, че вероятно този срамен инстинкт е в основата на италианската немарливост. После отново се замисли за това, че да излизаш от време на време от дупката си, ти позволява да се видиш отстрани и да разбереш нещо за себе си. Накрая обаче усети отново липсата на Рим. А после заключи, че тези глупави размисли за днес са му достатъчни. Все пак те го разсеяха и облекчиха донякъде тежестта от това, което се канеше да направи. За да се справи с трудните неща, Лоренцо се беше научил да свежда всичко до малки жестове, които взети поотделно бяха несъмнено по-лесни за изпълнение. Прибра монетите от любезната касиерка, отговори с повдигане на веждите на любезните, но неразбираеми думи, направи шест крачки една след друга, за да стигне до вратата, отмести се настрани, за да пропусне една госпожа със сини коси и виолетово палто, още шест до червения светофар, изчака, премина асфалтовия брод, подскачайки по зебрата, без да си намокри краката в сивата част (както правеше като дете).
	След като стигна до другата страна на улицата, разгледа добре диаманта „Групо Понти“. Три въртящи се врати водеха към голямо фоайе, обградено от стъклени стени и групи растения, по средата полукръгла рецепция с четири служителки като касиерката от кафенето, от което току-що беше излязъл, едно централно стълбище привличаше погледа нагоре, а в дъното сребристите врати на асансьорите се оглеждаха в коридора в очакване някой да натисне бутоните. Лоренцо се приближи, без да бърза, мислейки как най-добре да се изрази на измъчения си английски език, за да съобщи изненадата на жената, която вероятно заемаше висока управленска длъжност. _Да, съдбата помага на смелите_, си помисли той, _но тук никога няма да ме пуснат да вляза. Защото понякога смелостта се бърка с глупостта_.
	И точно докато се оглеждаше в търсене на божествено вдъхновение, разбра, че смел или глупав, съдбата му помагаше. По същия тротоар, но от обратната посока към сградата вървеше млада жена, която само с осанката си отговаряше на много от въпросите, които го бяха държали буден в последно време. Това момиче вървеше като майката, която го беше осиновила, сякаш беше изучила до съвършенство движенията и походката й. Точно като Мария имаше вълнисти коси, светлокестеняви с медни отблясъци, като нея имаше големи очи, зелени, и строен силует. Приближаваше се бавно и с всяка стъпка впечатлението на Лоренцо се затвърждаваше: момичето беше като излязло направо от някой от албумите със снимки на майка му като млада. Беше се надявал, че ще му е достатъчно да я зърне, за да разбере всичко. Да, беше си го повтарял, защото, ако човек си повтаря нещо, се убеждава по-лесно, затова на теория беше готов за това появяване. И все пак, въпреки че всичко се случваше точно както беше предвидил, но не бе успял да предвиди въздействието на това откровение върху себе си. Сякаш някой му удари плесница. Той не изпита физическа болка, но ударната вълна преобърна всяко кътче в душата му. Нищо повече не можа да разбере.
	Бърза размяна на погледи, тя се усмихна леко с ъгълчето на устата, вероятно от състрадание към бедния човек, който я гледаше, сякаш вижда призрак (е, призраците едва ли съществуват, но ако съществуваха, човек щеше да ги гледа точно по този начин). Естествено, тази усмивка беше точно като една от усмивките на Мария и причина Лоренцо да си помисли: _Е, сега ще припадна, друго не може да се направи_.


	Обаче припадна тя. Седна на бордюра на тротоара и заспа.
C>
	Пропадане. Мислите се заплитат. Случва се внезапно и бързо, но и бавно в същото време, защото умът тича напред като куче по пътеката, за да се върне след малко да провери положението и ето, за части от секундата мисълта се оглежда в огледалото и открива пробойните си. В този миг разбираш, че губиш контрол, после пак се объркваш и странни неща ти се струват нормални. Сивото конче, близнаците… какви близнаци? Нещо ти убягва, като че си имал амнезия, какви са тези близнаци? Разумът отново се опитва да ме върне тук и сега, един път, два пъти, три… но борбата е неравна и накрая се предавам. В предаването има някакво облекчение, което почти ме кара да чувствам вина. Спирам да се боря и се оставям течението да ме повлече. Вече не ме интересува кои са тези близнаци, всяка грижа изчезва в моето сладко потъване.
C$


	Два часа по-късно Жозефин седеше на масичката на кафенето срещу централата на „Групо Понти“ пред димяща зеленчукова супа с кротони.
	— Как се изложих! Заспах пред всички като Спящата красавица…
	Мъжът, седнал до нея, погали ръката й и се спря за миг върху студените й и тънки пръсти. После я погледна с дълбока нежност и се усмихна.
	— Не бива да се тревожиш за това, скъпа, знаеш, че не трябва да се срамуваш. Добре, че беше тук, където си почти у дома. Слава богу, че онзи човек ти помогна.
	— Какъв човек?
	— Млад мъж, който минавал наблизо до сградата. Казаха ми, че се втурнал към теб, мислейки, че ти прилошава. После, за щастие, са дошли момичетата от рецепцията и Люк. Между другото, мислиш ли, че си върши добре работата?
	— Татко, какво говориш? Отиде само да паркира. Освен това не може постоянно да ме следва.
	— Обаче за това му се плаща!
	Този път тя го докосна по ръката:
	— Не, татко, моля те, не се ядосвай! Той е чудесен и най-вече не бих могла да търпя друг човек. И така вече ми е тежко, знаеш. Доста време ми беше необходимо да приема мисълта за това, но той поне умее да е дискретен и не мисля, че е лесно да намериш друг като него.
	— Добре, добре, съкровище, имаш право… но… когато се случват тези неща, все се питам дали сторих достатъчно, за да ти помогна и да те пазя.
	Мъжът въздъхна и разхлаби леко възела на вратовръзката си. Имаше прошарени коси и някоя и друга бръчка, но все още хубава външност, беше елегантен и улегнал в маниерите си, имаше сиви и леко присвити очи с проницателен поглед.
	— Не можеш да направиш повече, но не това е проблемът. Проблемът е, че…
	Жозефин замълча. Не искаше да плаче, повече не можеше да плаче. Той разбра, доближи ръка до лицето й и прокара пръст по очертанието му от скулата до брадичката.
	— Знам, знам, скъпа. Понякога ще си мислиш, че това не е живот, ще си мислиш, че ти липсва свободата. Но никога не трябва да се отказваш. Ти си специална, ценна си и тази глупава болест няма да те спре. Ще имаш всичко, което заслужаваш, малка моя Прасковке.
	Този път сълзата се търкулна по бузата на Жозефин, докато се спря върху пръста на баща й.
	— Щом казваш, трябва да ти вярвам. Благодаря ти, татко, ти винаги си номер едно.
	— Не трябва да ми благодариш, съкровище. Това са неща, които наистина мисля — отговори той, а после погледна часовника си.
	— Сега трябва да те оставя. Люк ще те придружи до къщи.
	— Да, да. Както винаги.
	Като остана сама, Жозефин извади от чантата си моментната снимка на поредното си събуждане. На нея се виждаха много скупчили се хора. Повечето лица й бяха познати, бяха служители на „Групо Понти“, мило усмихнати. Виждаше се и един непознат с разтревожен вид. Добре си го спомняше, с онези светлокафяви, почти жълти очи, вгледани в нея, разширени и изплашени, сякаш виждаха призрак. Беше казал нещо неразбираемо и после беше изчезнал. Той първи й се беше притекъл на помощ: един от многото случайни ангели хранители, които беше срещнала през живота си.


>	5
>	Доктор Фройд

	Карлота се прибра у дома преди всички и се канеше да приготви нещо за ядене в кухнята, когато се сети за следобедното съобщение на Лоренцо.
C>
	Довечера ще бъдете ли вкъщи?
	Семейно събиране? Аз ще се погрижа за вечерята!
C$
	Семейно събиране? За какво е тази церемониалност? Сватби май на хоризонта не се задаваха, а погребенията вече им бяха достатъчни. Тогава какво?
	През целия следобед беше успяла да не мисли за това, още повече че в работата й моментите за медитация бяха наистина малко. Не беше лошо да управляваш хотел, дори напротив, беше щастлива да общува с хората, които идват в Рим по различни причини. Харесваше й, даже обичаше величествената сграда в неокласически стил, която в момента, в който последните слънчеви лъчи докосваха белите й мраморни колони, входът й пламваше с огнен блясък, създавайки неописуем светлинен ефект. Изобщо нямаше от какво да се оплаче, нито от мястото, нито от работата, единствено, което много й тежеше, бяха постоянните прекъсвания. Тъкмо започваше да проверява офертите за ремонта на някои от баните, и пристигаше двойка австрийски туристи; започваше ли да оправя графика с дежурствата за следващата седмица, защото една от чистачките беше напуснала, й звънваше телефонът: училищна директорка от Монтефалконе искаше да разбере тарифите за училищните екскурзии. Тя си записваше в тефтера, но междувременно отвън се появяваше колата на доставчика, а имейлите с резервации пристигаха непрекъснато. И никога не успяваше да свърши навреме това, което беше започнала, но вече правеше нещо друго. Накрая се озоваваше в колата към къщи с блуждаещ поглед, сякаш търсеше някъде, но неясно къде, отвъд предното стъкло, отделните части от мозайката, която трябва да подреди, за да си върне контрола върху живота.
	Обикновено в последната отсечка от пътя за вилата, след като оставеше зад себе си трафика на ул. „Аурелия“ и забравила вече за града, мислите на Карлота се проясняваха и вероятно вече можеше да отговоря задоволително на някои обикновени въпроси като: как се казваш, къде живееш, какво търсиш, защо живееш и т.н.
	Поради тези и много други причини русото и къдрокосо момиче, одрало кожата на баща си, основният стълб на „Грандхотел Реале“ същия хотел, където беше работила майка й, за момент бе забравила мистериозното семейно събиране, насрочено от нейния полубрат. И тъкмо беше започнала да се чуди какво меню да измисли за вечеря, когато се сети за уговорката.
	В първия момент почти се обърка от тази неочаквана свобода. Да, защото в този момент нямаше голямо желание да стои със скръстени ръце. Страхуваше се от спомените, от мислите, от тъгата. Искаше да се справи с траура постепенно и да бъде заета с нещо, за да преодолее болката.
	Но тъй като с вечерята щеше да се заеме Лоренцо (вероятните опции бяха две: пица за къщи или китайска храна), Карлота се примири и реши да се погрижи малко за себе си.
	С удоволствие се отпусна под топлата вода на душа, оставяйки мислите й да се зареят леко заедно с парата. Сети се, че в последно време като че ли беше забравила, че има тяло. Не беше суетна, нито се занимаваше особено с физическата си форма, но в този момент, останала насаме със себе си, докато ароматната пяна се спускаше по краката й, се почувства красива. Беше вече преодоляла несигурността на израстването, но в същото време беше още много млада, жизнена и сияйна. И когато излезе от банята, преди още да се е изсушила, взе телефона и прочете отново съобщението, което Давиде й беше изпратил предишната вечер:
C>
	Доверявам се и чакам подходящия момент. Чакам теб.
C$
	Не му беше отговорила, защото търпението и добротата му я тревожеха. Давиде изглеждаше свестен, беше привлекателен, мил, възпитан, задълбочен, романтичен, лишен от комплекси и лесно общуваше с него. Изобщо притежаваше всичко необходимо и тя не искаше да го изгуби само защото в този момент размишляваше, а тялото й сякаш не съществуваше. Но сега знаеше какво да му отговори:
C>
	А аз ти благодаря. Не мога да ти кажа нищо със сигурност, но виждам слаба светлина в дъното на тунела. И нямам основателни причини, за да не изляза с теб на вечеря. Обаче аз черпя, за да поискам прошка.
C$
	Още не се беше облякла, когато той й отговори:
C>
	Би било против моите принципи, но ако това е единственият начин, готов съм дори на това.
C$
	Карлота слезе на долния етаж, безкрайно развълнувана — отдавна не беше изпитвала такива чувства и за малко не получи удар, когато завари Лоренцо, който се бореше с различни подноси със суши, соеви сосове, джинджифил и уасаби.
	— Имаш ли нужда от помощ?
	— Не, не! Казах, че за вечерята ще се погрижа аз. Е, ако искаш да помогнеш, отвори бирите.
	Пристигна и най-младата от семейството — Емилия. Хвърли раницата на дивана и изтича да ги прегърне. Лоренцо разроши косите й с ръка и с изненада забеляза, че тези медни отблясъци приличат на цвета на косата на момичето, което беше видял предишния ден в Женева. И на тези на Мария, жената, която беше успяла да изпълни, но без да обсеби, празнината, оставена от истинската му майка. Мария, която се смееше с очи и която беше влязла в живота му внимателно в онзи миг в градината, когато съвсем мъничък беше избягал и се беше скрил зад един храст. Но това беше друга история, тази вечер имаше нещо съвсем различно, за което да мисли.
	— Как мина училището?
	— Добре — изпуфтя тя, — въпреки че ми се струва абсурдно да трябва да ходя до юни… Не може ли да завърша по-рано?
	— Браво — намеси се Карлота, — измисли си и училищната реформа, понеже си по-умна от другите…
	— Какво общо има? Казвам, само че не издържам повече, там е страшна скука. Все едни и същи неща, едни и същи хора.
	— Но закъде бързаш?
	— Как не разбирате? Искам да вляза в живота, в училище е като в чакалня.
	— Стига де! Кой изобщо ти ги насажда тези глупости в главата? Единственото, което трябва да се прави, е да се научиш да се радваш на настоящето, а не да си създаваш излишни проблеми…
	Лоренцо се присмя над собствените си напътствия, като си помисли: „Великият мъдрец, който знае всичко за живота, се изказа от амвона!“.
	— Тогава да направим така: утре ще отида на училище вместо теб, Лоренцо ще иде в хотела, а ти — в казармата. Вечерта ще поговорим.
	— Съгласна съм, но внимавай да не ми развалиш оценката, че утре имам контролно по математика.
	— Ти за кого ме вземаш? Най-много да ти я повиша.
	— Всъщност съгласна съм и без това ми се струва, че искам да стана и аз карабинер.
	— Що за фантазии в това семейство! Според мен гледаш твърде много телевизия… и се оплакваш от училището, но за да станеш карабинер, пак трябва да учиш.
	— Уф, ’ма според теб тук ли е още?
	И в действителност Лоренцо им беше обърнал гръб и се беше доближил до стъклото на прозореца, през който не се виждаше нищо, освен непрогледна тъмнина. Мислеше за Емилия. Въпреки че изглеждаше като зряла жена, която знае какво иска, в крайна сметка тя бе само едно момиче. Беше ужасно, че трябва допълнително да я разстройва в този сложен момент, но най-лошото беше, че ролята се беше паднала на него, човека, който трябваше да я закриля.
	Но така или иначе беше вече решил, зарът беше хвърлен, събирането, за чиято причина една от двете рано или късно щеше да го попита, беше насрочено, и тогава той щеше да изплюе камъчето. Като осъзна това, почувства еуфорично облекчение, точно като онова, благодарение на което вървиш олекнал в деня на изпита, защото знаеш, че каквото си могъл да сториш, сторил си го, знаеш, че повече не трябва да учиш, повече няма да се въртиш в леглото, обхванат от тревога. И тогава започна да се прави на луд, на какъвто не се беше правил отдавна и ако братовчедът Флавио го беше видял, щеше да е горд с него и щеше да каже: Виждаш ли, че бях прав? Всичко минава, всичко тече и човек се успокоява.


	— Слушай, ще ни кажеш ли, или не защо е това семейно събиране? Или искаш да ни държиш в напрежение още малко?
	Емилия още не беше казала нищо. С пламнали страни и стисната челюст скърцаше със зъби, като предизвикваше неприятен шум, който обаче никой не чуваше. Карлота говореше така високо, че будеше у нея съжаление, като ту задаваше въпроси, които й изглеждаха наивни, ту възкликваше по начин, който й се струваше глупав. Лоренцо отговаряше съкрушено с изречения, които й звучаха идиотски, а лицето му ту изразяваше слабост, ту заприличваше на маска, която й изглеждаше високопарна и подла. Но тези гласове кънтяха в главата й като далечно ехо и със сигурност не разбираше смисъла им.
	Съсредоточи се върху пластмасовите чинии и върху остатъците от вечерята. Гледката на всички тези мръсни остатъци от соя и уасаби по масата я изнерви още повече. Където и да преместеше поглед, й се струваше, че забелязва само неприемливи и досадни неща. Стана, без да се интересува от разговора на брат си и сестра си, събра всичко и го хвърли в торбата с боклука. След което отвори шкафа над мивката и от чиниите, които съхнеха там, взе един хубав керамичен поднос, от онези характерните за Южна Италия, всички ръчно и красиво изрисувани с лимони, лимонови листа, клонки, светлосини и червени ромбове — с една дума геометрични декорации с ненужно искрящи цветове. Премери го с ръце и въпреки отчаяния поглед на Карлота, която беше разбрала миг преди това какво щеше да се случи, го захвърли на пода недалеч от краката си. Шумът беше общо взето разочароващ, както и счупването на предмета, който остана по-скоро цял, разделен на три големи парчета и не малък брой кафеникави отломки, обаче целта бе постигната: Другите двама разбраха, че Емилия изразява някакво неодобрение, че е може би ядосана, бясна и че нямаше какво да се увърта. Доктор Фройд непременно би вдигнал пръст, за да отбележи, че тази красота от Южна Италия я беше купила майка им по време на една ваканция и на която държеше много, като я използваше за фруктиера и не пропускаше да я превъзнася до небесата. Тази подробност беше забелязана и от присъстващите, които обаче се постараха да не кажат нищо.
	Никой не можеше да знае дали този глух шум можеше да стигне до ушите на починалата и обична майка, но със сигурност не можеше да се скрие, че момичето се чувства по някакъв начин предадено.
	Лоренцо и Карлота се приближиха до нея и я прегърнаха точно както родителите им ги бяха научили, че понякога една прегръдка струва повече от сто думи и че в трудните моменти едно сплотено семейство се сплотява още повече, ставайки много силно. Но какво се случва, когато пиедесталът на родителите се разклати?
	Емилия не беше ревла и не плака дори тогава, но след малко я отведоха до дивана, където и тримата се отпуснаха изтощени.


>	6
>	Пандора

	Винаги има първи път. Въпреки че не на всеки се случва да открие, че човекът, за когото е мислел, че е починал преди тридесет години, е бил жив през цялото това време, но само преди няколко седмици е умрял от нелечима болест. А и да разбере неочаквано, че този човек не си е мръднал пръста, за да го намери, въпреки че най-вероятно е мислел за него доста често. Не на всеки се случва да се усъмни в бащата, когото толкова много е обичал. Не се случва често да изгубиш за втори път майката, която никога не си познавал. Но ако това се случи, повечето в първия момент биха поискали да затворят очи и да заспят, а когато се събудят с въздишка на облекчение да разберат, че това е било само сън. По очевидни причини Жозефин никога не бе търсила помощта на съня, дори напротив, искаше да е по-често в будно състояние, но след онова телефонно обаждане се беше надявала, че болестта й ще се появи, и като вълшебен балсам ще изтрие всичко. Но нищо такова не се случи.
	Бе останала будна да се взира в градския пейзаж — безцветен, наситен с влага, сякаш да подчертае, че имаше все още време до идването на пролетта. Жа д’О стоеше като ненужен и се сливаше със сивотата на пейзажа. Светлината е всичко, а този ден светлината беше наистина противна. Тъй като явно нямаше да изпадне в амнезия, да припадне или да се появи някакъв изход от положението, Жозефин реши да направи единственото, което можеше да се направи: да се изправи решително пред баща си, без увъртания или стратегии, както й се струваше най-правилно. Най-добре беше да не го мисли много.
	Секретарката я видя как се втурва като вихър, така че дори не успя да съобщи за нея, и ако не беше дъщеря на шефа, само заради погледа й най-вероятно щеше да повика охраната.
	Както често правеше следобед, когато не беше някъде по света, Филип бе потънал в докладите на по-малките дружества от „Група Понти“ (изискваше да бъде информиран подробно чрез седмични доклади от различните директори дори когато ставаше въпрос само за обикновена администрация; смяташе за правилно да дава независимост, но още по-правилно беше да държи тази независимост под строг контрол). Но от начина, по който вратата се отвори, веднага предусети неприятности. Облекчението да види дъщеря си продължи съвсем кратко и бе последвано от още по-голяма уплаха, защото никога не я бе виждал толкова ядосана, с пламнали страни и очи.
	Въпреки това настана миг тишина — затишие пред буря.
	— Татко!
	— Какво има, Прасковке, изглеждаш…
	Жозефин се огледа, сякаш търсеше някаква опора. Истината е, че не знаеше откъде да започне. Тропическите рибки плуваха в големия аквариум безразлични и почти надменни в разноцветните си окраски. Момичето се приближи до стъклото, докосна го с пръст и почука два пъти, както всеки път правеше, за да поздрави приятелката си риба клоун. После с наведена глава и премрежен поглед се отпусна върху един от изработените от кожа и стомана фотьойли, които стояха срещу писалището на баща й. Той обаче се изправи и заобиколи бюрото, за да седне до дъщеря си.
	— Ти май ще се разплачеш, скъпа. Какво се е случило?
	— Не. Няма да се разплача. Обаче ми дължиш обяснение.
	— Какво обяснение?
	— Да поговорим за майка ми. Искам да знам истината.
	Този път Филип се наведе напред като премазан от внезапна и непоносима тежест.
	— Е? — Жозефин не искаше да му даде време да се съвземе. — Темата сигурно е трудна, но не можеш да си представиш колко трудна е за мен, така че по-добре да я обсъдим и то по-бързо, ако все още искаш да имаш дъщеря.
	Той най-накрая успя бегло да я погледне. Почувства се остарял с десет години.
	— Добре. Какво искаш да знаеш?
	— Всичко.
	— Не ти ли стига това, което вече знаеш? Майка ти си отиде, докато те раждаше. Не че не искам да говоря за това с теб, но спомените са мъчителни.
	Жозефин разтърси глава.
	— Татко! Казах, че искам да знам истината. Истината.
	— Не разбирам обвинителния ти тон. Не беше лесно, но струва ми се, че успяхме да се справим с положението. Това са нещастия, които е по-добре да не преживяваме, но за съжаление понякога се случват.
	Дъщеря му повиши глас:
	— Е, не! Не ми го повтаряй! Ами ако ти кажа, че разбрах, че сте ми разказвали един куп лъжи?
	— Не разбирам какво имаш предвид. Добре ли си?
	— Чувствам се чудесно. Бих искала да зная дали твоята съвест е чиста!
	— Извинявай, хайде да се опитаме да разсъждаваме спокойно. Сигурен съм, че има някакво недоразумение или поне обяснение, но трябва да ми помогнеш да разбера, иначе не мога да следя мисълта ти.
	Филип се опита да спечели време, но беше все по-убеден, че дъщеря му е сериозна.
	— Татко, можеш да правиш и говориш всичко, което пожелаеш, но от този момент нататък знай, че няма да допусна никога повече да бъда разигравана, дори и за секунда. Така че сега аз ще ти открия картите си, но после ти ще ми направиш услугата да ми разкажеш нещата точно такива, каквито наистина са били и може би да ми обясниш причината, която те накара да ме измамиш по този начин. И постарай се да си убедителен.
	След което тонът й от превъзбуден стана леден.
	— Обадиха ми се от Италия, за да ми кажат, че майка ми е починала. Но не е починала, докато ме е раждала, ами съвсем наскоро, от нелечима болест. Докато е била болна обаче, се е решила да разкаже в писмо онази част от живота си, която е била принудена да пази в тайна.
	За първи път Филип разпозна в дъщеря си жестокостта на баба й, неговата майка, сурова жена, за която социалният престиж и благородническият им произход бяха над всичко, и която държеше решително под контрол решенията на децата си. Той, далеч по-добър от нея, а може би някак слаб, се беше молил Жозефин да наследи поне малко от силата на духа й, но без нейната понякога жестока суровост. И наистина желанието му беше изпълнено, макар и по несъвършен начин, типичен за реалния живот. Една болест се беше настанила като господарка в живота на дъщеря му и беше моделирала момичето, отглеждайки го непоколебимо, но в същото време крехко. Но сега беше време да пренебрегне тези разсъждения, защото момичето беше показало ноктите си, които изглежда бяха насочени към него. Филип си прочисти гласа и напук на онова усещане за замайване, което го беше парализирало до този момент, се реши да каже истината.
	— Добре, Прасковке. Имаш право. Ще ти разкажа всичко.
	Замълча. Защото сега Мария наистина си беше отишла завинаги. Беше се опитвал по всякакъв начин да я заличи от сърцето си, но дълбоко в себе си все още я очакваше. Сега вече нямаше какво да очаква.
	— Е? — подтикна го тя.
	Той се сепна и разбра, че не е време да мисли за своите чувства, сега трябваше да спаси отношенията си с Жозефин, трябваше най-накрая да се изправи пред истината.
	— Взех решения, вероятно погрешни, и ти си свободна да ме съдиш, обаче нека ти обясня, че тези решения бяха болезнени и ги взех за твое добро. Ти за мен си най-важна на света, не го забравяй.
	— Да, добре, но сега искам да знам — прекъсна го тя с леден тон.
	— Добре. Очевидно говорим за преди повече от 30 години. Бях млад наследник на добро семейство, с известни качества и доста недостатъци, които дори не съзнавах, че притежавам, за разлика отсега.
	Мъжът стана, взе от бара бутилка газирана вода и напълни две чаши. Беше настанала такава тишина, че ясно се чу съскането на въглеродния диоксид.
	— След като учих в Англия и Съединените щати, постъпих във фирмата. Баща ми ме хвърли във водовъртежа на „Група Понти“, възлагайки ми веднага доста важни задачи. Бързо разбрах, че времето на опитите беше свършило и че сега от всяко мое решение можеше да има сериозни последствия, от катастрофални до доста успешни. Не ми беше лесно да живея с мисълта, че от моите решения зависят големи парични потоци и че моите грешки могат да повлияят върху работата на много други хора. Тези мисли ме преследваха често дори нощем, но точно това беше целта на баща ми: да ми внуши, че да стоиш начело на подобно дружество не е само привилегия, а най-вече голяма отговорност към обществото. Не че преди това съм бил безотговорен младеж, но със сигурност бях подценил тежестта, произтичаща от привилегиите ми.
	Жозефин усещаше със сърцето си, че баща й не може да е лош — гласът му беше прекалено искрен. И все пак я беше лъгал за нещо толкова важно… Стисна зъби и прехапа устни, опитвайки се да остане будна и да не позволи да бъде измамена. Да, помисли си, ще му простя, но ей така, на доверие: ще му се наложи да е много убедителен. И все пак отчасти вече го беше извинила.
	— Не знам как да ти го обясня. Сякаш внезапно разбрах, че светът е нещо много сериозно. И така отдадох се на работата, без да мисля почти за нищо друго. Дори представителните ангажименти, които винаги бях намирал за приятно обществено развлечение, дори те се бяха превърнали в ценни моменти, в които да уча, възползвайки се от спокойната атмосфера. Беше начин да се движа сред партньори и конкуренти. Тогава открих, че баща ми на практика се преструваше, че пие и че се забавлява — той беше дори по-концентриран в тези моменти, отколкото по време на събранията на управителния съвет.
	Филип се усмихна, но с усмивка, която контрастираше и в същото време подчертаваше мрачната светлина на погледа му.
	— Точно заради това първата среща с майка ти не беше много сполучлива. Бях на едно събитие, организирано от „Група Понти“, за набиране на средства за благотворителност. Беше изключителна вечер, на която присъстваха представители от най-важните институции, както и чуждестранни предприемачи, с които имахме доста общи интереси.
	Усмивката на Филип стана още по-широка, като слънчев лъч, който раздира облаците. Върховен момент, обречен да умре.
	— Накратко, разговарях за нещо със съпругата на един от посланиците, когато върху мен се изсипа цял сребърен поднос с чаши с шампанско, салфетки и други неща, а зад подноса се появи едно несръчно момиче, което не беше от редовните ни сервитьорки, ами ново, което не бях виждал досега.
	— Майка ми…
	— Точно тя. Мога да кажа, че съдбата ми я поднесе на сребърен поднос. Не спираше да се извинява. Беше толкова мила с разтревоженото си лице, сияйна, без дори да го съзнава. В очите й сигурно съм изглеждал много по-важен от нея. Все пак връхлетелият ме заради случилото се гняв бързо премина и аз се почувствах като неин роб. Никога не ми се бе случвало да се чувствам по този начин и ако трябва да съм искрен, не ми се случи никога повече след това.
	Жозефин видя сълзи да блестят в сивите очи на баща си и се почувства почти виновна, затова че го е принудила да се върне отново към тези спомени.
	— Съжалявам… не бих искала да те карам да страдаш, но трябва да знам.
	— Имаш право. Бях глупак, че не го сторих по-рано. И така накрая я поканих на вечеря, за да я утеша след тази неприятна случка, която тя предизвика. И между нас се появи магия. Поне си мисля, че беше така. Тя беше дошла в Женева, за да учи, и се беше присъединила към групата на нашите сервитьорки, за да се издържа през този период. Беше от Рим, но това вече го знаеш…
	— Едно от малкото неща, които знам. Заедно с името и онези няколко черно-бели снимки…
	Филип продължи да разказва, изумен от това как спомените, които се беше опитвал по всякакъв начин да изтрие, се появиха отново съвсем ясни. Разказа за онази прочута вечеря навън с Мария Мартини и как нежно му бе прозвучало името й, след като го бе узнал. Решително момиче, силно, жизнено, прекрасно. Разказа със затрогнат глас за онази омая, в която беше живял през следващите месеци. Разказа как далечната мисъл, че тя трябва да се завърне в Италия, бе само бледа сянка, която не можеше да помрачи импресионистичната картина, в която се бяха озовали. Пролетта отстъпваше пред лятото, а Женева беше блестяща каквато никога до този момент не му беше изглеждала. Филип преоткри с Мария всичко онова, което можеше да се види от северната кула на катедралата „Сен Пиер“, кралица на историческия център и пазителка на съкровища от праисторията до Средновековието, от Цветния часовник в Английската градина до Площада на нациите, преминавайки най-вече през хилядите не толкова известни кътчета, които правят от един красив град твоя град; и всичко това се случваше под онзи красив фонтан, където двамата влюбени стояха, а сърцата им биеха ускорено. След това Мария се завърна в Италия за известно време, но не преди да вземе решението да продължи обучението си и през следващата година.
	Колко хубаво беше да се срещнат отново през септември, когато Мария беше обкръжена от нова и различна светлина. Филип разказа за големите й и с неповторим цвят очи, толкова подобни на тези на дъщеря му. А тя, забравила гнева си, слушаше унесено и не можеше да разбере поради каква грозна шега на съдбата тази приказка е трябвало да има лош край.
	И тъкмо понечи да й разкаже как Мария беше избягала, без дори да му даде някакво обяснение или да се сбогува с него за последно, след като беше родила Жозефин, когато от вълнение едва успя да продължи.
	— Извини ме. Винаги ме боли дори само при мисълта да говоря за това. Разочарованието беше твърде голямо, а исках да те защитя от тази болка.
	— Но какво разочарование?
	— Разочарованието от изоставянето.
	— Изоставяне? В писмото тя казва, че баба я е отпратила и че ти си бил съгласен!
	— Изобщо не е вярно, скъпа. Гарантирам ти, че аз никога и по никакъв начин не бих я изгонил. Тя пожела да си тръгне.
	Филип вдигна навлажнените си очи и видя, че тя е заспала. Помисли си, че би било хубаво да започне отново да разказва и да сънува една различна съдба. Взе на ръце спящата красавица като булката, която никога не бе имал, и я пренесе внимателно на дивана в дъното на кабинета. Извади от едно чекмедже шотландското одеяло и я зави, преди да седне леко задъхан. Колко ли бащи имат привилегията да носят на ръце спящата си дъщеря, дори когато вече е голяма. _Но най-вече дали знае някой докога ще мога да го правя_, помисли си той, разтривайки гърба си. След това я погали по косите. Никога не можа да намрази Мария, именно защото му беше оставила това прекрасно момиченце, което толкова приличаше на нея. Да, Жозефин имаше право, той беше излъгал, обаче тя не знаеше, че тази версия на историята — че Мария е умряла, раждайки малката — и за него бе спасителен пояс, начин да потисне всеки въпрос и да осмисли едно иначе безсмислено изоставяне. Всъщност тази лъжа я беше разказал първо на себе си и така беше успял да продължи напред, преодолявайки хиляди трудности. Беше вървял напред, правейки най-доброто, на което е способен, и повече не се бе запитал дали поетият път е правилният, просто беше правил крачка след крачка по този път, опитвайки се да мисли винаги за доброто на детето.
	Сега обаче не можеше да спре да мисли за думите на Жозефин: „Казва, че баба я е изгонила и че ти си бил съгласен“. Думите й кънтяха в главата му. Остави бележка на дъщеря си, помоли секретарката да откаже всички ангажименти и да се обади на Люк, за да се погрижи за Жозефин. Беше дошло време да отвори кутията на Пандора.


>	7
>	Графиня Кауфман

	— О, скъпи! Добре направи, че дойде да ни видиш. Винаги си добре дошъл при нас. Изчакай само да повикам някого, струва ми се, че закъсняват за чая.
	Жената направи широк жест с ръка, после потърси дистанционното на масичката. Рязко премести няколко листове, които паднаха на пода, взе лъскавия черен предмет с червен бутон по средата, сложи го в скута си и опита да го натисне, но пръстите й, разтърсвани от мъчителен тремор, отказаха да се подчинят.
	— Остави, можем и без това.
	Но тя междувременно беше успяла да натисне бутона и звукът на звънеца се разнесе из въздуха. След няколко мига вратата се отвори и влезе едра жена с отегчено изражение.
	— Какво има?!
	— Не видяхте ли колко е часът? Пригответе ни чай! Ама че работа!
	— Не, не, не се притеснявайте. Не искахме да ви притесняваме.
	Медицинската сестра изпуфтя и се върна в коридора, без дори да отговори.
	— Ама какви обноски само! Няма я вече прислугата от едно време! Сега изглежда, че ти правят услуга.
	— Това не е твоята прислуга, мамо! Понякога май го забравяш…
	Възрастната дама отново размаха ръката си в невидим танц, който донякъде й възвърна за миг хармонията на движенията, обратно на трепереното, което я обземаше, когато се опитваше да направи някакво прецизно движение.
	— Но да, да, скъпи. Твоите прогресивни идеи! И все пак не можеш да отречеш, че днес всички си мислят, че могат да станат кой знае какво и не се задоволяват вече със скромна работа. Спомням си персонала от едно време. По-добре ли е да ги наричам персонал?
	— Не това е въпросът, мамо.
	— Е кой е тогава?
	— Не, нищо. Остави!
	Жената обърна воднистите си очи към прозореца.
	— Мамо, знаеш ли каква новина научих? Мария е починала.
	За миг тя разтвори широко очи, после ги присви, разкривайки в рамка от бръчки блясъка на някогашната им твърдост.
	— Коя Мария? Графиня Кауфман? Била е още жива?
	— Мамо! Знаеш много добре за кого говоря.
	— Дааа… бедната графиня. Съпругът й се забавляваше доста с другите госпожи.
	— Мамо, не се прави, че не разбираш! Говоря за Мария Мартини, майката на Жозефин.
	Не отговори, а продължи да разглежда пейзажа, все едно че нищо не беше чула.
	— Е? Нищо ли няма да кажеш?
	Остана загледана още малко, преди да го погледне с напрегнат поглед.
	— Не желая да говоря за това. Онова момиче те остави, като че си едно нищо. Но вината дори не е нейна, ти беше този, който сгреши.
	— Какво искаш да кажеш?
	— Искам да кажа, че тя не беше подходящото момиче за теб. Хубаво личице, да, определено, но не това, което трябва за един Понти. И в действителност тя избяга веднага щом можа. Защото тя дори не разбираше щастието, което й се беше случило!
	— Това е, което ти си мислила винаги, мамо. Но ние бяхме влюбени.
	— Ха-ха-ха! Влюбени. Винаги ме разсмиват хората, които говорят за любов. Любовта е надценявана. Любовта води до глупави и неразумни решения. Нужни са общи интереси, сходно възпитание, съвместима социална класа, а не любов!
	— Стига вече! Сега Жозефин е разбрала всичко и ме обвинява, че съм я лъгал. Винаги съм знаел дълбоко в себе си, че е идиотско да й разказвам, че майка й е умряла при раждането!
	— Скъпи, не се вълнувай, защото е вредно за здравето ти. Предполагам не искаш да свършиш като баща ти, мир на душата му! Трябва да знаеш, че вашето сърце…
	— Сърцето ми си е много добре, мамо!
	— Разбира се. Сърдечните проблеми протичат скрито и никой не те предупреждава, когато инфарктът дойде.
	— Не се опитвай да сменяш темата! Говорим за Жозефин.
	— Бедното момиче. Изоставено от майка си, едва-що се родило. Но вероятно за нея така беше по-добре.
	— Жозефин твърди, че ние сме я изгонили. Аз и ти. Но тъй като аз подобно нещо не съм и сънувал…
	— Не разбирам накъде биеш. Често хората обвиняват другите за своите несполуки, типично е за онези, които идват от народа. Бедничките, не можеш дори да ги обвиниш. Достатъчно е да знаеш това и да се поправиш.
	— Ти чуваш ли се какво говориш? Както и да е, назадничавите ти идеи не ме интересуват. Искам само да знам какво се е случило.
	— Ще ти кажа какво се случи. Момиченцето се позабавлява, докато искаше, но после избяга като заек от отговорностите.
	— Това е, което ти си ми разказвала. Но според нея нещата са се развили по друг начин.
	— Ох, колко си досаден! Е, и така да е? Ако някой е помогнал мъничко, за да тласне нещата в правилната посока, какво лошо има в това? Би трябвало само да ми благодариш. И без това рано или късно щеше да си отиде сама.
	Госпожа Понти се отпусна в закачлива и самодоволна усмивка. Филип се изправи и насочи пръст срещу майка си.
	— Ти! Не знам точно какво си направила, но моли се да не разбера никога!
	Госпожа Понти се стресна и погледна за миг сина си почти уплашена от такава агресия, после си възвърна самообладанието.
	— Скъпи, не насочвай пръст срещу майка си! Мисля, че прекаляваш с въображението. Онова момиче се възползва от теб.
	— И как по-точно?! Как би се възползвала? Ако не е имала нищо, трябвало е да изостави дъщеря си… ние се обичахме!
	Тя отново направи широкия жест с ръка.
	— Ах! Пак тази любов. Винаги си бил дете със златно сърце. Но онова момиченце ти…
	— Престани! Престани да говориш, престани да я наричаш така! Сега нея вече я няма и ти ще трябва да ме чуеш. Ти си си позволила да нахлуеш по този начин в живота ни, ти отряза крилете на нашата любов. Ти… ти нанесе огромни щети…
	— Не се вълнувай. И недей да сочиш, не е възпитано.
	— Стига! Стига с тези глупости. Щом не искаш да се разбереш с мен, ще се разбереш с Господ! И си гледай работата!
	— Не използвай такъв език. Не сме те възпитали така. Ако те чуеше баща ти…
	— Да, ако баща ми ме чуеше, може би щеше да ми ръкопляска. Защото съм сигурен, че той не е знаел за това. Да, ти си направила всичко, ти ме убеди да изчакам раждането на Жозефин, преди да се оженя за нея… Вече всичко си била измислила. Обаче знаеш ли какво никога няма да ти простя! Това, че ти, възползвайки се от болката ми, ме убеди да излъжа Жозефин.
	— Беше най-доброто решение. По-добре сирак, отколкото изоставен.
	— Може би. Но днес смятам, че все пак по-добре е да се каже истината. Още повече, ако Мария изобщо не е изоставила мен и Жозефин, а е била измамена!
	Госпожа Понти замълча с хипнотична усмивка на лицето.
	— Е, добре, не искаш да си признаеш. Знаеш ли какво ще ти кажа? Не ме интересува нищо. Сигурен съм, че ще си платиш за онова, което си сторила. Всъщност не е моя работа.
	Филип, който досега беше обикалял бясно из стаята, се спря срещу майка си, наведе се и се опита да я погледне с укор в очите. Никога не му беше лесно да я предизвиква, но сега веднъж завинаги трябваше да го направи.
	— Сега си отивам — каза той, — бях глупак да се оставя да ме измамиш, но най-накрая прозрях и поне имах възможността да ти кажа в лицето това, което мисля. За съжаление не мога да поправя това, което си направила, но се надявам, че от сега нататък тази тежест ще си я носиш сама. Връщам се при дъщеря ми, при дъщерята, която ти принуди да расте без майка.
	Възрастната дама леко тръсна глава.
	Филип разбра, че с майка си нямаше да стигне доникъде, а и не можеше да разбере дали наистина беше объркана, или се преструваше. Ясно беше, че нямаше да признае нищо, нито пък да поиска извинение. От друга страна, помисли си, само онзи, който има смелостта да разговаря, е способен да поиска прошка. Излезе от стаята, като се питаше дали наистина щеше да намери смелост да приключи наистина с майка си. Да, защото лошите винаги успяват по някакъв перверзен начин да ни подчинят и да ни накарат да ги обичаме, а после… после ги виждаш стари и слаби като всички други пред приближаващата смърт и не успяваш да ги мразиш истински въпреки всичко, което са ти причинили.
	Но сега трябваше да мисли за бъдещето и най-вече да остави настрана съжаленията си, за да подкрепи Жозефин, по какъвто и начин да решеше да се изправи пред проблема. Да, тежеше му при мисълта, че му е била необходима още малко смелост, за да разобличи измамата на майка си. Колко пъти се беше изкушавал да потърси Мария, за да получи някакво друго обяснение или поне за да му каже нещата в очите. И все пак беше позволил страхът да го подчини, въпреки че сега дори не знаеше от какво е могъл толкова да се страхува — едва ли има нещо по-лошо от това човек да бъде изоставен без никакво обяснение. Помнеше всичко, сякаш беше вчера. Детето се беше родило и сърцето му преливаше от нежност и обич. Струваше му се, че цялата тази любов, която не можеше да задържи в себе си, се беше разпростряла навсякъде, докосвайки и обгръщайки и другите хора. После, докато се връщаше в болницата, на третия ден от раждането на Жозефин, Карла го посрещна с лошата новина.
	В първия момент не можа да повярва: това трябваше да е някаква шега. Мария, неговата Мария, винаги така щастлива и изпълнена с енергия и ентусиазъм, беше решила да пресече само с един удар любовната им история. Да, една луда любов, изгаряща, може би малко прибързана и несъзнателна, но толкова чиста и възвишена, че караше това решение да изглежда истинска лудост. Била говорила с майка му, била казала, че е твърде млада, за да се откаже от мечтите си, от живота си, че не се чувствала готова, за да бъде майка, че трябвало да се върне в Рим при семейството си. Майка му държеше на ръце бебето, докато му разказваше това, като добавяше клишета като: понякога хората не са такива, каквито изглеждат; по-добре сега, отколкото после; всяко зло за добро; който не те иска, не те заслужава. Той се поколеба няколко мига, наложи се да седне, за да не припадне. Междувременно думите на майка му ставаха все по-трудно разбираеми. Обаче върху формулярите за осиновяване стоеше подписът на Мария Мартини и в това нямаше съмнение или неясноти. Черно на бяло. От онзи момент за него беше започнал нов живот, третият за кратко време. Първият — преди Мария, вторият — времето на илюзиите, накрая — животът след Мария. Изля всяка капка любов върху малката и в същото време остави майка си да го води в изработването на траура му, в създаването на един фалшив траур. Беше огромна грешка, но не можеше да се върне назад.


	— Госпожо, време е за инжекцията.
	Госпожа Понти се остави на две едри жени, приличащи на близначки шампионки по хвърляне на тежести, да я преместят на леглото.
	— Онази мръсница си беше въобразила, че е успяла да се подсигури — каза тя през зъби, — но не можа да ме измами и да се намъкне в семейство Понти. А онзи неблагодарник трябва да ми е признателен, вместо да се жалва! Винаги е бил добро момче, но толкова наивно. Изобщо не можеше да разбере как е устроен този свят. А вие внимавайте с този инструмент, боли ме!
	— Да, госпожо. Но не мърдайте, госпожо.
	— Що за обноски! Няма я вече прислугата от едно време… — повтори тя полугласно.


>	8
>	Динамична мисъл

	Много дни вече Емилия ходеше умислена. А тя не обичаше много да разсъждава. За разлика от Карлота, която все пак обмисляше и анализираше всеки аспект на многоликата действителност, Емилия беше по-склонна да счита за губене на време всичко онова, което отиваше отвъд основното, и да нарича параноя проблеми, които нямаха практични решения. Тя не беше сериозен или скучен човек, напротив, обичаше да се забавлява, но най-вече чрез действие, а не с празни приказки. Накратко, както казваше Карлота винаги, Емилия беше мъж в женско тяло. Но сега трябваше да се сблъска с непозната душевна болка, с въпроси, на които само един човек можеше да отговори, ала този човек го нямаше вече. Семействата, дори тези, които на пръв поглед са сплотени и щастливи, крият понякога неразгадаеми тайни.
	Лоренцо и Карлота бяха настояли да се свържат с онова момиче и да й разкрият всичко. Бяха й се обадили по телефона и междувременно й бяха изпратили по имейл писмото на Мария. Казваха, че така е справедливо, казаха, че ако тя не е искала, е нямало никога да го напише, а е щяла да отнесе тайната си в гроба.
	На Емилия понятието за справедливост винаги й се беше струвало, ако не безпочвено, то поне относително, но никога това разбиране не е било толкова силно, колкото през тези дни. Това, което беше справедливо за майка й, трябваше ли да е справедливо и за нея? И какво право имаше тя да им стоварва проблем, пред който сама не беше намерила смелост да се изправи, докато беше жива? Майка й беше силна и самоуверена жена и тази сила изглежда, че Емилия беше наследила, заедно с откритата й веселост и със страстта към пеенето. Винаги се беше гордяла с тази прилика в характерите, но сега се питаше дали не е било само привидно, дали зад тази сила не се е криела слабост, която е можела дори да се превърне в подлост.
	Очевидно не беше възможно да прекарва следобедите над книгите с тези объркани мисли в главата си, затова Емилия се опитваше да се разсее, доколкото може, с филми, излизания и най-вече с много спорт. Отборът й по волейбол обаче тренираше само два пъти в седмицата, затова тя започна да тича почти всеки ден.
	В късния следобед все още слънцето не се оттегляше зад хоризонта. Онзи тъжен период, през който се стъмва в четири и половина, бе вече отминал, и навсякъде се усещаше пролетта, която даваше ясни признаци за приближаването си. Розовата градина на Мария, със смесица от различни видове, вече беше нацъфтяла, но надделяващото усещане беше за очакване на предстояща голяма експлозия от цветови нюанси.
	Емилия се затича леко, за да се стопли, после увеличи темпото. Имаше хубава и добре утъпкана пътека, която й позволяваше дълго да тича, без да се налага да пресича твърде често натоварени улици, с изключение на няколко отсечки покрай „Аурелия“. Това й позволяваше да забрави града, но колоната от коли в двете посоки, на които попадна, й припомни за него. Очевидно Емилия се беше заразила със страстта по бягането от Лоренцо, който дори беше участвал в няколко маратона, и постоянно превъзнасяше въодушевено силата на това предизвикателство към самия себе си, като непрекъснато подчертаваше вътрешния му и почти мистичен аспект. Карлота обаче не можеше да разбере как може човек да губи толкова време, за да обикаля наоколо задъхано по къси панталонки и ярки блузи. _За мен това дори е вредно за здравето_, винаги казваше тя.
	Емилия се опита да ускори темпото, още повече че менталната примка около въпроса Жозефин Понти не даваше признаци да се разхлаби (обаче трябваше да признае, че тази мисъл не беше чак толкова досадна, докато тичаше). Въпросителните относно миналото и майка й бяха по-големи от тези относно бъдещето. Какво трябваше да очаква сега? Жозефин беше реагирала, като отложи във времето срещата с тях. Изглеждаше леко разстроена, почти невярваща, нормално е, но не беше показала особени намерения нито да ги види, нито пък нещо друго. И сега Емилия, подложена вече на тежко изпитание от събитията, не знаеше какво да очаква. Омразно усещане. Не знаеше дали животът й ще се промени с тази нова сестра и дали въпросът щеше да остане само на теория. В крайна сметка защо не? Жозефин би могла да преодолее проблема сама или пък с помощта на добър психоаналитик, както я беше посъветвала Карлота със своя ласкав израз на „аз знам всичко“. Все едно й каза, че докато на нея всичко й е наред, защото е добра, мъдра и зряла, то Емилия трябва да ходи да се лекува… с всички проблеми, които има; сега само психоаналитик й липсваше!
	Но хубавото на бягането е, че потиска гнева, и така Емилия успя да се успокои от ритъма, в който тичаше по изпопадалите клонки и отъпканата земя. Небето притъмняваше и тя се затича към дома си. Увеличи скоростта, докато усети ударите на сърцето си в гърлото. Мислите й, освободени от физическото усилие, станаха по-неясни и чувство на спокойствие започна да я обзема. Точно това искаше, това й харесваше в тичането — когато всичко изчезва и оставаш сам с пътя. Един глас ти казва да се откажеш, но съзнанието ти знае, че всеки отскок в повече е спечелен сантиметър щастие. Стиснала зъби, стигна до последния завой с лек наклон и оттам се втурна през глава по спускащата се към дома й алея, огряна косо от залязващото слънце, онова февруарско слънце, което в дни като този те кара да осъзнаеш, че си оставил зад гърба си още една зима. Този път беше поддържала отличен ритъм, Лоренцо щеше да се гордее с нея.
	Джейсън, прекрасният лабрадор с цвят на домашен мед, изтича срещу нея с обичайния си устрем, но вместо да се спре да я оближе, захапа края на блузата й и я повлече към къщата.
	Истинско чудо бе, че сърцето й, вече изтощено от бягането, не изскочи от гърдите й: едно момиче беше седнало на стъпалата на верандата, като беше подпряло глава на стената. По отпуснатите черти на лицето и движението на гърдите личеше, че спи спокойно. Емилия много бавно се приближи, опитвайки се да възвърне нормалното си дишане, ускорено вече не от тичането, а от тревогата заради това неочаквано появяване. В първия миг дори помисли, че е Карлота, но цветът на косите, клонящ към меден, веднага я убеди, че се е озовала пред непозната. Времето спря и за няколко мига Емилия остана смутена, без да знае добре какво да прави. Джейсън, очевидно по-спокоен от господарката си в тази ситуация, я накара да дойде на себе си, като започна да лае силно срещу нея.
	Емилия тогава се сепна и като набра смелост, се наведе над момичето, докосвайки леко ръката й. То смръщи устни и нос в израз на раздразнение. Емилия се успокои, като въздъхна от облекчение, въпреки че проблемът с присъствието на една непозната в градината си оставаше. Момичето внезапно се размърда, опитвайки се да се съвземе, накрая примига с очи, като погледът й първо беше отсъстващ и замаян, а после стана изплашен.
	— Всичко наред ли е?
	— Благодаря… мисля, че да. Само съм малко объркана.
	Емилия не се сети какво друго да добави. Седеше неподвижно и я гледаше. После й протегна ръка, за да й помогне да се изправи. Младата жена се пооправи и се опита да изтупа полата си, която леко се беше омачкала, после взе чантата си и я отвори. Емилия не знаеше вече какво да мисли, но със сигурност не очакваше момичето да извади фотоапарат и да я снима.
	— Извинете ме! Правя по една всеки път, когато се събудя. Дълго е за обясняване.
	— Да, предполагам. Може би искате да влезете у дома, може би имате нужда от чаша вода? — попита любезно Емилия.
	Жозефин се усмихна. Не знаеше как да приеме гостоприемството на това момиче, но със сигурност то се държеше приятелски, така че прие поканата с доверие и го последва в къщата.


	Жозефин седна на белия диван в дневната, срещу прозореца, приличащ на картина на деня, който умираше зад хоризонта, превръщайки се в здрач. Не успя веднага да си свали сакото, нито да спре треперенето, което я разтърсваше. Беше доста топло, но студът от болестта й я караше да трепери — точно като нежелан гост, появил се в неподходящ момент. Жозефин знаеше това много добре, предвид неприятния навик да заспива на най-странни места.
	Емилия й донесе чаша вода.
	— Зле ли се почувствахте? Искате ли да повикам лекар? — я попита.
	— Не, не, оставете. Свикнала съм. Но може би няма нужда да си говорим на вие.
	— Да, разбира се. Значи сигурна си, че си по-добре? Ако искаш нещо за ядене.
	— Благодаря ти, но така съм добре. Сигурно се питаш коя съм и какво правя тук…
	— Е, в действителност не ми се случва всеки ден да намирам заспали хора пред дома ми.
	Инстинктивно Емилия не се чувстваше толкова чужда с тази непозната, но в същото време предусещаше далечно ехо от заплаха.
	— Казвам се Жозефин Понти. Търсех семейство Мартини. Или… Меле, семейство Меле. Може би съм сгрешила адреса. Таксито…
	— Адресът е този.
	— Ти трябва да си Емилия?
	— Да — отговори, изправяйки се рязко. — Сега ме извини, но трябва непременно да отида да се преоблека, иначе ще се простудя.
	Без повече да я поглежда в лицето, Емилия изтича на горния етаж.
	Жозефин остана сама, подтиквана от огромно любопитство и едновременно възпирана от инстинктивен страх: това беше домът, в който бе живяла майка й. Със сигурност тук се намираха нейните снимки, книгите й, пръстовите й отпечатъци, останали навсякъде, и все пак смелостта да види всичко това още й липсваше.
	За втори път, само за няколко минути, момичето беше надвито от емоцията и погълнато в тъмен водовъртеж.


	— Да, казвам ти, че е тя! Даваш ли си сметка? Появява се изведнъж, без дори да предупреди!
	— О, боже мой! И какво прави там?
	— А, не знам! Обаче казвам ти, че спи. Отново. Случи й се и преди това.
	— Как?
	— Ох, остави, щях да получа инфаркт. Пристигнах в градината, бях отишла да тичам, и я заварих седнала на стълбите и спяща с глава, подпряна на стената. После се събуди свежа като роза.
	— Попита ли я как е? Сигурно й е прилошало, можеше да повикаш някого.
	— Ама не, изглеждаше ми спокойна. Каза ми, че ще изчака, докато си взема душ. Добре си беше… дори ми направи снимка!
	— Снимка?
	— Да. Първото нещо, което направи, след като се събуди, беше да извади стар „Полароид“ и да увековечи момента.
	— Добре, мислиш ли, че трябва да я събудим?
	— Не знам, може би е по-добре да я оставим.
	— Виж, размърда се!
	Жозефин премига, после отвори широко очи с изражение на изненада, накрая стана от дивана и се приближи до новодошлата. Гледаха се дълго, без да посмеят да проговорят.
	— Здравей!
	— Здравей!
	— Значи ти си… — каза Карлота, много развълнувана.
	— Аз съм Жозефин и не зная как да се извиня.
	— И… защо? Не трябва да се извиняваш за нищо.
	— Не, трябва. Пристигам тук без предупреждение, после заспивам дори два пъти… Е, да знаете, че не го правя нарочно. По-добре да ви кажа веднага, имам този проблем, че понякога, особено в ситуации на емоционален стрес, заспивам.
	— Тоест ти си…
	— Нарколептичка, да. Но не се притеснявайте, не е заразно, а и човек свиква, става му навик. Разбира се, би било по-добре, ако се намери по-добра дума, с която да се нарече това. Но като става въпрос за навици, почти забравих снимката.
	— Мечтателка — отговори Карлота. — Би могла да кажеш, че си мечтателка.
	Емилия погледна изумено сестра си (по-голямата й сестра, да уточним): струваше й се абсурдно, че тя не изпитва нейното затруднение, нейния гняв, смущението й. После наруши мълчанието:
	— Е, аз отивам да приготвя чай. След малко ще се прибере и Лоренцо. Ще бъде доволен от тази приятна изненада. Да се надяваме, че няма да получи инфаркт — и се отдалечи, преди новата й сестра да я увековечи за втори път на снимка.


>	9
>	Три чаши

	Лоренцо паркира джипа зад къщата. Замисли се как само преди няколко часа беше направил същото, превъзбуден от работния ден, и убеден, че всичко е приключило, когато обаче се беше оказало, че изненадите тепърва започваха.


	Беше се смрачило и тъмнината сякаш объркваше още повече мислите му и изникващите образи. Беше убеден, че тази вечер ще си отдъхне и че го очакваха обичайните замразена пица и бира в кутийка, или по-добре в бутилка, после вероятно щеше да поприказва с Емилия или Карлота, ако си бяха у дома. Обаче остана изненадан, защото, влизайки вкъщи, не завари две сестри на дивана с чаша топъл чай в ръка, ами три сестри с чаша чай в ръка. Вероятно за външен човек разликата е малка, но за него, както правилно беше предположила Емилия, беше откритие с огромен риск да припадне. Разбира се, той, въпреки че беше карабинер и си мислеше, че издържа на динамичния и изпълнен невинаги с приятни изненади живот, когато събличаше работните си дрехи, понякога му се струваше, че отново е онова беззащитно пиленце, което всеки момент може да попадне в ръцете на котката. Но от друга страна, както казваше неговата майка-по-избор, само истински силният мъж може да признае слабостите си. Лоренцо не осъзнаваше добре до колко притежава сила на характера, но факт е, че в този момент дори не се опита да скрие шока, който тази гледка в хола предизвика в него. Три сестри. Три чаши чай. Лоренцо се свлече на дивана и се предаде пред факта, че моментът беше настъпил.


	Беше странна вечер. Новата сестра се оказа мила и симпатична, желаеща да се доближи до света на починалата си майка, но в същото време зачиташе семейството, в което не беше израснала. Често замълчаваха, жестовете им бяха отмерени, сякаш в дом Меле-Мартини се играеше представление на експериментален театър, с дълбоко превъплъщаване, по метода на Станиславски. Нямаше публика, но това беше без значение. Актьорите, напълно потънали в ролята, бяха забравили всяка връзка с външната действителност. Призракът на Мария дори не се появяваше на сцената, потвърждавайки, че отсъствията могат да се превърнат в почти оглушителни присъствия, и тези, които са там, трябва да успеят да ги държат под контрол.
	Карлота беше мила и приветлива, Емилия по-дръпната — не беше успяла да превъзмогне известно недоверие, нито да си спести някои по-скоро остри, отколкото мили изказвания. Лоренцо се беше възползвал от положението си на мъж, за да се чувства на моменти освободен от ролята си и да ги наблюдава като зрител. Беше много странно: всички в тази стая имаха по един общ родител. Единствените, които споделяха и двамата, бяха може би най-различни помежду си, но и най-единни.
	По едно време се заговориха за предстоящото цъфтене на прасковите и за това, че Мария всяка година го очакваше с безпокойство. Жозефин се развълнува:
	— Имам тази златна висулка с форма на праскова. Баба ми каза, че тя е последният спомен, който майка ми е оставила, преди да умре. За мен тя означаваше много и заради съвпадението с това, че съм се родила с петно на кожата с форма на праскова — доста необяснимо съвпадение, но точно заради това още по-магично, въпреки трагедията от смъртта при раждането. Когато разбрах истината, се запитах дали и това е било част от измамата на баба ми. Не можете да си представите какво разочарование за мен беше самата мисъл, че… Висулката винаги е била всичко, което съм имала от майка ми.
	— Как е възможно някой, който на теория би трябвало да те обича, да си позволи да постави живота ти в такива тежки условия? — намеси се Карлота с почти задавен глас. — Не, любовта й към прасковените цветове не може да е съвпадение. Сигурна съм, че е мислела за теб.
	— И все пак всяко зло за добро. В крайна сметка без намесата на баба ми вас не би ви имало и въпреки че не ви познавам, съм щастлива, че ви има.
	— И ние сме щастливи, че те има, въпреки че всичко е толкова странно.
	— Да — каза Емилия, — ако искаме да го наречем странно да го наречем странно. Аз казвам, че положението е абсурдно. Без оправдания, нито обяснения. А ние си седим тук и се преструваме, че всичко е наред, когато нищо не е наред.
	Лоренцо се опита да смекчи напрежението:
	— Имаш право, но майка ни, която можеше да ни обясни всичко, вече я няма. И щом ни е поставила в тази ситуация, значи е имала причина. Можеш да й се сърдиш, разбира се, но това доникъде няма да те отведе. Трябва да се оправяме сами, точка.
	Но понеже се уплаши, че е бил твърде груб, добави:
	— Но е нормално да ни трябва малко време, за да свикнем с това, нали?
	В миг и трите кимнаха с една и съща напрегната усмивка, с онази усмивка, с която се усмихваше Мария, когато не беше убедена напълно в нещо. На Лоренцо му се прииска да ги снима и да изпрати снимката на майка си. Кой знае колко щеше да е щастлива да ги види и трите заедно.
	После Жозефин се сепна внезапно:
	— Колко късно е станало! Аз… мисля, че ви отнех твърде много енергия, все пак се появих без предупреждение.
	— Това е вярно — потвърди Емилия.
	— Няма значение — обясни Карлота.
	— Напротив, има. Лоренцо е прав — за някои неща е нужно спокойствие. Кой номер да набера, за да си повикам такси?
	— Такси? Луда ли си? Аз ще те изпратя. Къде трябва да отидеш?
	— Наех стая в един хотел не много далеч оттук, в квартал „Аурелио“, близо до една крайна спирка на автобуси.
	— Карлота се шегува, очевидно няма тя да те изпрати, ами аз.
	Жозефин погледна Лоренцо в очите:
	— Не, наистина, бяхте твърде любезни. Ще си повикам такси и си тръгвам. Така е по-лесно за всички.
	— Ти какво, шегуваш ли се? Тук такси по това време няма и да дойде. Хайде, приготви се, аз ще те закарам.
	Емилия първа остави компанията:
	— Добре. Извинете ме, но докато вие си разменяте любезности за това кой ще я закара, аз отивам да си легна. Утре съм на училище, а денят беше достатъчно тежък.
	Щом най-малката сестра излезе, Карлота предложи на Жозефин да си разменят телефонните номера, преди Лоренцо да я придружи до хотела, за да се чуят през следващите дни.


	Въздухът беше свеж и чист и в началото на пътуването можеха да се забележат сребърните отблясъци на звездите, преди да изчезнат в светлините на града. Но след звездите започнаха една след друга да се появяват красотите на Рим.
	— Наистина ли никога не си била в Рим?
	— Наистина!
	— Не мога да повярвам!
	— Обаче трябва да повярваш.
	— И въпреки това си оцеляла! Ама че лудост.
	— Наистина ли? — Жозефин се засмя искрено.
	Напрежението, което беше свивало стомаха й през последните часове, започваше да я отпуска, а магията, която я заобикаляше, заличи умората.
	Лоренцо изсумтя, когато видя колоната от автомобили, наредени в опашка на Виа Аурелия:
	— Искаш ли да пообиколим малко, преди да отидем в хотела? Ще ти покажа какво те очаква през следващите дни. Приготви се, ще видиш неземни неща.
	Стигнаха до Циркус Максимус*, след което завиха около Колизея. Лоренцо си помисли, че е голяма привилегия да покаже Колизея на някого, който никога не го е виждал.
	[* Циркус Максимус е древен хиподрум в Рим. Днес е център за забавления и концерти. — Б.пр.]
	— Впечатляващ е — коментира Жозефин, изумена от гледките, които се сменяха бързо.
	— Да, това е един от най-предпазливите коментари, които съм чувал някога, но от друга страна разбрах, че швейцарците…
	— Всъщност исках да кажа, че човек е свикнал да вижда всичко това по телевизията или на кино, или в книгите и, не знам… Почти си мисля, че това по-скоро е част от някакъв свят на мечтите, отколкото от реалния. Но като видиш тези свещени гиганти пред себе, се главозамайваш…
	Лоренцо се усмихна:
	— Казано така, звучи по-добре. Но струва ми се, че докато обикаляш из Рим, ще трябва да свикнеш с това усещане.
	Докато преминаваха по Виа дей Фори Империали*1, Жозефин се обърна към Палатин*2. Не продума нищо, а остана просто с отворена уста и секнал дъх. Ехо от далечни гласове, от забравени и погребани във времето хора… защото това е Рим — някъде съвсем класически, другаде странен, почти бароков. През деня Рим е непоносим, но при изгрев и при залез-слънце става невероятно романтичен. Без да разбереш, те притиска нежно към себе си, за да не те пусне никога вече, и завладее ли сърцето ти, не можеш повече да го забравиш, нито да живееш без него. Жозефин изпита силно замайване, но този път не беше сънят, а усещането, макар и необяснимо, че пред нея преминава самият живот.
	[*1 Виа дей Фори Империали (Via dei Fori Imperiali) е широк проспект в центъра на Рим от Пиаца Венеция до Колизея, построен през 1932 г. по заповед на Бенито Мусолини. — Б.пр.]
	[*2 Палатин — един от седемте хълма на Рим. — Б.пр.]
	— Звучи банално, но мисля, че ще се влюбя в този град.
	— Да се влюбиш, никога не е банално. А и антиконформизмът сам по себе си е досаден. Истинското предизвикателство на бъдещето е да имаш куража да си банален по оригинален начин.
	— Добре. Тогава ще приема предизвикателството. Имам чувството, че има какво да се случва. Това е точно за мен.
	— О, да! Колко време мислиш да останеш в Рим?
	— Не знам. Толкова трудно ми беше да се реша да дойда тук, че не можех да правя кой знае какви планове. Билетът ми за връщане е отворен, искам да пообиколя града и да се полюбувам на това странно усещане за свобода.
	— Тогава, ако искаш, следващите дни аз и сестрите ми… ъъъ… сестрите ни, бихме могли да те придружим. Хубавото да си римлянин е, че можеш да покажеш на другите тези съкровища и в същото време сам да ги преоткриваш, защото понякога ги имаме за даденост и не ги ценим.
	— Би било чудесно! Местните екскурзоводи винаги са най-добрите, показват ти неща, които в книгите не могат да се намерят.
	— Правилно — кимна категорично Лоренцо, — няма по-добро от това!
	Жозефин усети внезапно как изчезна напрежението, натрупано в последните дни. Не че всичко се беше разрешило, дори напротив — неизвестните си оставаха. Но в този момент тя вече не се страхуваше, а това беше най-важното. Изведнъж се почувства толкова уморена, сякаш беше преживяла десет дни в един. Винаги се получава така, когато се пътува. А какво остава, когато пътуването включва две нови сестри и един доведен брат. Лоренцо продължи да кара в нощта, докато през стъклото преминаваха Капитолият* и площад „Венеция“, Изола Тиберина и тъмните води на Тибър. Галантният мъж настоя да я придружи пеша до хотела на улица „Кардинале Ореля“. Пред вратата замълчаха.
	[* Капитолий — един от седемте хълма на Рим. — Б.пр.]
	— Е — каза той, — беше… беше хубаво да се запозная с теб. И извинявай за поведението на Емилия, беше малко, как да кажа…
	— Грубо?
	— Грубо. Да го наречем така.
	— Не се притеснявай. Всъщност разбирам я. Не знам как бих реагирала аз, ако бях на нейно място.
	— Трябва й само време.
	— Няма проблем. Все пак благодаря ти за тактичността.
	— А, Жозефин…
	— Наричай ме Прасковке — прекъсна го тя.
	— Прасковке, добре. Ако имаш нужда, от каквото и да е, можеш да разчиташ на мен или на момичетата. Моля те да не се притесняваш.
	— Благодаря ти! Вече направихте много…


	Почти половин час по-късно Лоренцо седеше в колата, която бе паркирал зад къщата, и мислеше за обичайното си прибиране у дома от един обикновен ден. Но днес денят беше различен, изпълнен с много емоции, и беше много объркан. Влезе в кухнята и взе от хладилника бутилка бира, отвори я и се отпусна на дивана, който беше мълчалив свидетел и на по-добри времена, но въпреки годините си беше винаги готов да те приеме и утеши. Само след пет минути пристигна Карлота, следвана плътно от Емилия. Мълчанието беше нарушено единствено от звука на бутилките, които дръннаха в наздравица. Точно както правят изтощените пътници, които знаят, че на следващия ден имат още много път да извървят, но за момента са доволни от това, че се намират живи и здрави в лагера.


>	10
>	Шегите на сърцето

C>
	Скъпи Лоренцо.
	Слагам точка тук, защото искам да разбереш, че не те наричам скъпи само защото така започват всички писма, а защото ти наистина си едно от най-скъпите неща, които животът ми подари. Онзи ден, в който те намерих зад храста и почистих брадичката ти от пръстта, прочетох в очите ти нещо специално, като че по магия съзрях бъдещето. Никога няма да забравя този миг. Останалото ми стори последствие от него. Срещнах баща ти и заедно се спасихме от тъмнината, която обгръщаше живота и на двама ни. Превърнахме болката в радост и после се родиха твоите обични сестри, дъщери от нашия брак, но направихме всичко, за да не се чувстваш излишен. Надявам се, че и за теб е било така. Всъщност сигурна съм, че е така. Никога не съм искала да заема мястото на майка ти, но избрах да бъда твоя майка. Това беше много амбициозно желание и криеше голям риск, но нека не звучи арогантно — аз го направих, защото чувствах, че беше правилно. Най-правилното нещо, което съм правила през живота си. И от тогава нататък животът ми беше щастлив, изпълнен с удовлетворение, но мисля си, че ти знаеш, че е така. Не за това ти пиша обаче. Не за да подчертая неща, които вече знаеш — колко много те обичам и колко обичам сестрите ти, а защото, за съжаление, в живота има сенки, призраци от миналото, пред които никога нямах смелостта да се изправя и не знам дали ще имам. Затова, въпреки че не знам колко време ще остана сред вас — надявам се, колкото се може повече, искам да съм сигурна, че някои ще знае и може би ще може, макар и късно, да поправи злото, което сторих.
	В мое оправдание мога да кажа, че бях млада и наивна, че бях сама и не знаех какво да правя, че изстрадах адски мъки, но това не изтрива нищо. Моят живот беше такъв, какъвто може би е животът изобщо: една голяма вътрешна болка, която обаче нищо не отнема от многото истински усмивки. Една от причините, поради които нямам смелост да се изправя пред истината, е, че не бих искала да обърквам вашия живот. Не знам защо, но се надявам, че без мен, искам да кажа в момента, в който няма да ме има вече, това мое минало ще възприемете по-лесно, отколкото, ако съм с вас. А може би това е подло от моя страна, слабост, по-голяма и от факта, че краят приближава. Сега ще се боря с всичките си сили, ще се опитам да завърша дните си с достойнство и да ви оставя цялата си любов. Но затова вече е късно.
	Та, както казах, бях млада, изминаха тридесет години, които, поглеждайки сега назад, ми се струва, че са преминали за един миг. Сякаш тогава бях друг човек, на когото беше отредена различна съдба. Чак след време човек може да види извървяната пътека като една линия, макар и криволичеща понякога. Но докато вървим, срещаме кръстопътища и предполагаеми житейски мечти, които не се сбъдват. Често приемаме за даденост взетите решения и без да обмисляме и други варианти, които ще насочат живота ни в друга посока. Но има и решения, които ежедневно ни напомнят, че са неправилни и твърде болезнени и никога няма да можем да намерим покой.
	Но не искам много да философствам. Извинявай, скъпи, но сегашното ми състояние ме кара да го правя… Сега съм добре, но знам, че от болестта, която нося в себе си, няма изход и вече чувствам как животът се изплъзва измежду пръстите ми, затова искам да се възползвам от тези последни месеци като от дар, като възможност да си задам всички онези въпроси, които никога не съм си задавала, защото бях прекалено заета. В действителност тръгнах с идеята да ти разкажа онова, което се случи, колкото се може по-накратко, но не мога да отделя събитията от чувствата си (от друга страна, без емоциите животът би се свел до една механична верига от бездушни събития).
	Е, както знаеш, аз обичам много нашия град и трудно го напускам, но невинаги е било така, дори имаше период, в който исках силно да си тръгна, да видя други места, да обиколя света. Рим ми се струваше почти порок, позлатен одър с ласкава и опасна красота, която те милва, докато те замае и парализира всеки твой опит да излезеш от него, да избягаш. Не знам дали можеш да ме разбереш, но си спомням съвършено усещането за задушаване, което изпитвах.
	Наскоро се бях дипломирала по политически науки в Сапиенца*, за радост и гордост на баща ми — който и заради това цял живот се беше разкъсвал на четири в семейната бензиностанция — когато узнах за курс по международни отношения в Университета в Женева, за който моят учител ми каза, че имам добри възможности да получа стипендия. Баща ми не се зарадва. Постоянно повтаряше, че, ако знаел преди, че ще стане така, нямало да ми позволи да уча, но всъщност тайно беше щастлив, че следвам мечтите си, и вярваше в това, че рано или късно Рим ще ме призове обратно. Така се преместих в Швейцария. За да се издържам, работех каквото ми попадне: барманка, сервитьорка на частни събития и приеми. Беше прекрасно време, защото, от една страна, ми липсваха опорни точки и това ме плашеше, но от друга страна, така израствах духовно и чувствах как ме изпълва непозната сила, че мога да имам доверие в себе си. Струваше ми се, че всичко може да се случи и че светът е моят дом. Учене, работа, нови приятелства. Спях малко, защото не исках да пропусна нищо, и се чувствах силна и неуморна. А сега ми става неприятно, като си помисля, че трябва да оставям писалката между две изречения, защото дори писането ме изморява. Бяха други времена и все пак през тези дни си спомням за тях съвсем ясно. Може и да е от обезболяващите. От време на време си се представям красива и млада като тогава. Не е чак толкова трудно, след като реших да не се гледам повече в огледалото, защото последния път се уплаших — личеше си, че смъртта живее в мен, и затова реших да спра. Ако беше възможно, бих искала и вие да не ме помните такава, каквато съм сега, но, от друга страна, редно е човек да може да приема нещата такива, каквито са. Да, на това искам да ви науча.
	[* „Сапиенца“ (на италиански: la Sapienza — Universita di Roma) е автономен държавен университет в Рим, Италия. Той е най-старият измежду 4-те държавни университета в Рим, основан е през 1303 г. — Б.пр.]


	Извинявай. Продължавам с писмото след няколко дни. Съжалявам, главата не ме слуша. Някои неща ще бъдат повторени и може би няма да бъдат казани по най-добрия начин, но ще се опитам да оставя да говори сърцето ми.


	Е, да… Точно сърцето ми изигра една от своите шеги. Спомням си го все още, сякаш е пред мен. Беше красив, очите му бяха тъмносиви като водите на езеро, косите тъмни, осанката елегантна, спокойно и улегнало поведение като на човек, който знае да изчака подходящия момент. А аз? Аз обърнах подноса с чаши шампанско. Какво говоря? Връхлетях върху него заедно с кристалните чаши и всичко останало. Онова тъмно езеро пламна от гняв за момент, но аз бях толкова унизена, че явно съм предизвикала съжаление или нещо подобно, така че той не само че се въздържа да не ме изгони, ами се почувства задължен да ме утешава, освен да ми прости. На следващия ден позвъниха на вратата ми и когато отворих, се озовах пред самоходен букет от рози, толкова голям, че скриваше напълно куриера, от когото се виждаха само краката. Беше един от онези моменти, в които се чувстваш като Пепеляшка, появяваща се в пищната си и блестяща бална рокля, като фойерверк. Все се говори за любовта и в книгите, и във филмите, но докато не я изпиташ сам, не можеш да я разбереш. Да пиеш, когато си жаден, да се хвърлиш в морето в летен ден, да видиш свежото зелено след дълга и студена зима, усещания, които обаче се подновяват постоянно, защото никога не са ти достатъчни. Затънахме до шия и нищо друго нямаше значение. Може би има и разумни хора, които могат да изживеят любовта предпазливо, но аз определено не съм от тях.


	Бих искала да съм с ясна мисъл, за да ти разкажа по-добре нещата, скъпи Лоренцо, но болката не ме оставя на мира, а лекарствата ме объркват. Прозорецът става все по-малък, за разлика от аргументите, които ми се струват, че стават все по-големи и сложни, колкото повече навлизам в тях. Може би никога няма да свърша това писмо. Но искам да те уверя, а заедно с теб и обичните ми момичета, които вече са жени: опитвам се да ти кажа всичко, да ти предам любовта си и да изясня много сложни моменти. Знам, че ще страдате, приемайки и живеейки с това, което се каня да ви разкрия, но — сигурно е илюзия, сигурно съдбата, която е надвиснала и която ме прегръща, сякаш част от мен е вече отвъд — сигурна съм, че всичко ще е наред, че любовта ще даде смисъл на хаоса.
	Връщам се на фактите, преди да избягат от съзнанието ми. С Филип се чувствах прекрасно и нямах задръжки, защото нищо друго нямаше значение, освен любовта ни. Когато се върнах в Италия за кратко през лятото, разбрах, че нещо се беше променило: бях забременяла. Не казах на никого и се върнах при него, изпълнена с доверие и едновременно с това и със страх, но страхът ми мина веднага, щом видях искрената му усмивка при моята новина. Дори не бяхме изненадани, всичко ни изглеждаше естествено. Искахме да се оженим, но майка му го убеди да изчака до раждането.


	Раждането е чудо. Сега, унесена под въздействието на лекарствата, от време на време преживявам онези мигове, без физическото вълнение, но, как да обясня? Страдаш, надвива те болка, която като че ли вече не може да стане по-голяма, обаче става. Но ти откриваш, че си по-силен, отколкото си си мислел, и накрая успяваш да я надмогнеш. Момиченцето е прекрасно и има белег до сърцето, който изглежда почти като праскова, и аз я наричам така: моята Прасковка. И има странен аромат, който може би дори не е хубав, но е неин, и непрекъснато вдишвам от този аромат. Щастлива съм, защото в моите видения оставаме така. И никой не ми я отнема, никога, дори за миг. Дори за да срежат пъпната връв и да я изкъпят. Оставят я върху мене и аз ще я държа до себе си, както правих после с Карлота и Емилия. Но няма смисъл да мечтая. Действителността е друга и понякога подкосява краката на оптимистите като мен. Много тежко е падането от високо заради мечтите.


	Струва ми се, че е било вчера, когато докторът ми съобщи, че малката Жозефин има сърдечна малформация, заради което е необходима сложна и скъпа операция. Аз не разбирам вече нищо, не дишам. Филип го няма. Само майка му е там, която сега гледа различно, а лицето й… Сякаш внезапно маската й беше паднала. Поглежда ме презрително, сякаш съм едно нищо, издигнало се по случайност до положение, което не му се полага, но което най-накрая ще бъде изпратено, където му е мястото. Тази мисъл ме пронизва като предчувствие, последвано точно от фактите. Тя, без да трепне дори за миг, ме уведомява, че семейството й е готово да поеме разходите по операцията и по отглеждането на малката, при условие че я оставя на тях, отстъпвайки им завинаги всяко мое законно право върху нея. Аз съм потресена и още не разбирам какво се случва, а тя настоява и ме пронизва с режещия си монотонен глас. Казва ми, че не приема друго мнение по въпроса и че Филип е съгласен, че това е най-доброто решение и единственият начин да се даде бъдеще на детето, което ще знае, само че майка й е починала при раждането. Затворих очи, за да изтрия всичко, но когато отново ги отворих, адвокатът беше там и ми подаваше един безкраен списък от листове за подписване. Последвах хода на събитията като малка топчица върху наклонена повърхност, без силата да се спра или да се отклоня.
	Преди да бъда върната като нежелан бежанец, купих от един магазин за бижута златна висулка във формата на праскова, върху която помолих да гравират надпис „На Жозефин, моята Прасковка“. Помолих майката на Филип да я даде един ден на дъщеря ми, заедно с моя фотоапарат, защото знам, че занапред няма да имам нужда от снимки. Странно, Карла се съгласи и за миг показа някаква милост към мен, сякаш не нейна е вината, а само на съдбата, която не може да позволи на един Понти да се обвърже с някаква беднячка от Италия. Ти ще кажеш, че е трябвало да се възпротивя, да се заинатя, да защитавам достойнството си и да не оставям дъщеря си да ми се изплъзне от ръцете. Обаче аз не направих нищо от всичко това, сведох глава и си отидох с усещането, че заслужавах това наказание.
	Това беше най-тъмният момент в живота ми. Толкова тъмен, че почти не успявам да го възстановя, сякаш умът ми го е цензурирал.
	Останалото от историята вече го знаеш: аз, загубила дъщеря си, срещнах теб, малък Лоренцо, който беше загубил майка си и който отново разпали живота ми, спасявайки ме. Баща ти беше изключителен мъж, достатъчно силен, за да понесе своята болка и моята, без да ме съди, нито да иска да му разкажа миналото си.
	Лоренцо, ти ще ме разбереш, ти ще знаеш какво да правиш. Ти си мъжът и ще позволиш да затворя този кръг. Ще прочетеш на Карлота и на Емилия това писмо, ще им кажеш, че тази нова сестра няма да е проблем, а подарък, и ще бъдете заедно и с цялата любов, на която сте способни, ще изцелите неминуемите рани от тази бъркотия и аз от високо ще мога да ви виждам най-накрая събрани.
C$
	Жозефин, погълната от четенето, усети изведнъж, че има някой зад гърба й и сепвайки се, рязко вдигна глава.
	— А, ти ли си? Стреснах се!
	— Извинявай, не исках да те уплаша. Не ме ли чу?
	Всъщност беше странно, че не бе чула шума от стъпки по чакъла, но беше толкова увлечена от думите на майка си, въпреки че вече ги знаеше наизуст, че не беше забелязала нищо.
	— Извинявай — повтори Карлота след малко, — странно ми е, че те заварвам тук. Не очаквах…
	— Попитах Лоренцо за мястото. Имах нужда да установя контакт с… мама.
	— Разбирам те. Аз често идвам.
	Жозефин кимна към вазата с лалета, които клюмнали вече, се поклащаха от бриза и от време на време от тях падаше по едно листо.
	— Ти ли слагаш цветя?
	— Да. Както правеше тя за татко. Много харесваше растенията. Винаги се оплакваше, че в нашето семейство няма човек, който един ден да заеме мястото й.
	— А ти? Справяш ли се с цветята?
	Карлота се усмихна. Въпреки смущението, харесваше й тази нова сестра, която говореше тихо и примирено с тон, който макар и лишен от приповдигнатост, беше в състояние да предаде емоция и усещане за искреност.
	— Аз се опитвам, но определено нямам усет.
	Жозефин в действителност имаше инстинктивно влечение към цветята, наблюдаваше растенията с внимание и от пръв поглед улавяше нюансите в листата им или аномалии в растежа им. Изобщо винаги беше имала чувствителността и желанието да слуша гласа на тези неми същества. Сега беше щастлива да разбере, че беше наследила това от майка си, но се въздържа и не се похвали, нещо, което не обичаше да прави, а и още повече не би направила пред Карлота.
	— Това е сложен и очарователен свят, но ми харесва.
	Не каза нищо повече и насочи поглед към малката овална снимка на майката, под която името и датата, изписани с позлатени букви, изпъкваха на сивия мрамор.
	— Докато идвах насам, видях гроб на семейство, в което майката е трябвало да погребе трима сина и един съпруг. Двама са си отишли по време на Първата световна война през двадесет дни, третият през 1924 г., а после съпругът през 1930 г. Тя е живяла още двадесет и пет години. Питам се как ли се е справила.
	— Това място е пълно с истории — потвърди Карлота. — Достатъчно е да се сетиш за историята на мама…
	— Предполагам, че не всички са толкова сложни. Обаче със сигурност мрежата от чувства и връзки, която се разклонява оттук, е впечатляваща.
	— Да. Сигурно е банално, но ме поразява винаги контрастът между това множество от съдби и енергии и тишината, която цари тук. Като че да подчертае безполезността на шума, който като фон придружава живота ни.
	Произнесе последното изречение шепнешком, после кимна към листовете, които Жозефин държеше в ръка, и добави:
	— Това е писмото на мама, нали?
	— Да.
	— Много ли пъти го прочете?
	— Да. Всеки път разбирам нещо ново. А може и да си въобразявам. Но тук на гроба имах чувството, че чувам гласа й. Ето защо бях така погълната преди малко.
	— Съжалявам. Трудно мога да си представя какво чувстваш. Знам, че връщане назад няма, но много би ми се искало да сте се познавали. И двете сте го заслужавали.
	— Да, трудно ми е. Понякога изпитвам гняв, друг път само тъга, но в крайна сметка бих искала да мога да приема всичко спокойно.
	— Ще видиш, че с времето ще успееш. Ако има нещо, което мога да направя, за да ти помогна, кажи ми.
	Жозефин погледна към надгробната плоча на майка си:
	— Не знам. Би ми се искало да я познавам повече.
	Карлота се загледа в линията на хълмовете, прекъсвана от очертанията на кипариси и морски пинии.
	— Като характер беше като Емилия. Енергична и решителна, понякога малко дръпната, но може би това се е дължало и на онези тъмни страни в живота й. Обаче като външност… е, ти приличаш изключително много на нея, като две капки вода сте. Още не мога да повярвам, че нещата са се стекли така… Може би, ако прочетеш този разказ в някоя книга, ще си помислиш, че е малко невероятен.
	— Но действителността надминава въображението, понякога.
	— Или сме наистина герои от книга.
	— В такъв случай се питам докъде иска да стигне авторът. Аз предвиждам доста бавно и скучно развитие.
	— Да. Но точно тук се проявява умението на писателя… да компенсира мъката с някаква сцена на действие.
	Тогава Карлота, която беше сменила цветята във вазата, хвана Жозефин под ръка и заедно се отправиха към изхода.
	— Да, вероятно сега трябва да изскочи похитител иззад някой гроб и да ни насочи пистолет — подметна Карлота.
	— Това не е достатъчно. Може пък да започнат да се събуждат някои трупове в гробовете си.
	— Да — засмя се Карлота, — харесва ми такова хорър развитие. Харесвам този жанр!
	— Наистина ли? Човек не би казал.
	— Така е, аз съм като за романтична комедия, нали? Моята присъда. Истината е, че ми харесва да стоя вкъщи, за да гледам филм, завита в одеяло, по-добре с нещо за хрускане… и филмът да е на ужасите или някакъв друг, няма значение. Впрочем не съм много по светския живот.
	Жозефин въздъхна:
	— Разбирам те. И аз обичам да стоя вкъщи. А и защото с моята болест поне ще съм сигурна, че докато съм на дивана, нищо не може да ми се случи.
	Карлота инстинктивно я хвана за ръка:
	— Не знаеш колко съжалявам за това, обаче ти се възхищавам, много си силна и не се страхуваш от нищо.
	— Де да беше така! Аз съм истинско бедствие.
	— Не, не, сериозно говоря! И как посрещаш тайната на мама… Смела си.
	Жозефин се изчерви:
	— Благодаря ти. Моето спасение беше да науча да съм искрена, да приема слабостите си и ако се налага, да помоля за помощ.
	— Това е основното.
	После Карлота погледна колко е часът и възкликна:
	— Боже! Извини ме, много е късно, трябва да се връщам на работа, иначе ще ме уволнят. Съжалявам.
	— Не се притеснявай, със сигурност ще остана в Рим още няколко дни.
	Жозефин се усмихна и двете се целунаха по бузите.
	— Чудесно. Тогава ще се видим със сигурност. Искаш ли да те откарам?
	— Не, благодаря. С удоволствие ще се поразходя.


	Пролетният въздух беше подканващ за една дълга разходка, без да бърза, следвайки невидимото ехо от тайната на майка си и разговора с Карлота. Не беше лесно да общува с тези хора, но хубавото бе, че Карлота беше така приветлива и праволинейна. Не че Емилия и Лоренцо бяха неприятни, но поради една или друга причина, я смущаваха повече, а и защото бяха неспокойни и изстрадали. Но мислите й се объркаха миг по-късно, придружени от замайване, което й беше тъжно познато. Миг преди да приседне на едно стъпало и да заспи, забеляза две неща: една кола, която се приближаваше бавно към тротоара, за да паркира и фигурата на пешеходец, който вървеше право към нея. Надяваше се, само че след малко добри ръце ще я вдигнат, защото тя вече не можеше да направи нищо друго, освен да се надява на съдбата, създадена от ангели хранители.


	Когато отвори очи, първото, което видя, беше покривът на една спряла кола, със запалена пластмасова лампичка, онази, която понякога остава включена и ти изтощава акумулатора. Винаги й го казваха, когато като дете натискаше на игра ключа. Друго забранено нещо, което й харесваше да прави, беше да поставя пръсти извън прозорчето, когато се караше бързо. Въздухът беше като нещо твърдо, което се опитваше да влезе през прозорчето.
	— Събуди ли се? Как си, Прасковке?
	Гласът беше близък и приятелски, ръцете — определено добри.
	— Карлота! Добре, че мина…
	— Е, да.
	Чак в този момент Жозефин, излегнала се на задните седалки, забеляза, че на мястото на пътника беше седнал друг човек, а Карлота беше на волана. И тази фигура не й беше непозната, въпреки че беше в униформа на карабинер, която й вдъхна известен почтителен страх.
	— Но… не разбирам! — каза тя, объркана.
	— Нищо. Изглежда, че днес всички са решили да посетят мама. Как си?
	— Добре, мисля. Не съм се наранила, само малко се уплаших.
	— Отлично — заключи той, — но да поговорим за сериозни неща: организирали сте семейно събиране, без да ми кажете?
	— Не, не — намеси се Карлота, — срещнахме се случайно на гроба на мама.
	— И аз отивах там, обаче мога да отложа. Ако трябва да бягаш на работа, мога аз да откарам това момиче. А и знам къде живее.
	— Добре — каза Жозефин, като се усмихна. — И без това вече за втори път, когато идваш, аз заспивам. Трябва да се издължиш по някакъв начин. Обаче да знаете, че първо ви очаква среща с фотографа…
	Като каза това, момичето извади от чантата си фотоапарата и слезе от колата, за да намери подходящото място, откъдето да хване и Карлота, и Лоренцо.


>	11
>	Римска ваканция

	След като изпратиха Карлота, двамата останаха сами и мълчаливи. Не че това ги смущаваше, но все пак бяха мъж и жена, всеки един, от които беше възнамерявал да остане за миг насаме със себе си. Вместо това обаче се бяха оказали двама. Но не двама случайни, а двама непознати, които всъщност бяха близко свързани и допълващи се — тя с генетичното си наследство, което му липсваше на него, а той с радостта и възможността, която беше имал, да израсне с биологичната й майка. Този факт стоеше между тях — те можеха да се допълват, беше съвсем ясно, но в същото време това някак ги плашеше.
	Преди да се качат в колата, и двамата вдигнаха поглед към небето и то като че ли им подсказа, че в ден като този трябва непременно да се направи нещо специално. Той първи го изрече:
	— Имаш ли работа сега?
	Погледът на Жозефин просветна от искрена радост.
	— Ами, нека помисля… Не, мисля, че не. Защо?
	— Не, нищо. Просто професионална деформация. Харесва ми да държа хората под контрол.
	Момичето се намръщи:
	— Стори ми се, че искаш да ми предложиш нещо, но очевидно съм сгрешила.
	— А, казваш, че би ти харесало аз да ти предложа нещо? — засмя се той.
	— Хм, не. Казвам, че, ако ми предложиш нещо, вероятно бих приела от възпитание, а и защото нямам нищо по-добро за правене.
	— Харесват ми възпитаните хора. Е, да видим! Днес може би мога да се поосвободя. В крайна сметка съм си го заслужил.
	— Предполагам, разбира се. Сигурен ли си, че не трябва да се връщаш на работа?
	Младият карабинер й се усмихна хитро:
	— Ама аз работя в момента. Шегата настрана, натрупал съм толкова часове служба, че ми беше живо препоръчано от време на време да си позволявам почивка. А и телефонът винаги е на разположение. Да се надяваме, че няма да звънне.
	Лоренцо заобиколи колата, за да й отвори вратата, но се спря и се загледа надолу.
	— Какво има? Краката ми ли гледаш?
	— Не, извинявай, проверявах дали обувките ти са удобни.
	— Тези дни като римска туристка не обувам токове. Това проблем ли е?
	— Не, напротив. Мислех да те заведа на едно място, но трябва доста да се върви.
	— За мене няма проблем, все пак идвам от планините. Когато не спя, издържам доста.


	Паркът на Апия Антика*1 е съвършеното сливане на история и природа. Разположен по средата между Рим и Кастели Романи*2, той винаги е бил източник на вдъхновение за безброй артисти, които пристигат от цял свят, за да увековечат в изображения или думи това кътче от рая на земята. Става известен именно заради Виа Апия, най-важният и познат път в Древния Рим, считан още от Античността за царица на всички пътища, може да бъде нареден сред чудесата на столицата, макар и най-скритото от тях.
	[*1 Виа Апия (на латински: Via Appia) е най-важният път в Древен Рим, който свързвал Вечния град с Брундизий (дн. Бриндизи), едно от най-големите пристанища, а оттам Италия с Изтока. Чрез него Древен Рим се свързвал с Гърция, Египет и Мала Азия. — Б.пр.]
	[*2 Кастели Романи (I Castelli Romani) е местност в региона Лацио. — Б.пр.]
	Лоренцо и Жозефин навлязоха в най-красивата част на парка, долината Кафарела, и след като подминаха Гробницата на Ания Регила*, се разходиха по пътеки, сякаш от друго време. Човек първо усещаше тишината, която като че разговаряше със заобикалящата природа и позволяваше на свежия шепот на морския бриз да придружава бъбренето между тези хилядолетни другари.
	[* Ания Регила (Annia Regilla) е римска аристократка от 2. век, дъщеря на консул и роднина на император Марк Аврелий, съпруга на гръцкия философ Ирод Атик, починала в Гърция през 161 г. сл.Хр. — Б.пр.]
	Благоуханията, освободени от бензиновите изпарения и хаос в Рим, изпълваха въздуха, смесвайки се с диханието на двамата, които вървяха погълнати от този така красив и почти нереален пейзаж.
	Известно време не продумаха дума, сякаш и най-малкото трепване на звуковите вълни можеше да смути великолепния покой, който ги обгръщаше. После Жозефин, първоначално свенливо, а после все по-решително започна да разпитва Лоренцо за всички чудеса, които срещаха.
	Той с много търпение задоволяваше нейното любопитство, разказвайки й истории и анекдоти, характерни за тези места, които преди много години му бе разказала Мария.
	Най-накрая, след чудесната разходка от около час, двамата стигнаха близо до Пътеката на водите. Лоренцо се спря и с пръст посочи началото й.
	— Майка ни често идваше тук. Обожаваше това място и съм сигурен, че ти също няма да останеш безразлична.
	Придружителят й имаше право, Жозефин го усети веднага щом стигна пред Нимфеума на Егерия*, нещо като издълбана ниша в малка пещера, облицована някога с бял мрамор и със свод, покрит с мозайки.
	[* Егерия с нимфа от римската митология и любовница на легендарния втори цар на Рим Нума Помпилии. Според легендата тя го съветва при вземането на всички важни решения и го води в неговия път на владетелство. Нумин получил от нея Анцилия, дванадесет бронзови щита, които давали могъществото на Рим. Според Овидий след смъртта на Нума Егерия се оттегля в Аричия и се превръща от мъка в извор. — Б.пр.]
	Лоренцо я покани да седне върху един дънер, положен на земята, покрит наполовина с яркозелен мъх. Тя не чака да я подканят втори път, видимо изтощена от разходката.
	— Рим не спира да изненадва, нали? Има известни сценарии, тези, които си виждал възпроизведени толкова много пъти, че ти се струва, че вече ги познаваш, въпреки че на живо имат съвсем различно въздействие, но има места като това, нито чути, нито видени, и все пак изключителни и ме изненадват.
	Лоренцо се усмихна и кимна убедено.
	— Уцели в десетката. Това са специални места, които ние римляните пазим малко ревниво, за да можем да ги споделяме със също толкова специални хора, когато решим.
	Жозефин също се усмихна и се изчерви леко заради комплимента, който макар и съвсем непринуден и естествен, прозвуча силно. Малко след това Лоренцо отново се върна към историята на Рим, за да разсее смущението:
	— Разказва се, че Егерия, нимфата закрилница на водите, се влюбила в Нума Помпилий, втори цар на Рим. При смъртта на царя, както пише за това Овидий в „Метаморфози“, Егерия била така сломена от болка, че боговете, подтикнати от състрадание към нея, решили да я превърнат в извор… Егерия, плачейки, се превърнала в свещената вода на Рим.
	— Понякога любов и болка не просто се римуват* — въздъхна Жозефин.
	[* Любов (на ит. amore) и болка (на ит. dolore) — на италиански език думите се римуват. — Б.пр.]
	— Да. Ела, ще те заведа да се запознаеш с Егерия.
	Пресякоха останалата част от старата свещена гора и след малко се озоваха пред извора, който се вливаше в езерцето на тополовата горичка.
	Лоренцо се загледа в магическото място със сериозен вид и премрежени очи. Жозефин приклекна, докосна студената вода с ръка, после седна до него. Остави го за миг да съзерцава, преди да проговори с тих глас, сякаш се страхуваше да не го смути, докато размишлява:
	— Добре ли си? Нещо не е наред ли?
	Той поклати глава, овладявайки емоциите.
	— Не, спокойно, просто се сетих за мама. Тя обичаше да си седи така, както ние седим с тебе сега. Един от последните дни, докато беше в болницата, ми каза, че много съжалява, че не може да се прости с това място. И че може би най-много й тежи, че е в болница, въпреки че беше благодарна на небето за гледката към Тибър, на която можеше да се любува от стаята. Аз дотичах дотук и направих хубава снимка, която разпечатах за нея. Беше толкова щастлива. Каза ми, че сега може да си отиде, без да се страхува, че хоризонтите й ще се стеснят.


	— Карлота ми каза, че без теб е щяло да бъде много по-трудно да се изправите пред болестта, че си успял да запазиш спокойствие и да направиш така, че животът на семейството да продължи напред въпреки всичко. Сигурно е било тежко, не мога да си представя колко трудно е било за Емилия, която е толкова млада…
	Лоренцо взе един плосък камък, премери го на тежина и накрая го хвърли в езерцето, като той подскочи няколко пъти на малко разстояние.
	— Беше трудно, но се справихме. Опитах се да направя най-доброто, което мога, за да може всички да са весели. Жените са фантастични, но понякога доста задълбават, а често болката се крие в тези дълбини. Ние мъжете в някои случаи можем да сме по-повърхностни, което разбирам, че не е голямо достойнство, но ни помага да помним стойността на обикновените неща… Разбира се, сега не трябва да се заблуждаваме, че всичко е решено. Със сигурност след дългото боледуване смъртта е почти освобождение. А и човек има време да се подготви. Но мисля, че са нужни години, за да се превъзмогне смъртта й. Но аз съм зрял човек и се чувствам щастливец, че имах майка, когато съдбата ми отне моята. Емилия обаче още не е завършила училище… за нея е още много рано. Трябва да й помогнем.
	После Лоренцо се изправи и й подаде ръка.
	— Ще тръгваме ли?
	Жозефин хвана ръката му и беше убедена, че пред нея стои наистина един прекрасен човек.
	Докато се връщаха, Лоренцо вдигна от земята една шишарка.
	— Вземи, носи щастие — каза, като й я подаде.
	Момичето я сложи в джоба си.
	— Благодаря, но за днес мисля, че ми е достатъчно.
	Лоренцо я погали по ръката.
	— И на мен.
	Стигнаха до колата, когато слънцето вече залязваше. Рим се беше оцветил и рисуваше любимото си произведение. Златистото червено даряваше меки отблясъци на стъклата, създавайки приятна атмосфера в колата.
	Жозефин си закопча предпазния колан и Лоренцо потегли, оставяйки зад себе си още един ден. Жозефин винаги беше обичала да гледа през прозорците и се възползва и от този случай, за да се полюбува на пейзажа.
	— А баща ти какъв беше? За него нищо не ми разказа — го попита внезапно.
	Лоренцо отклони за миг очи от пътя, за да я погледне.
	— Баща ми беше добър човек, честен и безкомпромисен. От старата генерация. Предпочиташе действието пред приказките. През повечето време мълчеше, но винаги беше способен да те изненада с прояви на обич, които те оставаха без дъх. Никога не ни лиши от подкрепата си, обаче често беше извън Рим служебно, което ме караше да се чувствам малко объркан, въпреки че после, когато трябваше да избера пътя си, реших без много колебание да последвам неговите стъпки и да стана карабинер. Спомням си, че, когато го нямаше, малко се отегчавах с всичките тези жени, и затова почти винаги оставах сам да си чета, седнал на стъпалата на верандата. Един ден татко се върна от работа у дома и ме завари там, както обикновено.
	Както си беше с униформата, остави куфарчето си на земята и седна до мен, като свали шапката си и ми я сложи на главата. После каза: „Слушай, сине, искам да ти разкажа една история. Един ден, преди много време, човек се разхождал по плажа заедно с Господ. По едно време човекът видял, че по пясъка оставали следите само от едни стъпки. Уплашен се спрял и попитал: «Господи, защо ме остави сам?» А Господ му отговорил: «Сине мой, аз никога няма да те оставя. Следите, които виждаш сега по пясъка, не са твоите, а моите. Защото в този момент те нося на ръце»“. После баща ми се изправи на крака, усмихна ми се и си взе шапката, като я сложи под ръка, погали ме по главата и влезе у дома. Но преди това ми каза: „Знаеш ли? Добре ти стои карабинерската шапка“.
	Жозефин го изслуша мълчаливо и накрая кимна.
	— Баща ти наистина е бил много мил човек. А и мисля, че ти много приличаш на него.
	Очите на Лоренцо отново се навлажниха.
	— Не знам. Със сигурност това за мен би било чест.


	По-късно Лоренцо реши да й покаже едно от местата на Рим, които най-много обичаше — легендарния номер 51 на улица „Маргута“. За любителите на филми на ужаси адрес като всеки друг, но за повечето жени и за почитателите на романтичния жанр мястото, на което е снимана една от най-известните сцени в киното. В тази сграда, наскоро реставрирана след години на престъпно запустение, е сниман през 1952 г. „Римска ваканция“ с Грегъри Пек и Одри Хепбърн.
	— Не мога да повярвам, че съм тук. Ти не знаеш какъв подарък ми направи. Това е един от най-любимите ми филми. Винаги съм мечтала да съм главната героиня Ан.
	Лоренцо я поведе по чакълестата алея, докато стигнаха стълбите, които водеха до балкончето на къщата.
	— Хайде, качи се. Ти си принцеса Ан. Аз те чакам тук… Както направи Джо Брадли във филма.
	Жозефин не чака да й повторят и на един дъх изкачи стълбите в плен на еуфория. След като стигна върха, се обърна, като се подпря на парапета и гледайки Лоренцо под нея, постави ръка под брадичката си, имитирайки главната героиня.
	— Здравей, Джо! Какво правиш още там? Защо не дойдеш у дома? Изобщо ли не ти въздействат очите ми във форма на сърце?
	Лоренцо, смутен, избуха в смях:
	— По-добре да не се качвам, иначе няма да сляза повече, защото изглежда, че, колкото и време да е минало, римската ваканция още не е приключила.
	Така Жозефин разбра, че зад поведението на сериозен мъж се криеха романтична душа и необичайна чувствителност и оцени факта, че той не се срамува от това. Когато на връщане започнаха да разговарят за романтични комедии и любовни филми, Жозефин, изненадана, осъзна, че той знае повече от нея по този въпрос, цитирайки постоянно заглавия, реплики и сцени.
	— Наистина ли любимият ти филм е „Хубава жена“?
	— Да, но ако кажеш на някого, ще бъда принуден да те арестувам за нарушаване на частна собственост.
	Жозефин го побутна с рамо.
	— Глупчо… Едно нещо обаче не мога да разбера.
	— Какво?
	— Как е възможно мъж, който е убеден, че най-хубавият филм в историята на киното е „Хубава жена“, все още да не е уловен от нито една жена? Защото ти всъщност нямаш приятелка, нали?
	За миг изражението му стана сериозно, но после й се усмихна отново и й отговори:
	— Защото съм като Вивиан… Искам приказката.
	Тогава за първи път Жозефин помисли, че наистина е жалко това, че се налага да го счита за нещо като брат.
	— А твоят, Прасковке? Кой е твоят любим филм?
	— Моят любим филм със сигурност е „Детски игри“.
	— Не го знам.
	— Това е френска романтична комедия, малко особена. Разказва за двама младежи, които от деца играят игра, в която единият предизвиква другия да направи нещо абсурдно и който победи, спечелва притежанието на нещо като музикална кутия. Тази игра продължава с дни, месеци, години, цял живот. Главната героиня е съвсем младата Котияр. Може да изглежда незначителен филм, на моменти сюрреалистичен, но на мен много ми хареса. Намирам го за много смислен. Красива метафора на любовта.
	— Ще го гледам със сигурност. Щом на тебе ти е харесал, ще ми хареса и на мен.


	Както всяка вечер, и в края на този дълъг ден Жозефин се обади на баща си, за да му разкаже това, което беше видяла и направила по време на разходките.
	— Звучиш ми щастлива, Прасковке.
	— Щастлива съм, татко. Няма да скрия, че понякога е трудно. Но съм доволна от себе си и това ми дава все повече сила. Изправила съм се пред ситуацията.
	— Браво, малката ми! Гордея се с теб, нали знаеш?
	— Да. Знам също, че не ти беше лесно да ме оставиш да тръгна съвсем сама, но трябва да ти благодаря за това.
	— Няма за какво да ми благодариш… Разбира се, че не можех да те задължа да си вземеш придружител. Знаеш, че понякога се притеснявам, но не защото ти нямам доверие.
	— Знам, знам, татко. И все пак тук е прекрасно, това е най-красивото място на света… Предполагам, че това помага.
	— Да не би да се влюбваш в Рим?
	— А как да не се влюбя, когато този град ме кара да се чувствам специална, единствена, най-красивата на света.
	— Ако не знаех, че говорим за град, бих започнал да се притеснявам, че съм станал за теб любов номер две.
	— Спокойно, татко. Ти все още си първата ми любов. Както и единствената.
	— Ето, лесно побеждавам. Моля те, и умната, и винаги се старай да виждаш какво има отзад.
	— Добре, татко. И ти обещавам, че няма да се простудя. Още повече че тук времето става от ден на ден по-добро.
	— Между другото, предполагам, че е рано да те питам дали и кога имаш намерение да се прибереш.
	— Е, да. Искам да остана още малко тук, ако не е проблем.
	— Шегуваш ли се? Важното е ти да си добре! Остани, колкото искаш.


	Лоренцо обаче завари сестрите си, седнали мълчаливо на верандата и отиде при тях с три чаши с червено вино.
	— Тази зима май вече остана зад нас! — каза Карлота, колкото да разчупи леда.
	Напоследък общуването с Емилия беше станало доста сложно. Усещаше скрития й гняв и нещо като тиха заплаха, която рано или късно щеше да се прояви, но не се знаеше нито къде, нито кога.
	— Хм, не е казано.
	Лоренцо се опитваше да поддържа жив разговора:
	— Имаш право. Спомням си, че мама казваше винаги да внимаваме с късния мраз.
	— Разбира се — каза Карлота, — когато пъпките вече са се разпукали, растенията най-много са подложени на риск, защото току-що са излезли от летаргия.
	— Какви добри деца — подметна Емилия, но не се разбираше добре дали намерението й беше да се пошегува, или да се заяде, а може би и тя самата не знаеше.
	— В тази връзка знаеш ли кого срещнах днес на гроба на мама? — Карлота знаеше, че аргументът определено не беше най-подходящият за настроението на Емилия, но искаше да я накара да разбере, че темата за Жозефин със сигурност не може да остане табу, освен това хранеше слаба надежда, че така ще я подтикне да каже това, което й тежи.
	— Не, кого? — попита я тя, като по задължение.
	— Жозефин.
	— Още едно добро дете.
	— Хайде, не се дръж така. Аз вярвам, че и ти си добро дете.
	— Разбира се. Но не толкова добра, че да ходя да слагам цветя на гроба на мама, не толкова добра, като последната пристигнала. Но поне мъничко, да!
	Лоренцо и Карлота я потупаха по бузите с пръст — единият от едната страна, другият от другата.
	— Хайде, Емилия! Нищо лошо няма да се случи в живота ни!
	— Искаш да кажеш, че по-лошо от това не може да бъде?
	— Е, не беше съвсем така… — уточни той.
	— И все пак — каза тя, изправяйки се, след като остави чашата недокосната на масата, — какво знаете вие за това какво и колко мисля аз за мама? Определено нямам нужда да ходя до гробището, за да демонстрирам чувствата си! Какво си мислите, че има там долу, освен едни кости, останали вече без душа?
	Като каза това, им обърна гръб и си отиде.
	Лоренцо погледна Карлота. Очите му бяха влажни, а видът уморен. Понечи да стане, за да последва по-малката си сестра, но Карлота го спря.
	— Аз ще отида, аз! Трябва да сме търпеливи.


	През следващите дни, след първата им екскурзия, Жозефин и Лоренцо се разхождаха често из Рим.
	Незабравима за нея беше срещата с Портокаловата градина, парк, скрит на Авентинския хълм, в район Рипа, на няколкостотин метра от Циркус Максимус и Градината на розите.
	Лоренцо вървеше до нея, но когато влязоха в градината, я хвана под ръка.
	— Много хора си мислят, че най-красивата гледка към града може да се види от терасата на Пинчо или от тази на Джаниколо. Но оттук може да се любуваш на Рим, сякаш го гледаш надвесен от Сицилия.
	И точно това си помисли и Жозефин, докато се приближаваше към парапета, който гледаше към панорамата. Вървейки сред тези слънчеви плодове, висящи от десетки дървета, които играеха на криеница помежду си, като всяко дърво използваше като скривалище другото, очите на младата жена бяха озарени от оранжевия цвят на портокалите.
	— Имаш право. Иде ми да запея песента Меравильозо* на Модуньо. И този невероятен аромат на горчиви портокали… Имам чувството, че това място ми заповядва да остана будна в негово присъствие.
	[* Meraviglioso (на бълг. Чуде(се)н) — песен на Доменико Модуньо (Domenico Modugno) италиански певец, композитор, актьор и общественик, носител на 2 награди „Грами“ през 1958 година. — Б.пр.]
	Лоренцо, виждайки Жозефин толкова развълнувана, се усмихна.
	Ала Рим е магьосник, който в календара си няма дати в червено. От цилиндъра си, който няма почивен ден, изважда за зрителите най-добрите неща: цветя, гълъби и светци. И така, Жозефин се запозна със средновековните черкви „Санта Сабина“, „Сант’ Анселмо“, „Санта Приска“, „Сант’ Алесио“, „Санта Саба“ и „Санта Балбина“. Като рицарите на кръглата маса те обграждаха тази скрита част от Рим, закриляйки я от объркването и превъзбудата на онези, които не осъзнават, че понякога е достатъчно само да поспрат и да погледнат през отвора на ключалката в портата на Вила Малта*, за да се озоват живи в рая.
	[* Вила Магистралс или Вила Малта е втората по значение резиденция на Малтийския орден. Във вилата се намира резиденцията на Великия приорат на Рим и посолството на суверенния Малтийски орден в Република Италия. — Б.пр.]
	— През тази ключалка се вижда куполът на „Свети Петър“. Моля те, Лоренцо, почакай малко, искам да опитам да направя снимка.
	Лоренцо обожаваше този неин детски ентусиазъм. Тя беше жена, на която животът беше отнел много, и все пак създаваше впечатление, че е имала всичко. Винаги се усмихваше, въпреки всичко винаги се усмихваше. А смехът й… смехът й беше невероятно нежен.
	В края на седмицата Лоренцо заведе Жозефин на вечеря, а после да види „Зодиак“*, едно от най-романтичните места на града, близо до астрономическата обсерватория на Монте Марио. Когато стигнаха до терасата, я завариха пълна с хора и всички маси, от които човек можеше удобно седнал да се полюбува на великолепната гледка, бяха вече заети.
	[* „Зодиак“ (на ит. Lo Zodiaco) — кафе-ресторант на хълма Монте Марио с панорамна гледка към Рим. — Б.пр.]
	Тогава потърсиха спокойно място и поспряха, и двамата с притворени очи, за да усетят нощния бриз като милувка по лицето.
	— Фантастично е, не мислиш ли?
	Жозефин отвори очи и се обърна към Лоренцо.
	— Да, усещането наистина е вълшебно.
	Цял Рим беше разстлан под тях, а светлините на града се запалваха, сякаш сградите общуваха чрез прекъсващи и неясни светлинни съобщения.
	— Не е ли невероятно, че едно място от един град може да те накара да се чувстваш толкова близо до рая?
	— Еха! Леополд, не мислех, че сте и философ.
	Лоренцо се усмихна при тези думи от романтичната комедия с Мег Райън и Хю Джакмън и най-накрая отвори очи, премествайки погледа си върху нея.
	— Вашето присъствие, Кейт, ме подтиква да разсъждавам като философ.
	Жозефин тръсна глава и скръсти ръце, преструвайки се, че го гледа укорително.
	— В интерес на истината обикновено не жените, известни с красотата си, са тези, които вдъхват философски мисли.
	— Защо, обясни ми… какви други мисли би искала да внушаваш?
	Жозефин изпуфтя и му обърна гръб.
	— Вие сте селянин! Да смущавате една дама с подобни въпроси, е непростимо.
	В този момент той извади от джоба си малка кутия и я отвори. Нежна мелодия се понесе из въздуха. Веднага щом чу познатия звук от музикалната кутия, тя рязко се обърна, виждайки как Лоренцо я наблюдаваше сериозно.
	— Ще играеш ли?
	— Но… значи гледал си филма?
	— Да. Помислих, че мога да направя нещо като римски римейк.
	Лоренцо се приближи още до нея и постави кутията в ръката й.
	— Баща ми казва да внимавам с италианските мъже — обожават да се правят на галантни, без да влагат чувства.
	— Интересна теория, трябва да помисля върху нея. Може би е твърде сложно поведение за мен. А и не се правя на галантен. Просто ми харесва да задълбочавам нещата, които ми казваш.
	— Е, това е леко галантно.
	— Вероятно да. Но има ли нещо лошо?
	— Не. Не мисля.
	После Лоренцо протегна ръка, показвайки панорамата.
	— Рим е красив тази вечер с теб.
	— Рим е красив тази вечер, защото се погрижи за мен…
	— Тогава можеш да кажеш на баща си да бъде спокоен, че италианците обожават да се грижат за теб.
	— Всички ли? Много мило, не бих искала да злоупотребявам.
	— Е, тогава можеш да се задоволиш с мен.
	Сградите на града, осветени празнично от обсипаното със звезди небе, но най-вече мъжът, който в този момент стоеше пред нея, убедиха Жозефин, че понякога животът може да бъде много по-нереален от един прекрасен сън, а тя разбираше от сънища.
	Когато отвори уста, за да проговори, толкова силна беше емоцията й, че не знаеше какво да каже. Така спонтанно реши да обвие ръце около врата на Лоренцо и да го притисне в прегръдка.
	Както се беше случвало и други пъти при предишните им срещи, болестта на Жозефин се прояви на най-хубавото място, изгасвайки й внезапно светлината.
	Предишните пъти Лоренцо, след като я покриваше със сакото на униформата си, от страх да не се простуди, беше сядал близо до нея и я гледаше, чакайки да се събуди. Но веднага щом Жозефин започваше да се съвзема, той се отдалечаваше, защото се страхуваше да не я смути с присъствието си.
	Този път обаче, след като я настани на седалката на джипа, се забави повече отколкото трябва, и когато тя се събуди, го видя все още до себе си.
	— Защо никога не оставаш? Страх те е, че пак ще те снимам ли?
	— Страх ме е, че може да се почувстваш следена и че ще се смутиш, като ме видиш до себе си.
	Жозефин се изправи и го покани да седне близо до нея.
	— Благодаря ти. Много мило от твоя страна.
	— Обаче този път — поде той — вместо да снимаш мен, трябва да запечаташ този нощен пейзаж.


>	12
>	Вещиците

	Няколко дни по-късно Жозефин беше поканена на вечеря при Лоренцо и сестрите й в малката вила на кв. „Аурелия“.
	Времето отлетя бързо и привидно спокойно и като че ли никой не забеляза сянката, която преминаваше по лицето на Лоренцо всеки път, когато отместваше поглед към Жозефин, а тя, поотпуснала се от няколко чашки вино, го очароваше. На Лоренцо му беше изключително трудно да не я гледа съсредоточено. Понякога засичаше погледа й и всеки път, когато тя му се усмихваше, го обземаше силно смущение, което го оставяше объркан за известно време.
	В един момент разговорът навлезе в минирана територия.
	— И все пак — обади се Лоренцо с необичайна непринуденост — няма смисъл да хвърляш пари на вятъра, като плащаш за хотел. Ако искаш да останеш още малко в Рим, би могла да спиш и у нас, има достатъчно място.
	— Питаш дали може да спи у нас!? — веднага се намеси Карлота. — Тя _трябва_ да спи у нас. Много ясно, та ние сме нейното семейство, нали?
	Емилия не каза нищо, в този момент обаче никой не обърна внимание на това. Жозефин беше объркана, не искаше да взема подобно решение така изведнъж, особено след това бяло вино „Фраскати“, което беше замаяло главата й.
	— Благодаря ви. Аз не знам какво да кажа, много сте любезни. Все още не съм решила колко време ще остана в Рим, а и не искам да ви притеснявам…
	— Ама какво притеснение, луда ли си? — разгорещи се той. — Просто ще бъдем щастливи и поласкани, ако останеш тук при нас за няколко дни.
	— А и да не говорим — продължи Карлота, — че ако ти се случи нещо, ние ще можем да ти помогнем, а ако си там съвсем сама… Е, в крайна сметка знам, че си голям човек, разбира се, обаче искам да кажа, че… Ей, не се обиждай!
	Жозефин се усмихна:
	— Ха-ха-ха! Не се притеснявай, свикнала съм. Баща ми е убеден, че във всеки един момент аз рискувам живота си. Затова с мен обикновено има шофьор и бодигард, а при нужда и готвач.
	— А, като Кевин Костнър? — попита Лоренцо.
	— Ммм, не съвсем. Обаче от години не съм чувала някой да споменава този филм, трябваше да го очаквам от теб.
	Карлота стана от масата:
	— Е, хайде, помисли спокойно, аз междувременно ще ида да видя какво прави Емилия. Още не е станала примерна домакиня и когато се опитва да свърши някаква работа сама, винаги чупи по нещо. Още малко и ще трябва да си купуваме нов сервиз.
	Жозефин се възползва от отсъствието на двете сестри.
	— Сигурен ли си, че не им е неприятно?
	— Стига, луда ли си?
	— Хм, за втори път ми казваш, че съм луда…
	— Какво? Ти да не се засегна? Говоря сериозно: не трябва дори да си задаваш този въпрос. Моят дом е и твой дом.
	В този момент Емилия и Карлота се върнаха в трапезарията със сладоледа.
	— Да, знам, че вече ядохме сладко. Но една допълнителна доза никога не вреди — каза по-голямата сестра, докато Емилия вече похапваше с лъжицата.
	Любопитната подробност при приключването на вечерта беше, че поне този път нарколепсията остави Жозефин, за да връхлети моментално върху Лоренцо, който се отпусна от умора на дивана, както си говореха. Тогава Карлота и Емилия се съгласиха Жозефин да пренощува при тях и така да премисли и реши, дали да прекара следващите дни в Рим като гост в дома им.


	Мрак. Жозефин затвори отново очи, за да се увери, че наистина ги е отворила (малко като да запалиш лампата, за да видиш дали преди това е била изгасена, помисли си тя, като се усмихна). Съвършената и непрогледна тъмнина винаги я беше изпълвала с известно вълнение, особено сега, когато дори не знаеше къде се намира. Върна се мислено към предишния ден, към вечерята, Лоренцо и момичетата. Беше й странно с това ново старо семейство, изненадващо и странно, като че ли една потънала червена нишка свързваше далечните дни на тяхното раждане с настоящето. Имаше още много за разбиране, но бяха нужни време и търпение.
	После през процепа под вратата се появи светлина — някой беше запалил лампата в коридора. Жозефин затаи дъх и чу двама души да разговарят.
	— Какво правиш тук още будна?
	— Нищо. Не можех да заспя, а ти?
	— Чух шум. Но може би си била ти.
	— Да.
	— Как си?
	— Добре. Всъщност малко нервна. Слушай, ама няма ли да се отървем вече от нея?
	— Какво? Какво каза? За Жозефин ли говориш?
	— Ами да, хайде! Не ми казвай, че си се вързала на комедията й. Първо идва, като се преструва, че не иска да пречи, после лека-полека ни влиза под кожата и накрая остава да спи тук. Живеехме си много добре досега и без нея. Е тогава какво я кара да си мисли, че сега трябва непременно да се нуждаем от нея и тя от нас, все едно всички сме едно голямо семейство?
	— Стига, не преувеличавай! Положението е сложно за всички, но трябва да го преодолеем, да потърсим положителните страни и изобщо да сме сплотени…
	— Ама ти какво? Защитаваш ли я? Заставаш срещу мен, за да защитаваш новодошлата? Какво, и ти ли си под властта на големите й като на сърна очи?
	— И аз?! Извинявай, но даваш ли си сметка какво говориш? Аз и ти израснахме заедно, между нас е различно, но едната не изключва другата, извинявай.
	— А според теб защо мама никога не каза нищо за нея, дори след като остана вдовица? Защото с право не е искала да ни обърква живота. Но после заради болестта е решила да си изчисти съвестта и да ни прехвърли проблема на нас!
	— Престани веднага, Емилия! Не мога да повярвам, че наистина мислиш така. И говори по-тихо, защото може да ни чуе.
	— Моля ти се. Сега, след като се промъкна в дома ни, спи спокойно. И още нещо ще ти кажа: според мен е хвърлила око на Лоренцо. Не я ли видя каква е лицемерка? Какво си мисли? Че ще дойде тук и ще направи революция? Животът ни вече е достатъчно сложен такъв, какъвто е! Ще видиш, че ако не внимаваме, освен мама ще ни открадне и брата…
	След тези думи се чуха няколко изхълцвания.
	— Ела тук, успокой се!
	Жозефин притисна лицето си във възглавницата. В този миг й се искаше да я погълне черна дупка и да я отведе, колкото се може по-далече от това място, от този омагьосващ град, от тази долина на сълзите. Но вероятно дори и от подобно разстояние не би била в състояние да притъпи болката и унижението, които й причиниха тези думи. Потърси опора и надежда в тъмнината. После ивицата светлина под вратата угасна и двата гласа заглъхнаха. За съжаление, обаче беше чула вече достатъчно. Не само съдържанието на думите я беше наранило, ами това че някой друг говореше за нея по този начин. Засегна я отчуждението, което унищожава, без да можеш да реагираш, защото дори не я удостоиха с това да застанат срещу нея лично, не, ами шептят помежду си, докато тя стоеше в мрака, оставяйки неизлечимо сама, каквато винаги е била.
	Добре че беше баща й. Щеше да се върне при него, при единствения, който наистина я обичаше. Но и той беше самотен. Жозефин и баща й бяха двама самотници. Жозефин си помисли, че би било достатъчно да смени една-единствена буква, за да се превърне сама в слънце*, и тогава всичко можеше да заблести отново. Жалко, че никога няма да стане така, заключи тя. Лоренцо беше оставил у нея някакво впечатление, беше пробудил нещо в нея, беше запалил искра, която сега я изгаряше още повече. _Няма мира за мен, никога няма да има, само малко примирие, но никога няма да мога да сваля бронята си…_
	[* Игра на думи, в ит. _sola_ означава „сама“, а _sole_ означава „слънце“. — Б.пр.]
	Пропадна в забрава, но тази сянка не спря да я следва, и при първите лъчи на зората стана бързо и повика такси с номера, който й беше дала Карлота.
	Докато чакаше, зъзнеща заради утринния студ, погледна вилата на два етажа, с големите й ъглови тъмносиви камъни и верандата от черешово дърво. Беше се надявала, а може би дори беше повярвала, защото понякога желанието замъглява разума, че тази къща може да стане новият й дом. Но трябваше да й каже сбогом и да избяга. Никога през живота си не се беше чувствала толкова нещастна. Имаше толкова ненужни пари, но нямаше майка, нямаше нищо.
	Таксито пристигна и шофьорът слезе, без да говори. Понякога дори римските таксиметрови шофьори си имат моменти на мълчание, а може би изражението на Жозефин обезкуражаваше всякакъв опит за контакт. Даде адреса на хотела си и тръгна, насилвайки се да не поглежда повече назад. Остави обаче сърцето си при прекрасните разцъфнали магнолии. Никога повече нямаше да ги види. Бялата кола прекоси булеварда и изчезна през горичката с все още голи, криви и възлести като пръстите на вещица дъбове.


>	13
>	Спри на място

	Мирисът на дим се усещаше отдалече и не му беше необходимо особено развито обоняние, за да разбере, че таксито, което изхвърча толкова рано, криеше някакъв проблем. Лоренцо го видя как се стрелна точно когато се връщаше от сутрешното си тичане (само Бог знаеше каква нужда имаше от това, след като предишната вечер беше пил повече от необходимото, без да обърне внимание), изскачайки от пътеката на улицата на къщата. Разпозна силуета на Жозефин с чело, подпряно на стъклото, както беше вече свикнал да я вижда. Понякога въображението си прави лоши шеги, но на него наистина му се стори, че улови израз на болка в изчезващото от погледа му лице. Тя изглежда не забеляза присъствието на Лоренцо, който в изненадата си не намери смелост да последва автомобила, викайки нейното име, въпреки че много искаше да го направи.
	Надяваше се да намери обяснение за случилото се у дома, но момичетата все още спяха. Опита да й се обади, попадайки на познатото и омразно съобщение на телефонния оператор. Влезе под душа, донякъде, защото беше неизбежно след бягането, донякъде, защото под душа мислите могат да се подредят. Не разбираше причината, но това внезапно заминаване го изпълни със смазваща тревога, от онези тревоги, които те карат да си мислиш, че няма време, че трябва да действаш, да направиш нещо, да оправиш положението.
	И все пак не беше ясно какъв беше проблемът, нито какво е решението.
	Веднага щом излезе изпод душа, опита отново да й се обади, но със същия резултат като преди. Сигурно телефонът й е изключен, какво странно има в това, се опита да се успокои сам. Веднага обаче си отговори, че в днешно време никой не си изключва телефона, освен ако няма някаква конкретна причина. Той самият май не знаеше откъде се изключва неговия.
	В коридора засече Карлота:
	— Имаш ли представа защо Жозефин замина призори с такси?
	— Хм, не — каза тя със сънен глас. — Странно, вчера вечерта не ми каза нищо, не мисля, че има ангажименти или нещо друго. Е, предполагам, че по-късно ще ни се обади. Ти закусва ли вече? Искаш ли кафе?
	Като я видя толкова спокойна, се засрами от цялото това вълнение и се престори, че няма нищо:
	— Не, съжалявам. Бях забравил, че днес имам да проверявам досиета, трябва да съм рано на работа.
	— Добре, тогава ще се видим по-късно.


	В службата си обаче Лоренцо не можеше да си намери място. Докато разумът му го съветваше да се успокои, сърцето му отказваше да го направи, а знае се, че когато сърцето отказва, може да стане по-зле — да те накара да правиш най-глупавите неща, включително многобройни обаждания без отговор и после да тичаш към квартал „Аурелио“, защото, когато сърцето е развълнувано, не ти остава друго, освен да вървиш много бързо, за да не чуваш поне за момент досадното му блъскане.
	Пристигна задъхан на улица „Кардинале Ореля“, докато сърцето му, което изобщо не се беше успокоило, кънтеше в главата му като лудо. Малко луд се чувстваше и той самият.
	Утешаваше го обаче онова типично за лудите сляпо доверие в собствените действия: върша правилното нещо. Да, правеше необходимото в случая, но на проклетия домофон никой не отговаряше.
	Влезе в близкото кафене и поръча едно кафе, обаче безкофеиново, за да не би окончателно да получи удар.
	— Знаете ли нещо за близкия бед енд брекфаст? Трябва ми информация, но там не намерих жив човек.
	— Да, знаем, знаем — отговори господинът зад бара, подавайки му безкофеиновото кафе. — Нали, Диего? Да кажем, че ако онова там е бед, ние сме брекфаст. А го наричаме така, за да си дадем вид пред чужденците, но истината е, че тук при нас човек може да си направи чудесна закуска с най-добрите корнети в Рим.
	Изпод бара пристигна друг глас, последван само след малко от един мъж, натоварен с малки бутилки плодов сок.
	— В това няма никакво съмнение. Обаче силната ни страна би била кафето. Казвам би била, щото на човек, който пие дълго безкофеиново, няма какво да му обясняваш… Знаеш ли, че една топла вода би ти свършила горе-долу същата работа?
	В този момент отзад се отвори врата и една госпожа с доста поддържан вид и строго изражение се притече на помощ на Лоренцо.
	— Ей, вие двамата — каза тя, — ако продължите да се държите с клиентите по този начин, вече никой няма да идва.
	— Хайде, Джорджа, пошегувахме се малко — оправда се старият, — но после винаги се връщат, защото сме добри и симпатични.
	— Всеки си има вкус, но господинът не ми изглежда щастлив от това отношение — продължи тя.
	Тогава Лоренцо усети, че се е разсеял и че беше по-добре да се намеси, за да не помислят, че е странен:
	— Ама не, моля ви, просто аз съм малко умислен в момента.
	— И имате право. Само че тези двамата господа са убедени, че когато някой дойде в кафенето, трябва винаги да проявява симпатия. Или поне да ги търпи.
	— Имат право. Човек винаги трябва да се усмихва — заключи той с увесен като за Книгата на Гинес нос.
	— И все пак — намеси се младият, — за да се върнем на бед енд брекфаста, ако искате, апартаментът се освободи точно тази сутрин. Само трябва да се почисти и е на ваше разположение.
	Лоренцо чувстваше, че бягството с таксито и изключеният телефон не бяха нищо друго, освен мрачни предзнаменования. Той посърна и сякаш сърцето му се разби на хиляди малки парчета.
	— Извинявай, ама наред ли е всичко? Какво има? — Младият барист се опита да привлече вниманието му. — Не беше ли добро? Аз все казвам, че трябва да спрем да предлагаме безкофеиново.
	— Е — отговори другият, — и това е решение. Но да си кажем истината: с безкофеиново или с кофеиново, нормалните хора ни заобикалят отдалече.
	— Да, ама това е странно. И сега какво ще стане?
	И наистина на никого не убегна от вниманието внезапната промяна у Лоренцо, който, докато наблюдаваше огледалото зад бара, внезапно се беше оживил, а след това беше изпънал врат като онези жирафи, които искат да стигнат до най-свежите и високи листенца на дървото, и накрая, с усмивка, на която би завидял и крокодил заради показаното количество зъби, се беше обърнал и прекосил заведението, за да отиде до една полускрита масичка, където закусваше едно момиче.
	По-възрастният барист посочи с показалец слепоочието си — жест, който сигурно беше правил хиляди пъти с клиентите, които идваха:
	— Винаги съм казвал… модерният живот не е нормален!
	Жозефин го погледна измъчено и с укор и се опита да го отблъсне, преди той да се приближи много:
	— Какво правиш тук?
	— По-скоро ти какво правиш тук!
	— Закусвам. Не може ли?
	— Да, но с куфарите? — Лоренцо разпери ръце.
	— Да — изсумтя тя. — Заминавам.
	— Просто така? Без да ми кажеш нищо? Не останах с впечатлението, че вчера вечерта се канеше да си ходиш. Нещо пропуснал ли съм?
	Жозефин поклати глава с тъжно изражение, което на Лоренцо се стори почти елегантно в сравнение с виковете и крясъците, които обикновено придружават емоционалното напрежение.
	— Пропусна това, че дойде моментът да се прибера у дома. Пропусна това, че цялата тази история с щастливото семейство е само една красива илюзия. Разбира се, има нещо, което ни свързва всички, не може да се отрече, но съдбата ни държа далече един от друг. Аз и ти не сме брат и сестра, дори и наполовина. Моите сестри си имат свой живот, който аз нямам право да преобръщам.
	— А защо до вчера изглеждаше наистина щастлива да останеш с нас?
	Жозефин въздъхна дълбоко:
	— Защото бях! Но бях егоистка. Мога спокойно да разреша проблемите си от моя дом, с един добър психоаналитик и разни такива. Ще се изправя спокойно пред създалата се ситуация и ще сложа ред в мислите си.
	— Ама моля ти се! Сега пък станахме проблеми за записване в тефтера на психолог. Не мога да си обясня тази промяна, нещо трябва да се е случило. Да не би да се обиди, че вчера вечерта заспах?
	Най-накрая тя се разсмя:
	— Разбира се, че не, а и как бих могла. По тая логика ти трябва да ме мразиш.
	— В действителност малко те мразя. Но не защото заспиваш. Ще ми кажеш ли какво се е случило, или не?
	— Слушай, нямам нищо против теб, само че… така е редно.
	— Ама какво означава това? Няма смисъл, не разбираш ли?
	— Добре, ще ти кажа нещо, но ти ми обещай, че няма да се ядосваш.
	— Обещавам.
	Чак тогава му сподели това, което беше чула Емилия да казва предишната нощ.
	— Определено не мога да я укоря, разстроена е и е толкова млада. Тази ситуация е тежка за всички ни и аз не мога, разбира се, да налагам присъствието си, особено пък, когато не е желано.
	Лоренцо разпери ръце. И той самият не знаеше дали от изумление, или от неудобство.
	— Не се притеснявай! Емилия прави така, защото е малко дръпната и защото има нужда от време. А и не за първи път реагира рязко както сега. Често казва неща, които дори не мисли. В крайна сметка знаеш, тя е на осемнайсет. Тя е като едно котенце, което трябва да си наточи ноктите.
	— Имаш право, така е. Точно затова трябва да й дам време и да си отида. Знаеш много добре, че това е най-доброто решение.
	— Може да е най-доброто решение, но е погрешното решение — каза той отчаяно.
	— Е, щом е най-доброто, не може да бъде твърде погрешно.
	— Обаче е.
	— Не разбирам защо настояваш толкова.
	— А аз не разбирам защо не разбираш. Ти трябва да останеш.
	— И защо?
	Той не знаеше как да отговори, но знаеше, че не може да я остави да си тръгне.
	— Нашето семейство се оформя сега. Сега се раждат нашите взаимоотношения. Този път трябва да се измине. Ти прочете писмото на мама, нали? Тя ме моли да се боря с всички сили, за да направя така, че кръгът да се затвори, за да се роди нещо красиво от бъркотията, оставена от нея.
	— Тоест правиш го само заради това? За да изпълниш последната воля на един човек, който, без да се обиждаш, вместо лично да се изправи срещу проблемите си, ти ги стовари с цялата им тежест?
	— Не, не е така — отговори веднага Лоренцо, но после му бяха необходими няколко секунди, за да си подреди мислите. — Вярно е, че тя поиска това от мен, но преди да изпълня заръката й, се опитах да те видя, да те опозная. И когато те опознах, разбрах, че тя има право. Кой знае, може би е чиста случайност или нейна интуиция на прага на смъртта, но е правилно това, което е казала. Трябва да се обичаме.
	Лоренцо се изчерви до ушите.
	— Искам да кажа ние всички да се обичаме като семейство — промърмори смутен.
	— Не знам, много красиви думи, но още не разбирам защо трябва да остана.
	— Защото не искам да си тръгнеш.
	— Защо?
	— Защото има още толкова неща, които да ти покажа.
	— Затрудняваш ме.
	— Остани!
	— Остави ме да си тръгна!
	— Остани! Остани тук с нас! Ела в дома ни! Мама е искала това да е и твой дом, знаеш го.
	— Ако го е искала наистина, щеше…
	Лоренцо знаеше много добре, че това, което Жозефин се канеше да каже, беше основателно, но не искаше паметта на Мария да бъде поставяна под въпрос дори за миг. За да я накара да замълчи, се приближи и я целуна по устните.
	— Извинявай — каза после, — не зная какво ме прихвана.
	— Може би сега определено е по-добре да си тръгна.
	— Не. Трябва да останеш. Довери ми се.
	Жозефин го изгледа продължително, но при все че беше съвсем объркана и мразеше това усещане за неяснота, разбра, че единственият начин да преодолее бурята, беше да се хвърли в нея.
	— Обещай ми обаче, че, ако Емилия прояви отново досада или непоносимост, ще ме пуснеш да си отида, защото това ще означава, че така трябва.
	— Няма да се случи. Емилия те обича.
	— Въпреки това — заключи Жозефин, ровейки в чантата си — с твоя жест заслужи музикалната кутия.


	Същата вечер, седнал на люлката на верандата и отпивайки от кафето си, докато чакаше Джейсън да се върне от една от разходките си след ядене, Лоренцо остана няколко минути да се наслаждава на вечерната тишина.
	Размишляваше за много неща, но един въпрос не му даваше мира — каква е причината за неговото поведение към Жозефин.
	Може би беше заради невероятната прилика с Мария. А може би това беше илюзията, че се е върнал назад във времето, когато в това семейство цареше атмосфера на безгрижно спокойствие.
	Да, сигурно точно това беше причината, заедно с желанието да си върне онези малки радости, които жестоката съдба му беше отнела още веднъж.
	Но въпреки че всичко това беше смешно и лишено от смисъл, като че ли причината беше друга. В действителност се чувстваше привлечен от Жозефин. Не можеше да се отрече, че е прекрасно момиче, но не беше само физическото привличане, което го тласкаше към нея. Беше по-скоро една невидима алхимична нишка, която се развиваше между тях сред думи, жестове и погледи на разбирателство, неочаквани и за двамата, защото едва се познаваха.
	Благодарение на Жозефин изпитваше нови усещания. Или може би просто изгубени в едно време и в един живот, непознати за него.
	Но не. Дъщерята на жената, която беше станала негова майка, никога не можеше да стане жената на живота му.
	По едно време Лоренцо сведе очи, засрамвайки се от толкова много глупости, които беше успял да си помисли само за една вечер.


>	14
>	Love Boat*
	[* Love Boat е телевизионен сериал от САЩ, сниман между 1977 и 1987 г., чието действие се развива на круизен кораб. — Б.пр.]

	В живота понякога, както в любовта, всеки е това, което иска да бъде. И така, няколко вечери по-късно Лоренцо покани Жозефин да отиде с него в едно от любимите заведения на майка му.
	Ернесто, собственикът, скъп приятел на Лоренцо още от детинство, ги посрещна с усмивка от тридесет и два зъба.
	— Не мога да повярвам! Това ти ли си? Не си идвал от сто години.
	Наистина, откакто Мария се беше разболяла, не беше идвал. Беше твърде болезнено.
	На това място всичко му напомняше жената, която го беше отгледала, особено песните, които тя пееше до прегракване заедно с него и другите от семейството. Спомени, които сега изплуваха с цялата си емоционална сила.
	— Да, да кажем, че напоследък не съм минавал често насам. Но тук има един човек, който е нетърпелив да ме чуе как пея. Да ти представя Жозефин.
	Жозефин, усмихната, стисна ръката на Ернесто.
	— Надявам се, че нямате кристални чаши, защото ми се струва, че този тенор тука е доста фалшив.
	Приятелят на Лоренцо избухна в смях и като не спираше да превъзнася очарованието на новодошлата, ги придружи до най-добрата според него маса в заведението. Вечерта се очертаваше да е хубава.
	Сервитьорката взе поръчките и Лоренцо се възползва, за да продължи разговора, който бяха започнали, докато идваха насам.
	— Та каза, че обичаш старите американски сериали.
	Жозефин кимна, докато отпиваше глътка вода. Лоренцо тъкмо й беше сипал.
	— Да. Когато бях малка, аз и баща ми сядахме след вечеря на дивана в хола и ги гледахме с часове. Беше един от нашите любими моменти между баща и дъщеря. Той излизаше сутрин рано, за да отиде на работа, и се връщаше чак късно следобед, така че нямахме много време, за да бъдем заедно, но малкото, с което разполагахме, трябваше да е специално и такова си и беше.
	Лоренцо мълчаливо я слушаше, завладян от гласа й, който се лееше като музика.
	Произнасяше „р“ по свой особен начин, който му напомняше за Джулия Робъртс, когато в „Яж, моли се и обичай“ произнася по прекрасен начин думата attraversiamo*.
	[* Attraversiamo (атраверсиамо) — да минем отсреща, да пресечем. — Б.пр.]
	— И кой беше любимият ти?
	Жозефин дори не се замисли:
	— „Love Boat“.
	Лоренцо отвори широко очи.
	— „Love Boat“? Е това наистина не го очаквах. Ти трябва да си по-скоро уникален, отколкото рядък случай.
	— Да… Знаеш ли, може би защото заради болестта не бях много склонна да оставя сигурността на дома си и затова да виждам всички тези хора как пътуват безгрижно, изживявайки прекрасни любовни истории, много ми харесваше, все едно ги преживявах аз.
	Лоренцо, въртейки в ръце чашата си с вода, сведе поглед.
	— Разбирам… Може ли да те попитам на колко години беше, когато разбра за болестта си?
	Жозефин се скова. Не беше свикнала да й задават директни въпроси, свързани с болестта й. Дори винаги имаше усещането, че тази тема витае около нея като мрачен ореол, който не можеш да пренебрегнеш, нито пък можеш да се изправиш срещу него. Не й харесваше да говори за това с другите. Не й беше лесно да се чувства уязвима. Но сега, пред този мъж с мили очи, внимателен и отнасящ се с голямо уважение към нея, реши, че все пак би могла да се освободи от тази тежест.
	— Разбрах, че съм нарколептичка в лицея. Започнах все по-често да заспивам по време на часовете, докато един ден ректорът не повика баща ми, за да го посъветва да ме държи под контрол. Беше сигурен, че съм започнала да вземам наркотици. Можеш да си представиш реакцията на баща ми. За щастие, не повярва дори за миг на този абсурд. Разбира се, оставаше си обаче фактът, че аз от известно време не бях вече същата. Чак след време кризите ми придобиха по-ярки симптоми. Болестта първо беше предположена, а после и диагностицирана след безкрайна поредица от клинични изследвания. Спомням си, че дори думата „нарколепсия“ ми звучеше абсурдно… Никога не бях я чувала. Постепенно се опитвах да съжителствам с нея, като си казвах, че малко сън от време на време може само да ми е от полза. Но с времето болестта ми отне силите. Дори най-простите действия станаха за мен трудни, защото не можех да се владея.
	— Най-тъжната случка, която преживях, беше по време на един управителен съвет на финансовото дружество на „Група Понти“. Наскоро се бях дипломирала, участвах на тези заседания по желание на баща ми. Всички бяха там, събрани около масата като екзекутори да чакат избирането ми за вицепрезидент на дружеството, докато аз… Аз лежах блажено в прегръдката на Морфей… От този ден поисках от баща ми да ми спести в бъдеще всякакви събрания, като го уверих, че ще извършвам работата си коректно, но зад кулисите. За да успея да контролирам болестта, опитах да пия лекарства, предписани от лекар, но не ми помогнаха — резултатите закъсняваха, а униженията следваха едно след друго. Случи ми се дори да заспя, докато танцувах блус с едно момче, което ме беше поканило да излезем. И сякаш това не беше достатъчно, ами нарколепсията дори рискуваше да изложи на риск моята невредимост. Например, докато бях в хидромасажната баня, се унесох, рискувайки да се удавя. Оттогава баща ми напълни дома ни с аларми: срещу изтичания на газ, пожари или някакво друго рисково за мен или за другите, събитие. От престараване реши да наеме човек, който да бъде до мен, или по-скоро да ми върви по петите: Люк — нещо като телохранител, който да ме следва навсякъде. Той е шофьор, но на практика момче за всичко, но най-вече той е моят ангел хранител.
	Лоренцо изслуша Жозефин с голямо внимание, кимайки и клатейки глава от време на време. Тя, която първоначално гледаше в някаква точка, като че търсеше необходимата подкрепа, за да говори върху тема, която си бе забранила, насочи погледа си към него. Сърцето на Лоренцо ускори ритъма си. Той се опитваше да скрие вълнението си, но когато гледаше Жозефин, тя предизвикваше у него буря от емоции.
	Въпреки че физически беше съвършено копие на Мария, в същото време беше много различна. Свенливостта й, лекотата на движенията й, но най-вече нежната й крехкост, тази нужда от закрила, сякаш постоянно искаше прегръдка, допълваха портрета на майка й.
	— А снимките? Защо правиш всички тези моментни снимки?
	— Предполагам, че може да изглежда като обсебване, обаче е начин да гоня болестта. Помага ми да помня мига, в който ме е повалила, налагайки ми волята си, и моята победа, когато се събуждам, за да продължа живота си точно от мястото, на което ме е уловила.
	Лоренцо си помисли, че е грехота, красиво и сияйно момиче като Жозефин да трябва да живее осакатен живот, който я принуждава да прави такива големи жертви, и си каза, че тази смелост, тази решителност да не се остави да бъде повлечена от жестоката съдба, са плод на характера, наследен от майка й.
	После сервитьорката им донесе десерт, любезно предложен от Ернесто: едно страхотно домашно приготвено тирамису. Това прекъсна разказа на Жозефин и разведри Лоренцо, който се измъчваше, че не е намерил точните, но не банални думи, за да изрази близост и съпричастност към това прекрасно момиче, което посрещаше със стил и изтънченост несправедливата съдба. И наистина, преди тя да започне да яде, той потопи лъжичката в десерта и й я подаде, сякаш искаше да й дари цялата нежност, без да се оплита в приказки.
	Внезапно светлините в заведението намаляха и прожектор освети в кръг малката сцена на няколко метра от мястото, където бяха седнали. Ернесто се качи на подиума и включи микрофона.
	— Добър вечер на всички, „Pub Senza Fondo“ ви поздравява с добре дошли. Както винаги нашето заведение има щастието да даде на всеки, който пожелае, възможността да покаже певческите си умения. Затова… сега е ваш ред!
	Всички присъстващи се престориха, че правят друго, оглеждайки дискретно залата в търсене на този, който за общото благо ще се принесе в жертва на караокето. Очевидно и Жозефин се оглеждаше, когато видя, че Лоренцо се изправя.
	— Какво правиш? Да не си луд? Пошегувах се, когато казах, че искам да те чуя как пееш. Моля те, не го прави.
	Той се усмихна и като се наведе, за да стигне ухото й, каза тихо:
	— Правя го само заради теб.
	Клиентите на заведението започнаха да ръкопляскат, а междувременно Лоренцо, след като се качи на сцената, стискаше ръката на приятеля си, като му казваше нещо. Ернесто, смеейки се, го потупа по рамото и му помогна с микрофона, а после избра песента от компютъра.
	— Ок, приятелю, добре си дошъл… Гласът ти ни липсваше!
	Лоренцо взе микрофона и го потупа отгоре, за да се увери, че работи.
	— Здравейте на всички! Аз съм Лоренцо. От доста време не съм се качвал на тази сцена, защото обикновено, когато го правех, тук стоеше един човек, много скъп за мен, който ме слушаше и който сега за съжаление вече го няма. Но тази вечер искам да посветя една песен на едно момиче, което много ми харесва, и затова имайте търпение и не ме освирквайте много.
	Изрече тези думи, гледайки съсредоточено Жозефин.
	Музиката зазвуча, Лоренцо започна да пее и гласът му, топъл и лек, започна да превзема цялата зала насред всеобща изненада. В първия момент хората започнаха да се смеят, шегувайки се с избора на песента. Но след малко тишина се спусна над залата и никой вече не се смееше. Всички бяха завладени от това изпълнение, което се разбираше, че е от сърце, и по съвсем ясна причина. Лоренцо пееше песента от „Love Boat“, като не откъсваше очите си от очите на Жозефин.
	Тя не сведе поглед, а го гледаше, и очите й се премрежиха от сълзи, благодарна за този прекрасен подарък.
	И бе _Mare profumo di mare…*_.
	[* Mare profumo di mare („море, мирис на море“) — думи от песента „Profumo di mare“, изпълнена от Литъл Тони, италианския Елвис Пресли, която в Италия замества оригиналната песен на Джак Джоунс от американския сериал „Love Boat“. — Б.пр.]
	Когато песента свърши, Лоренцо се върна на масата сред аплодисментите и възторжените свиркания на клиентите.
	Преди да седне, целуна по бузата Жозефин, която го погали по ръката.
	— Благодаря ти! Това беше прекрасна изненада. Имаш чудесен глас, не преставаш да ме изненадваш.
	— Благодаря ти, но аз съм звезда, която блести с отразена светлина.
	Жозефин сведе за миг очи, като се изчерви.


	— Надявам се, че няма да ме караш да чакам още две години, преди да наминеш насам — каза Ернесто, когато ги изпращаше. — Беше удоволствие да се запозная с теб, Жозефин. Благодаря ти, че ни го доведе отново.
	Жозефин прегърна приятеля на Лоренцо и му позволи да й помогне да си облече якето.
	— Аз ви благодаря. Бяхте наистина съвършеният домакин. Сигурна съм, че ще се върнем възможно най-скоро, той не може да издържи, без да даде воля на певческите си умения.
	Ернесто се засмя и потупвайки Лоренцо по рамото, се пошегува с него:
	— Проклетнико, направи много опасен прецедент. Сега, всички съпруги и годеници ще искат същото отношение, като започнем от моята. Докато пееше, гледайки Жозефин в очите, моята ме сръга и ми каза: „Видя ли как се прави?“.
	При тези думи по лицата на Лоренцо и Жозефин премина леко смущение, неловко скрито от две вежливи усмивки.
	Двамата излязоха от заведението и стигнаха до колата, поглеждайки се мълчаливо, а в сърцата и на двамата се зараждаше нещо неразбираемо, нещо нежно.


>	15
>	Няма по-хубаво от дома

	Жозефин си пое дълбоко въздух, като го задържа няколко секунди, преди да издиша.
	С ръка избърса сълзите, които мисълта за майка й предизвикваше всеки път, когато гледаше градината, опитвайки се да си я представи как се грижи за своите растения, докато мислеше вероятно и за изгубената си дъщеря.
	Когато излезе навън, небето все още имаше неопределен цвят, но сега, озарено от първите лъчи на изгряващото слънце, беше станало сияйно синьо. Въпреки че в този час температурата беше ниска, Жозефин си беше събула обувките и чорапите и нагази в тревата боса, така че да усети капките утринна роса.
	Затвори очи и за няколко мига се наслади на онова усещане за свежест, след което се разходи боса по ливадата, вървейки известно време напред-назад, като докосваше с ръце растенията. Точно тогава заплака.
	Когато стигна на няколко крачки от нея, Лоренцо се изкашля, за да привлече вниманието й и така да избегне вероятността да я изненада и изплаши. Жозефин се обърна рязко и се усмихна, вдигайки ръка за поздрав.
	— Добро утро! Виждам, че не само аз обикалям на развиделяване.
	Лоренцо застана до нея, гледайки хоризонта.
	— Е, да.
	Като разтриваше измръзналите си крака, Жозефин се обърна към Лоренцо, накланяйки глава настрани.
	— Сега разбирам как успяваш да си винаги във форма. Отдавна ли тичаш?
	Лоренцо потрепери и преди да й отговори, си закопча ципа на якето чак до врата.
	— От около час.
	Тя се разсмя.
	— Имах предвид кога за първи път през живота си реши да тичаш?
	Лоренцо се усмихна смутено и кимна, като се почеса по главата.
	— Прощавай, но по това време е будно само тялото ми. Започнах да бягам през първата година на лицея и оттогава не съм спрял.
	— Нещо като Форест Гъмп. Тичай Форест, тичай!
	— Горе-долу, само дето на пинг-понг съм слаб.
	И двамата се засмяха, насочвайки поглед към слънцето, което малко по малко се издигаше на небето. После, кой знае откъде, при тях дойде, мятайки опашка, лабрадорът с цвят на мед, който, ако не беше точно господар на къщата, беше поне един от най-големите акционери в градината.
	— Джейсън, ама знаеш ли, че това е едно наистина хубаво име? — каза Жозефин, като галеше лабрадора под врата.
	— Емилия го кръсти така — отговори Лоренцо. — Тя го намери миналата есен. Някой явно го беше изоставил на Виа Аурелия. Беше без медальон с име и с доста уплашен вид, така че решихме да го задържим при нас.
	Жозефин се усмихна и отново погали Джейсън.
	— Прилича повече на име на човек, отколкото на куче… Е, може би е било на момче, което й е харесвало.
	После отиде до градината с рози на майка си, за да я разгледа отблизо. Приближи се до една виеща се роза с особен цвят, близък до лилавия и помириса аромата й с притворени очи. Когато ги отвори, Лоренцо беше зад нея.
	— Радвам се, че ти харесват толкова много.
	Жозефин го погледна объркано. Когато застана до нея, той протегна ръка и погали листата на цветето, което висеше точно над лявото рамо на Жозефин. Растението, подпряно на желязна арка, създаваше истинска порта, която водеше към розовата градина, а в основата си имаше поредица ниски храсти с обикновен бял цвят.
	— Сигурен съм, че майка ти щеше да е щастлива да те види сега тук. Точно към тези рози беше много привързана. Според нея принадлежат към специален сорт, на който обаче не си спомняше името и затова ги наричаше Жа д’О. Казваше, че това растение е от разсад, който била взела от не знам къде, известно време растяло в саксия, докато тя дойде да живее тук. Пресадила розата в градината на татко, която, благодарение на грижите й, стана прекрасна.
	— Не мога да повярвам! — възкликна Жозефин. — И при нас в Гандрия, на езерото Лугано, имаме същата роза. Има силен аромат и цъфти много дълго. Понякога има цветове дори когато наоколо вече има сняг, Кой знае, може би я е взела точно оттам…
	Младото момиче прокара пръсти по нежните цветни листчета.
	— Била е красива, нали?
	Лоренцо си вдигна яката, като скри носа си в нея и в същото време свенливо сведе поглед.
	— Красива като тези цветя… Приличаше на теб.
	Тя докосна с усмивка висулката, която носеше на врата си.
	— Благодаря ти, мамо.
	— По-добре да влизаме вече вътре. След малко ще се събудят двете малки вещици, питайки се къде сме се загубили.
	Двамата се оказаха за миг много близо един до друг и Жозефин неочаквано го целуна по бузата.
	— Благодаря, че си поприказвахме, имах нужда от това.
	После се обърна и се отправи към къщи, докато Лоренцо, изненадан, остана за миг неподвижно да наблюдава това прекрасно създание, което би трябвало да счита за своя сестра. Жозефин след няколко крачки се обърна.
	— Е? Какво правиш? Идваш или не?
	Лоренцо се сепна и тръгна да я настигне, като докосваше с ръка страната, където се бяха докоснали устните й. Този жест в простотата си го беше поразил напълно и беше оставил в него усещане, което не можеше да определи. Тази целувка беше най-нежното нещо, което му се беше случвало през последните месеци от живота му. Затова ускори крачка, изкачвайки тичешком стъпалата на верандата, и като стигна до Жозефин, й се усмихна. В отговор тя, сякаш беше най-естественото нещо на света, го хвана за ръка, преплитайки пръстите си с неговите. Лоренцо я остави да го направи без никакво колебание, влизайки у дома с нея ръка за ръка.


	Тази сутрин Карлота и Емилия трябваше заедно да излязат рано. Лоренцо също имаше работа в казармата, докато Жозефин реши да остане у дома. Момичетата се страхуваха, че може да й се случи нещо, но тя ги успокои — откакто беше дошла в Рим, въпреки няколкото повторили се кризи, беше добила по-голяма независимост и това я изпълваше с радост. Но най-вече беше доволна да види, че Емилия се притеснява за нея. Естествено, не беше казано, че е искрена, но усещането бе, че с всеки изминал ден сестра й става по-мила с нея. Може би Лоренцо имаше право: трябваше само да й даде време.
	Като остана сама, Жозефин стоя дълго под душа. Това й помагаше да се отпусне и да остави мислите си да се реят, без да се чувства длъжна да разрешава някакъв сложен въпрос. Да, защото като швейцарка, тя бе научена да подрежда мислите си, да регистрира и да обяснява всичко. Но под душа се чувстваше освободена от житейски размишления. След това, докато си сушеше косата, се изненада при мисълта, че би й харесало да остане завинаги да живее в Рим заедно с момичетата. Може би. Думите на Емилия онази нощ я бяха засегнали, но все пак се чувстваше неизбежно привлечена от нея, която, както казваха всички, имаше характера на майка си. А тя, както казваха всички, имаше лицето и тялото й. Загледа се в образа си, отразен в огледалото, и се запита дали майка й се бе изкушавала да се върне в Швейцария при нея.
	Отмести погледа си навън през прозореца на банята, сякаш търсеше отговора през дърветата и хълма в далечината. Може би отговорът беше наистина там някъде навън, може би Рим, заедно с любовта към новото семейство, беше успял да смекчи болката от това, че е била изоставена. Остави сешоара в чекмеджето и спря да реши косата си с медни отблясъци, която обичаше да носи пусната по раменете.
	В стаята най-накрая се реши да премести нещата си от куфара в гардероба, преодолявайки веднъж завинаги мисълта, че всеки момент ще си тръгне. _Рано или късно, ще трябва може би да кажа на татко да дойде да ме види тук_, помисли си тя, като се сети за усилието, което той беше положил да я пусне да замине сама, за да се изправи пред призраци, които по правило принадлежаха и на него. Това е тихата и героична битка на най-мъдрите родители: да бъдат едновременно близо и далеч, да отстъпят сцената на децата си и все пак, оставайки готови, да се намесят в случай на нужда.
	Отвори скърцащата врата на големия дъбов гардероб, който се намираше в стаята, за да провери дали има място за нейните дрехи. Видя окачена прекрасна униформа на рецепционист и протегна ръка, за да докосне тъканта й. В началото помисли, че е на Карлота; но когато отмести единия край на сакото, забеляза, че името, гравирано върху металната табелка, е на Мария. Беше работната униформа на майка й.
	Жозефин отдръпна рязко ръката си, като подскочи от изненада.
	Очите й се премрежиха от сълзи, докато си представяше майка си в тази униформа.
	Сигурно е била прекрасна. Изпита неудържим порив — извади униформата от гардероба, като я държеше внимателно от страх да не я намачка, и я положи нежно върху леглото. Започна да се съблича.
	Лоренцо паркира джипа пред къщи, отправи се с бърза крачка към верандата, изкачи стъпалата, погали Джейсън, свил се пред входа, и почука на вратата. Беше забравил у дома важно досие. Отвътре не се чуваше никакъв звук. Убеден, че Жозефин е заспала, се опита да не вдига шум, за да не я събуди внезапно.
	След като провери всички стаи на долния етаж, без да я открие, се качи горе. Отвори бавно вратата на стаята на Жозефин и за малко не получи удар, когато видя профила на Мария, облечена за работа и стояща с гръб към него.
	Никой от двамата не се осмели да наруши тишината, но той се приближи и я притисна в обятията си, целуна я нежно по едната страна, после се отдръпна от нея и излезе, без да каже дума, както беше влязъл.
	Няколко минути по-късно се срещнаха в хола, на долния етаж. Тя заговори първа.
	— Съжалявам, не трябваше да я вземам, а още повече да я обличам. Много съжалявам, не уважих майка ни, прости ми.
	Лоренцо не отговори, отиде в кухнята и се върна с две димящи чаши в ръка.
	— Искаш ли малко зелен чай? Приготвих го сам.
	Жозефин мълчаливо прецени степента на трудност при приготвянето на две чаши чай.
	— Е? Готова ли си да рискуваш? Започват да парят.
	Жозефин кимна.
	— Добре. Ако наистина си го приготвил сам, трябва непременно да го опитам.
	Настаниха се на дивана един до друг, близо до Джейсън, блажено унесъл се на килима.
	Отпиха бавно от чая, продължавайки да се гледат. Беше като предизвикателство кой ще остане сериозен по-дълго. Когато положението стана непоносимо, тя прихна да се смее и няколко капки чай измокриха брадичката й. Опита се да се избърше с длан, но Лоренцо я изпревари с кърпа.
	— Извини ме, понякога съм като децата, чувствам се толкова неудобно.
	Той остави салфетката, продължавайки да й се усмихва.
	— Днес много често се извиняваш, докато би трябвало аз да го правя. Нахлух в стаята ти, без дори да почукам, а сега се опитвам да те задавя с врял чай.
	Жозефин оцени любезния му начин да направи така, че да не й тежи онова, което се беше случило, и не можа да не му сподели усещанията си.
	— Знаеш ли, преди, в стаята… Е, стана ми приятно.
	Стори й се, че думите, които изрече, прозвучаха някак формално (приятно ми е да се запозная с вас, удоволствие е да се правят сделки с вас!), но в действителност тръпката, която беше почувствала, усещайки силния парфюм и дъха на Лоренцо върху врата си, проникна дълбоко в съзнанието й.
	Лоренцо взе чашата от ръцете й и тръгна към кухнята, но когато стигна до вратата, се спря.
	— И за мен беше много хубаво.
	Тогава Жозефин скочи на крака, хващайки го за ръката.
	— Чакай!
	Двамата застанаха един срещу друг, гледайки се съсредоточено. Жозефин преглътна с мъка, преди да го попита:
	— Направи го само защото ти напомних мама ли? Защото, ако е така, знай, че не съм дошла тук в Рим, за да заема мястото й.
	Беше започнала с категоричен тон, но при последните думи гласът й се задави.
	Лоренцо изглеждаше изненадан и за кратък миг не можа да издържи на погледа й. Когато отново погледна Жозефин в очите, хиляди мисли нахлуха в главата му.
	— Тя е мъртва, а аз никога не съм вярвал в призраци.


>	16
>	За риба

	Един ден, след вечеря, Лоренцо се появи в кухнята с шапка, високи ботуши, военно яке и започна да рови в килера.
	Карлота, заинтригувана, спря да бърше чиниите.
	— За риба ли ще ходиш?
	Лоренцо, който междувременно беше поставил чекмеджето на масата и търсеше кукички, тежести и плувки, й отговори, без да я поглежда:
	— Да, тази нощ, на езерото Брачано. Наистина имам нужда малко да се поотпусна. А и времето леко поомекна, така че сега е моментът.
	— Еха! Сигурно е много хубаво да ловиш риба на лунна светлина — възкликна Жозефин.
	Карлота направи физиономия на несъгласие и се съсредоточи отново в работата си.
	Лоренцо забеляза това, остави кордите и се приближи до сестра си.
	— Проблем ли има?
	— Не, нищо. Но мисля, че те предупредих, че тази вечер ще излизам, и понеже Емилия ще спи при своя приятелка… Ами не искам да оставям Жозефин сама.
	— А, излизаш! Ама ще се прибереш ли да спиш у дома?
	— Ммм, е там е работата, че може би ще остана да спя при… ами, навън — приключи Карлота, изчервявайки се до уши.
	— Аха! Нещо май сме пропуснали? — засмя се Лоренцо.
	— Не знам, не знам.
	— Чудесно! — извика Жозефин. — Най-накрая някой от семейството да си има приятел! Поне добро момче ли е?
	— Очевидно! Обаче много да не бързаме, че с мъжете никога нищо не се знае… Когато му дойде времето, ще ви разкажа за него.
	— Е нищо ли няма да ни кажеш? Поне кажи датата на сватбата, че да се освободя! — каза Лоренцо с леко иронична усмивка. — А да не говорим за това, че Емилия ще спи при своя приятелка… Имам чувството, че в това семейство настъпва анархия.
	— Ти не се подхилвай! Анархия или не, проблемът си остава — ако ти отидеш за риба, Жозефин остава вкъщи сама.
	Лоренцо объркано започна да се почесва по брадичката, поглеждайки към Жозефин.
	Жозефин се чувстваше виновна, защото беше ясно, че проваляше плановете на Лоренцо.
	— Извинявайте, вината е моя, но аз мога да остана и сама. Не мисля, че съм в голяма опасност. А и Джейсън е с мен.
	Карлота кръстоса ръце и се подпря с гръб на кухненския плот.
	— Изобщо и дума не може да става. А болестта ти няма нищо общо, Прасковке. И аз няма да съм спокойна, ако остана сама тук през нощта, защото мястото е изолирано.
	После се обърна към Лоренцо:
	— Не би ли могъл да идеш утре сутринта? Или следващата седмица?
	Този път Лоренцо поклати глава.
	— Знаеш много добре, че предпочитам да ходя нощем, защото през деня е шумно и рибата се крие. Ами ако ти отложиш излизането си с този мистериозен мъж? А и така ще те иска още повече, което не вреди.
	Карлота го погледна с умоляващ поглед, при което Лоренцо направи последен опит.
	— Ами ако Жозефин дойде с мен тази нощ?
	Карлота се разсмя:
	— Ти наистина си разбрал всичко за женската вселена! Ние най-вече обичаме ботушите и затова да ни заведете на риба, е най-добрият начин да ни направите щастливи!
	— Някой ботуши ли каза? — обади се Жозефин.


	Беше тъмна нощ, когато Лоренцо и Жозефин се качиха на джипа. Тръгнаха по Виа Аурелия към морето и след около половин час пътуване Лоренцо сви по един второстепенен път. Когато пристигнаха, паркираха пред будката на туристическата служба на езерото.
	Лоренцо извади изпод седалката една преносима лампа и започна да разтоварва необходимото за нощния риболов.
	Сега, когато всичко беше потънало в гъста тъмнина и само лъч лунна светлина едва осветяваше мястото около тях, Жозефин се опита да разгледа внимателно лицето на Лоренцо, за да забележи евентуално по него израз на раздразнение заради непредвидената й компания. Когато той я погледна, насочвайки лампата към лицето й, за да я види по-добре, тя разбра, че грешеше: Лоренцо беше щастлив, че тя е с него.
	Повървяха около половин километър един до друг, следвайки отъпкана пътека. От време на време, докато се приближаваха до езерото, чуваха някакви шумове да идват от дърветата: доказателство, че гората и от двете страни на пътеката е населена с нощни животни. По едно време далечен кучешки лай накара Жозефин да подскочи, като се улови за ръката на Лоренцо.
	— Какво беше това?
	— Не се страхувай, това е само едно бездомно куче.
	Думата „само“ не успокои Жозефин и тя започна да се оглежда притеснена наоколо.
	— Да имаш случайно пистолет?
	— О, виждам, че обичаш животните…
	— Животните ги обичам, но не когато ме преследват през нощта. И все пак нямам нищо против тях, моето е само законна защита, а и не искам нощният ти риболов да бъде провален заради засада на диви зверове.
	Лоренцо едва се въздържа да не се засмее.
	— Благодаря ти за грижата, но тук да се защитиш, е достатъчна само тази лампа. Всички тукашни животни се страхуват от светлината.
	Още не беше свършил да говори и отново чуха кучешкия лай, този път много по-близо. Жозефин рязко изтръгна лампата от ръката на Лоренцо.
	— По-добре аз да я държа.
	Изведнъж пред тях се появи езерото. Разположено насред прекрасна поляна с върби, на фона на планините, то придаваше на целия пейзаж вълшебна и атавистична атмосфера.
	Жозефин остана очарована. Доближи се до брега и протегна ръка да докосне тази гладка като огледало вода.
	Лоренцо, след като приготви необходимото, за да запали огъня, не устоя на желанието да се пошегува. Застана предпазливо зад нея и като си прочисти гласа, каза:
	— На твое място не бих го правил, това езеро гъмжи от хищни риби.
	Жозефин веднага отскочи назад и се озова седнала на влажната трева.
	Този път смехът на Лоренцо прозвуча силен и звънлив. Жозефин вдигна поглед към него, изпепелявайки го със заплашително изражение, докато той продължаваше да се превива от смях.
	— Няма що! Много си духовит. Наистина, не предполагах, че притежаваш такова ярко чувство за хумор.
	— Прости ми, беше опит за шега — й отговори Лоренцо, опитвайки се да се успокои.
	Подаде й ръка, за да й помогне да се изправи.
	— Мир, Прасковке?
	Жозефин успя да се преструва на обидена още известно време, после широка усмивка озари лицето й.
	— Добре, мир.
	Лоренцо държеше все още ръката на Жозефин, стисната в неговата, когато отмести поглед към небето. Изражението на лицето му внезапно стана сериозно.
	— Какво има? Пак ли някоя от шегите ти?
	— А не, за съжаление, не — каза той. — Студен въздух и облаци идват от планините. Опасявам се, че времето може да се влоши.
	Последните му думи бяха заглушени от тътена на далечен гръм. Лунната светлина бавно потъваше зад облаците. Небето, което само допреди малко беше осеяно със звезди, се покри с тъмни облаци, носещи дъжд.
	Лоренцо, без да губи още време, сложи дървата за огъня в непромокаема торба.
	— Готово! Така поне няма да се навлажнят и ще са готови, когато се наложи да си сушим дрехите.
	— Искаш да кажеш, че е сигурно, че ще се намокрим ли?
	Лоренцо, без да й отговори, извади от една друга торба голям найлон във войнишки зелен цвят.
	— Под това трябва да успеем да останем сухи поне за малко.
	— Ами ако продължи повече от малко?
	Лоренцо изгаси лампата, прибирайки я при дървата. Всичко потъна в мрак. Пейзажът около тях придоби заплашителен вид.
	— Ако продължи повече, ще се намокрим.
	Бурята се разрази с такава сила, че само за няколко минути непромокаемото платнище стана ненужно. Валеше толкова силно, че езерото почти не се виждаше.
	Жозефин заспа, полагайки вече измокрената си глава на рамото на Лоренцо, който с ръка обхвана гърба й, като я приближи още повече към себе си. Остана така да вдишва аромата на дългите й измокрени коси, смесен с този на влажната земя. Беше толкова нелепо и тайнствено, че изглеждаше почти невъзможно, като в приключенски или детски филм. А може би и Жозефин имаше същото усещане, защото, когато малко след това се пробуди, примига с клепачи, пое си дълбоко въздух, повдигна глава и го погледна съучастнически с усмивка.
	После Лоренцо стана отново сериозен.
	— Не знаеш колко бих искал в момента, в който си разбрала, че си нарколептичка, да съм бил до теб — това беше една тайна мисъл, която вероятно при други обстоятелства Лоренцо не би споделил.
	Жозефин се усмихна.
	— Да, би било хубаво. Знаеш ли? Тогава, понеже не исках да притеснявам баща ми и тези, които ме обичат, превърнах стаята си в мой магазин на сълзите.
	— В твой какво?
	— Магазин на сълзите: място, където можеш да се скриеш, когато усетиш необходимост да плачеш, без никой да те види. Място, където никой не може да дойде да ти досажда, за да разбере защо плачеш или да те пита само заради успокоение на съвестта си дали може да направи нещо за теб. В моя магазин на сълзите има звукоизолирана стая, която те очаква, за да ти позволи да излееш на спокойствие болката си. Плачеш, плащаш и си тръгваш, и никой никога няма да разбере, че животът ти е гаден, ако ти не искаш. Струва ми се чудесно, не смяташ ли?
	Лоренцо кимна и не отговори нищо.
	— Ако човек размисли добре, подобен магазин би могъл да се окаже доходна дейност, предвид времената, в които живеем. На човек, който идва от друг град, би ли направила отстъпка?
	— Разбира се, и ако сделките вървят добре, бих открила цяла верига.
	— Да! Да живее магазинът на сълзите!
	— Трябва да ти споделя, че когато ми се обади, за да ми кажеш, че майка ми е починала, си помислих, че това е някаква лоша шега.
	Лоренцо откъсна едно стръкче трева и си го сложи в устата като цигара.
	— Опитах се да съм колкото се може по-внимателен, но… не вярвам, че Мария щеше да е горда с мен. Ако само бях по-подготвен, ако знаех повече, може би…
	Лоренцо поклати глава видимо разстроен и с навлажнени очи.
	— Мария беше удивителна майка, най-добрата, за която можех да мечтая. Беше наистина изключителен човек. Съжалявам, че е трябвало да се откажете една от друга.
	Жозефин му махна стръкчето трева от устата и си го сложи в своята.
	— Баща ми ми разказа толкова неща за тяхната любов. По онова време е бил момче, покорно на семейството си и не си е давал сметка за ужасния план на баба ми. Знаел е, че тя не одобрява тази връзка, но наистина не е могъл да си представи, че тя може да стигне чак дотам — да лиши мен и него от любовта на мама и да го принуди да направи такъв страшен избор. Баща ми никога не се обвърза сериозно с нито една жена, защото дълбоко в душата си се е надявал, че майка ми един ден може да се върне при нас.
	Лоренцо си взе обратно стръкчето трева, сякаш то беше нишката на разговора.
	— Ти не си сама, никога няма да бъдеш, Прасковке, докато аз живея на твоята планета. Обещах го на майка ти.
	Жозефин се приближи и го целуна по бузата.
	— Знам.
	Бурята малко по малко започна да отслабва, докато премина напълно.
	Лоренцо, без да губи време, се захвана да запали огън — задача, която го затрудни не малко.
	Когато най-накрая пламъкът лумна, погледна Жозефин, която, трепереща, се беше изправила пред огъня, разтривайки ръцете и раменете си. Лоренцо сложи още дърва в огъня, за да избегне да я гледа в очите.
	— Може би ще е по-добре да си свалим мокрите дрехи.
	Каза й го тихо от страх да не бъде разбран погрешно.
	— Ако искаш, докато се сушат, можем да се обърнем с гръб един към друг.
	Жозефин остана неподвижно няколко секунди, после започна да си разкопчава копчетата на ризата. Веднага щом я свали, Лоренцо се обърна на другата страна.
	Жозефин се съблече, събу си и джинсите, оставайки само по бельо. Постави старателно дрехите си близо до огъня и се приближи до него, потупвайки го с пръст по рамото.
	— Няма смисъл да стоиш обърнат, не вярвам да съм първата жена, която виждаш по бикини и сутиен, а и сме брат и сестра, нали?
	Лоренцо се обърна бавно и се озова на няколко сантиметра от нея.
	— Да.
	Всеки има своята особена усмивка — на един тя отива нагоре, на друг надолу, на трети е крива. Лоренцо харесваше усмивката на Жозефин, моделирана сякаш от мислите й. Усмивката й караше ъгълчетата на устните й да се закръглят нежно, докато се разлее по цялото й лице, точно както се разпростират мрежите на рибарите, излезли нощем, за да изненадат спящите риби. Но това, което най-много му харесваше, беше, че, когато се усмихнеше, тя свеждаше поглед смутено, сякаш искаше да се извини на света, че усмивката й е от друга планета.
	Ако някой онази нощ беше минал покрай езерото, щеше да се изуми, виждайки едно момче и едно момиче, седнали без дрехи близо един до друг да ловят риба. От време на време нощната тишина беше нарушавана от шума на капка дъждовна вода, останала върху листата на растенията, които се надвесваха над езерото.
	Най-накрая кордата на Жозефин се опъна, дръпвайки силно въдицата.
	— Гледай, Лоренцо, хвана се!
	Лоренцо се изправи веднага, за да помогне на Жозефин.
	— Невероятно, сигурно е огромна! Дръж я, не я оставяй да ти се изплъзне! Навий още малко кордата. Хайде!
	Жозефин се опитваше да следва указанията на Лоренцо, но рибата продължаваше да дърпа с все повече сила.
	— Не мога повече да я държа! Моля те, помогни ми.
	Лоренцо застана зад гърба й и протягайки ръце, хвана въдицата. Рибата като че се предаде и започна да се съпротивлява все по-малко на въдицата, която и двамата държаха с цялата си възможна сила.
	— Хайде, Жозефин, предава се! Започни да дърпаш кордата, но го прави внимателно, без да дърпаш рязко. Трябва да си помисли, че е свободна. Накарай я да се отпусне и я приближи, колкото се може повече.
	Внезапно рибата, с още повече сила, започна отново да дърпа, правейки последен отчаян опит за бягство. Тогава Жозефин и Лоренцо започнаха да навиват макарата, като задържаха кордата, но плячката им се заизвива и накрая успя да извади кукичката от устата си и да се изплъзне.
	Двамата рибари, изненадани от обратния удар, паднаха на земята, озовавайки се седнали един върху друг. Лоренцо захвърли ядосано въдицата, разочарован, че беше изпуснал такава риба.
	— Проклятие! Сигурен съм, че толкова голяма повече няма да хванем.
	Жозефин, седяща все още върху него, се опита да го успокои.
	— Съжалявам, Лоренцо, вината беше моя, не внимавах достатъчно.
	Лоренцо й оправи нежно косите, разрошили се от падането.
	— Не се притеснявай, случват се такива работи. Обаче моля ти се, Прасковке, никой нищо не трябва да разбере, че ще си разваля репутацията.
	Жозефин се засмя и кимна:
	— Можеш да разчиташ на дискретността ми.
	Лоренцо стана сериозен и й пошушна в ухото:
	— Това ще е нашата тайна.
	Дъхът на този глас предизвика дълга тръпка, която премина по гърба й и студът нямаше нищо общо с това. Обърна се към него и с устни на няколко сантиметра от неговите му каза, нарочно използвайки същия неустоим тон:
	— Да, това ще бъде нашата тайна…
	Всичко стана за част от секундата и съвсем естествено. Тези няколко сантиметра, които ги разделяха, изчезнаха и все едно никога не ги е имало. Жозефин притвори очи и се отдаде на целувката на Лоренцо, целувка, която идваше от дълбините на душите им.
	Вероятно това отдавна трябваше да се случи или подходящият момент беше точно сега, и те се притиснаха силно, сякаш, съзнателно или не, са очаквали именно това. Той се премести и, продължавайки да я държи в прегръдките си, я положи върху платнището, което ги беше пазило от дъжда. Освободиха се от последните си дрехи, без дори за миг да спират да се гледат отблизо. Гледаха се нежно и с много обич. Съдбата им ги бе събрала сега, защото в края на краищата с любовта винаги става така: когато дойде, човек вече не може да си представи липсата й. Какъв е бил светът преди? Съществувал ли е?
	Пукотът на огъня се съедини с диханията им, които вече бяха станали едно.
	Тялото на Жозефин следваше движенията на Лоренцо, оставяйки се да бъде водена в танц, който редуваше покой с бясна лудост, и не оставяше място за съмнения и други мисли. Всяко очакване беше начало на нова потребност от страст и всяка пауза — стартът на нов бяг, винаги заедно, духовно, ръка за ръка и с телата си, вплетени един в друг.
	Въодушевени и изтощени се отпуснаха щастливи и не си казаха нищо, защото нямаше нужда да си обясняват нищо: обич искреше от очите им.

	* * *

	Когато Жозефин се събуди, Лоренцо вече се беше облякъл и стоеше близо до брега на езерото. Клекнал, събираше камъчета, които после мяташе със засилка, за да ги накара да подскочат по повърхността на водата.
	За първи път се усмихна на болестта си и опита вкуса от това, че я е надиграла.
	Забеляза, че Лоренцо я е завил с одеяло. Взе от сака фотоапарата си и направи обичайната снимка. Лоренцо се престори, че не е чул, и остана неподвижен. Тогава тя остави фотоапарата и снимката да изсъхне близо до огъня, после хвана одеялото, загърна се с него и като застана зад гърба му, го прегърна със завивката.
	Тонът на гласа на Лоренцо я смрази.
	— Развиделява се, по-добре се облечи и да вървим. След малко тук ще е пълно с народ.
	Без да я удостои дори с поглед, Лоренцо изгаси огъня и приготви чантите, за да се върнат вкъщи.
	Жозефин се запита какво може да го е накарало да промени настроението си така рязко. Но не намери смелостта да го попита. Докато се обличаше, се опита да потърси в очите му отговор на въпроса си, който обаче така и не дойде.
	Върнаха се към колата, изминавайки пътя, по който бяха дошли. Атмосферата обаче беше напълно променена: шегите, усмивките, думите бяха отстъпили място на тежко мълчание.
	Лоренцо се беше проявил като слаб и сега изпитваше страх. Жозефин се беше унесла в ръцете му малко, след като се бяха любили, и той нежно я беше повдигнал от земята, за да я увие в одеялото. Остана седнал, да я погледа няколко минути, хипнотизиран от красотата й. Когато се беше запитал дали в този момент тя сънува нещо, като отговор Жозефин му се беше усмихнала в съня си и Лоренцо за миг бе видял усмихващото се лице на майка си. Даде си сметка за това, което току-що се беше случило, и скочи на крака дълбоко потресен. Беше обхванал лицето си в ръце, отдалечавайки се от нея отчаян, като си повтаряше: _Какво направих, какво направих?_
	Оставаха още няколко километра до дома им и Жозефин, раздразнена от мълчанието на Лоренцо, беше вече на границата да избухне. Намираше за абсурдно поведението му, най-вече след случилото се току-що между тях.
	Не можеше да приеме мисълта, че за него тя е мимолетна прищявка, защото точно това беше усещането й — че той не я иска близо до себе си и че дори изпитва към нея явно отвращение.
	Тя се беше оставила на страстта, убедена, че той изпитва истинско чувство. Докато го наблюдаваше как шофира с поглед, вперен в пътя и със стисната челюст, Жозефин се почувства унизена от неговото безразличие.


>	17
>	Бурята след тишината

	Беше изминала една седмица, откакто Лоренцо и Жозефин се бяха любили, и през следващите дни и двамата се отбягваха.
	Донякъде заради напрежението, донякъде заради потиснатото желание да бъде с него, повече от обичайното Жозефин беше измъчвана от болестта си и от едно дълбоко чувство на самота и болка. Лоренцо, измисляйки си извинения, беше започнал да остава на работа до късно. Затворен в офиса си, блуждаеше с поглед върху пейзажа, който виждаше от прозореца, обсебен от мисълта за Жозефин.
	През тези тъжни и безцветни дни Лоренцо желаеше само тишина и самота.
	Искаше да остави целия свят извън кабинета си и да остане сам, в компанията на най-мрачните си мисли.
	Малкото хора, които бяха влезли през тази седмица в кабинета му, бяха забелязали с тревога, че от бюрото му беше изчезнала снимката на родителите му.
	Преди да я постави в чекмеджето, Лоренцо я беше държал дълго в ръце и се беше запитал дали решението да я махне, се дължи на срама от онова, което изпитваше към дъщерята на Мария, или на това, че да я гледа, го караше да чувства още по-силно липсата на Жозефин.
	Но един ден, връщайки се вкъщи, срещна Жозефин, която се разхождаше по улицата. Приближи се и я качи в колата.
	Виждаше се отдалеч, че не можеше повече да понася това положение и че дори светът да пропадне, трябваше да се изправи пред проблема.
	— Знаеш ли защо никога не съм имала сериозна и дълга връзка? — го попита тя.
	Лоренцо не каза нищо, а после й отговори с най-лошото от всички предположения.
	— Може би, защото още не си намерила подходящия за тебе мъж.
	Жозефин се усмихна горчиво. Погледна през прозореца дърветата отстрани на пътя.
	— Е да, нито един не пожела да спи с мен дори през деня.
	Лоренцо се напрегна и стисна волана, опитвайки се да разтовари напрежението. Знаеше какво иска да каже Жозефин.
	— Ние сме брат и сестра, никога не може да се получи. А и ти живееш в Швейцария — й каза тихо.
	Тъмна сянка се спусна по лицето на Жозефин.
	— Не се дръж с мен, като че съм глупачка, Лоренцо! Знам какво мислиш наистина, но бих искала да ми го кажеш в лицето!
	— Не може. И ти го знаеш. Карлота и Емилия ще се разстроят от това, а и не мисля, че дори и майка ти… майка ни… е имала предвид това, когато казваше, че иска да се обичаме и да сме заедно.
	— Не е честно…
	Лоренцо, хапейки устните си, съжали, че не беше направил нищо, за да попречи положението да му се изплъзне от ръцете. Погали лицето на Жозефин, погледна я и не можа да не си помисли отново за мига, когато преди няколко дни се бяха любили.
	Беше прекрасно, това беше истината. В сърцето си знаеше, че желанието да я целува и притиска в обятията си се дължеше на това, че се влюбваше в нея.
	Но Лоренцо знаеше добре, че за Жозефин да изживее любовна история с него, щеше да означава да се изправя ден след ден с безкрайна поредица от трудности.
	Без да включва реакцията на Карлота и Емилия. Първата вече я обичаше, втората, беше сигурен в това, започваше да я приема, но също така беше сигурен, че една връзка между тях щеше да промени всичко. Сестрите му никога нямаше да одобрят. Твърде много неща ги раздалечаваха.
	Така, както се беше случило на Мария преди много години в Швейцария, и той трябваше да се откаже от нея.
	Лоренцо тогава осъзна, че за да не провали живота на Жозефин, имаше само една възможност: да се опита да не я обича. Тази мисъл го измъчваше. Знаеше, че така ще я загуби завинаги. Но това със сигурност беше най-голямото доказателство за любов, което той можеше да й даде… Да я пусне да си отиде.
	Жозефин щеше да страда, щеше да се чувства предадена заради неговото решение и може би любовта към него щеше да се превърне в омраза.
	Това беше решението: трябваше да я накара да го мрази. Тя трябваше да го намрази, за да успее по-лесно да го забрави, за да продължи живота си без съжаление, вероятно заедно с друг мъж, който щеше да успее да я направи щастлива. Лоренцо затвори за миг очи и когато отново ги отвори, беше твърдо решен да постави началото на своето самоунищожение.
	— Направих грешка, като се любихме. Ти също сгреши.
	Жозефин, зашеметена не можеше да повярва на думите, които току-що беше чула.
	— Какво говориш? Да не си полудял?
	Усещайки, че това действа, Лоренцо продължи:
	— Така е! Не проявихме уважение към сестрите ни и най-вече към майка ни.
	В отговор Жозефин повиши глас с няколко тона. Яростта й беше достигнала до такава степен, че експлодира с цялата си мощ.
	— Браво! Не сме били проявили уважение? Към майка ни? И към коя майка по-точно? Може би към онази, която без всякакви скрупули ме е изоставила току-що родена? Или говориш за онази, на която изобщо не й е хрумнало да ме уведоми, че е жива, и спокойно си е живяла в Италия с милото си и щастливо семейство, докато аз в това време се измъчвам от чувство за вина, защото вярвам, че е умряла, докато ме е раждала? Обясни ми как може да съм поругала спомена за един човек, когото никога не съм познавала? Хайде, кажи ми? Как бих могла да го направя?
	Лоренцо искаше да я прегърне силно, но трябваше да довърши това, което беше започнал, затова форсира двигателя, за да се съсредоточи върху нещо друго, за да не каже нещо грубо.
	— Значи ти се люби с мен, за да накажеш майка си, така ли?
	Жозефин въздъхна и се огледа наоколо сякаш търсеше изход за бягство.
	— Спри джипа! — нареди тя.
	— Какво?
	Жозефин отвори вратата и понечи да скочи.
	— Спри тая кола или ще се сляза в движение! — изкрещя.
	Лоренцо, изненадан от яростната й решителност, спря внезапно. Жозефин изскочи навън, сви юмруци и започна да върви.
	— Какво правиш, Прасковке?
	Лоренцо я последва и когато я настигна, я хвана за ръката, принуждавайки я да се обърне. Сълзите по лицето на Жозефин му подействаха като много тънки остриета, които дълбоко го нараниха, като го накараха да се разколебае за миг в намерението му.
	Понечи да я прегърне, но тя му удари шамар.
	— Ти си негодник! Ето какво си ти! Един негодник! Само си търсиш извинения, за да не признаеш на мен и на себе си, че си се влюбил в дъщерята на жената, която е заела мястото на истинската ти майка. Ти никога не би правил любов с жена, която не обичаш. И майка ми е знаела това. Затова ти се е доверила… Затова и аз се влюбих в теб!
	Жозефин се освободи от хватката на Лоренцо и избяга към къщи.


	Вечерта, докато всички седяха на масата за вечеря, Емилия се опита да оживи разговора.
	— Знаеш ли, капитане, днес срещнах госпожица Клариса в пощата. Попита ме за теб.
	Карлота, намигайки на сестра си, посочи Лоренцо с вилицата.
	— Направо е невероятно как успяваш да накараш да тичат след теб всички жени в радиус от километри.
	— Ти не знаеш, но този господин тук е желан от всички неомъжени жени, а може би и омъжени, които работят в Офицерската школа — каза кокетно Емилия на Жозефин.
	Лоренцо кимна със смутена усмивка, но не отговори на шегата на по-малката си сестра. Продължи да яде с поглед, забит в чинията само за да не срещне погледа на Жозефин, която се усмихна на Емилия, без да каже нищо.
	На Емилия това не й беше достатъчно, затова стана от масата, приближи се до брат си и го прегърна.
	— Но жените на Рим нямат никаква надежда, защото този очарователен карабинер е само мой… И никой никога няма да може да ми го отмъкне.
	Лоренцо инстинктивно погледна към Жозефин, но тя не реагира по никакъв начин. Емилия междувременно, като го прегърна още по-силно, настояваше да получи отговора, който очакваше.
	— Нали, капитане?
	Лоренцо стана сериозен, освободи се от прегръдката на Емилия и се изправи.
	— Аз принадлежа само на себе си… А сега извинете, но съм много уморен.
	Като каза това, излезе от кухнята под изумения поглед на момичетата.


	Същата нощ Карлота почука на вратата на стаята на Жозефин.
	Тя, все още будна заради разговора с баща си по телефона, гледаше втренчено тавана, излегнала се на леглото и, колкото и да беше абсурдно, се опитваше да заспи. Беше трудно да се преструва пред Филип Понти, че всичко е наред.
	— Какво се е случило, Прасковке? Звучиш ми странно.
	— Нищо, татко, всичко е наред.
	— Прасковке, мисля, че те познавам достатъчно добре, за да разбера от тона на гласа ти, че нещо не е наред. Да не си се скарала със сестрите си?
	— Не, татко, сериозно говоря, бъди спокоен, няма нищо.
	— Увлякла си се по някого, който не го заслужава? Обикновено, ако една жена си промени настроението внезапно, почти винаги е заради мъж.
	— От личен опит ли го знаеш? Колко жени си накарал да си сменят настроението, татко?
	— Разбрах, разговорът поема лоша посока. Тогава по-добре да ти пожелая лека нощ, като се надявам денят ти утре да е по-добър от днешния. Лека нощ, Прасковке! Когато пожелаеш да ми разкажеш, сети се, че съм тук.
	— Лека нощ. Обичам те, татко.
	Филип веднага беше забелязал разликата в тона на гласа на дъщеря си.
	Жозефин в действителност не можеше да не мисли за реакцията на Лоренцо по време на вечеря. Защо се беше ядосал така?
	— Жозефин, будна ли си?
	Шепнещият глас на Карлота, която я викаше, я изненада, карайки я да подскочи.
	— Да, влизай!
	Карлота влезе в стаята и без да вдига шум, затвори вратата след себе си. Жозефин й се усмихна.
	— Видя ли? Понякога и нарколептиците се мъчат да заспят. Защо обикаляш още в този час?
	Карлота седна на леглото до нея.
	— Имах нужда да поговорим.
	— Да знаеш, че ако ще ми искаш любовен съвет, не си избрала подходящия човек. Ти говори, но не слушай отговорите ми.
	Карлота кимна с глава и хвана ръката й.
	— Не, Давиде няма общо.
	— О, най-накрая късметлията си има име! Ура, това наистина е крачка напред.
	Карлота се съгласи с мила усмивка.
	— Да… Всъщност исках да поговорим за Лоренцо. Това, което се случи днес на вечеря, не е първата проява на ревност към него от страна на Емилия. Мисля, че причината е, че откакто татко го няма, той се превърна в най-важния мъж в живота й. Не че искам да се правя на психоаналитик… Така или иначе до днес той никога не е реагирал с неодобрение, напротив, винаги се е забавлявал с това. Тази вечер обаче… не знам… реакцията му ми се стори прекалена. А и през тази седмица ми се стори малко странен и честно казано, ти също ми се стори странна.
	Жозефин сведе поглед, оставяйки ръката й. Карлота обгърна с ръка раменете й.
	— Кажи ми истината, спорила ли си с него за нещо?
	Жозефин прехапа устна, опитвайки се да спечели време.
	— Да кажем, че не намерихме съгласие по един въпрос.
	Карлота взе и двете й ръце, като ги стисна нежно.
	— Знаеш ли, откакто ти дойде тук в Рим, Лоренцо много се промени. Преди имаше моменти, когато той помръкваше и се изолираше от всичко, което го заобикаля. Понякога, когато се връщах от работа, го намирах седнал на верандата, загледан в небето с умислен вид. Често на вечеря го улавях, че просто не е тук, потънал в самотата си. Но щом се усетеше, че го гледам, се усмихваше. Той, за да закриля мен и Емилия, винаги се преструваше на спокоен, какъвто в действителност не беше.
	Карлота замълча за миг и погледна Жозефин в очите.
	— Виж, Жозефин, аз мисля, че дойде моментът Лоренцо да отвори сърцето си за любовта. Досега не е имало жена, която да е успяла да пробие дебелата броня, зад която се е прикрил.
	— Е, ако нито една жена не е имала възможността да открие, че Лоренцо е прекрасно момче, заслугата до голяма степен е и на тази досадница Емилия, която безмилостно го пази — каза Жозефин с лека усмивка, преди да започне да рисува с пръст странни фигури върху покривката на леглото, за да избегне погледа на Карлота.
	След дълго мълчание стана и отиде до прозореца. Небето, обсипано със звезди, изглеждаше толкова близо, че човек можеше да го докосне. Протегна ръка и с дланта на ръката си се престори, че бърше небесния свод, с надеждата, че, като раздвижи това безкрайно звездно множество, от него ще падне някоя звезда и тя ще си пожелае нещо.
	Карлота се приближи до Жозефин и също се загледа в прекрасното нощно небе.
	— Прекрасно е, нали? Бих могла да остана да го гледам с часове.
	— И ти ли ревнуваш Лоренцо? — попита я Жозефин, като продължаваше да гледа небето, без да обръща внимание на въпроса й.
	Тогава Карлота разбра, че е стигнала до ключовия момент на този разговор.
	— Погледни ме в очите, Жозефин.
	Момичето се обърна, очаквайки отговора на Карлота, която не я остави да чака.
	— Много обичам Лоренцо, той е мой брат, най-добрият брат, за когото човек може да си мечтае. И точно заради това ми стана мъчно, като видях как тази седмица той стана същият, какъвто беше, преди да дойдеш ти — никога напълно щастлив, никога напълно удовлетворен, сякаш добрият ден за неговата радост все трябва да е утрешният… Благодарение на теб през този период го видях да става мъж, на когото не му липсва нищо, за да е наистина щастлив. Мъж, който не трябва да чака утре, за да се влюби, защото днес е идеалният ден да бъде такъв.
	Очите на Карлота се напълниха със сълзи, гласът й затрепери от вълнение.
	— Да обичаш един човек, означава също да си щастлив от неговото щастие и ако Лоренцо има нужда от теб, Прасковке, за да бъде щастлив, аз ще направя всичко, за да успеете да бъдете заедно. Винаги съм мислила, че жената, в която Лоренцо ще се влюби, не може да не бъде специална. А аз засега познавам само една на ниво.
	Въпреки че Карлота би одобрила любовната й история с Лоренцо, то най-големият ужас за Жозефин си оставаше този да изложи на опасност отношенията, които мъчително установяваше с Емилия. Не искаше за нищо на света двете момичета да се почувстват предадени от това, което се беше случило с Лоренцо. Затова реши, че по-справедливо е да се откаже от единствения мъж, когото някога беше обичала.
	— Не мисля, че аз съм жената, която може да даде на Лоренцо щастието, което търси. А мисля, че и той мисли същото. Твърде много неща пречат между мен и Лоренцо да се роди любовна връзка. А и аз нямам желание да се захващам с още едно предизвикателство. Вече си имам болестта, с която да се боря. Омръзнало ми е да се боря всеки път, за да намеря поне малко спокойствие. Съжалявам, Карлота, но трябва да потърсиш другаде жена, която да е подходяща за Лоренцо, и най-вече, която да бъде одобрена от Емилия!
	Тогава на Карлота не й остана друго, освен да прегърне нежно Жозефин, но преди да я пусне, се приближи с устни до ухото й.
	— Както искаш. Но аз съм сигурна, че иска или не, той ще се влюби в теб. Любовта никога не закъснява, само изчаква нужното време, за да удари нейният час.
	Карлота излезе от стаята, без да знае, че Жозефин и Лоренцо вече бяха влюбени, но твърде изплашени от това могъщо чувство, за да го признаят пред себе си.


	Жозефин се събуди, когато слънцето беше вече високо и лъчите му пробиваха през спуснатите пердета.
	Стаята, потопена наполовина в сумрак, беше обгърната в нереална тишина.
	Търкайки очите си, все още сънена, се отправи към банята.
	След като си взе бърз душ, Жозефин слезе на долния етаж, където веднага разбра, че е сама в къщата.
	Пусна Джейсън в градината, приготви си кафе, сипа малко в една чашка и седна на масата, за да го изпие на спокойствие. Въртейки чашата с ръце, забеляза, че на нея беше изписано името Лоренцо. Мисълта, че това е чашата, от която всяка сутрин той пие кафе, я подтикна да прокара устни по целия й ръб. Усмихна се на тази своя детинска постъпка, но беше толкова хубаво да го целува, че липсата на целувките му ставаше почти болезнена.
	В някои моменти й се случваше да се докосне с пръсти, сякаш по устните й нещо липсва. Разбра, че не може без този мъж: всяка част на тялото й го желаеше. Жозефин се възпротиви на мисълта, че трябва да се откаже за пореден път от част от живота си. Беше дошъл моментът да си го вземе обратно. И нямаше такава нарколепсия, която да може да я откаже от намерението й.
	Беше се уморила от това всички да я смятат за нещастна заради болестта, а заради Лоренцо беше готова да предизвика дори болестта си. Реши да не губи повече време и отиде до бараката зад къщата, където се сети, че преди няколко дни беше видяла планински велосипед.
	Когато изнесе велосипеда, забеляза с неудоволствие, че една от гумите беше леко спаднала. Не се обезкуражи, напомпа гумата, провери спирачките и след като нареди на Джейсън да остане вкъщи, скочи на седалката и бясно завъртя педалите по пряката пътека, която й беше показал Лоренцо. Усмихна се, като се сети за времето, когато беше дете, и през лятото се преместваха с баща й в Гандрия, където се беше научила да кара колело и беше прекарала голяма част от дните си, отивайки на разходка със зеленото си колело в градината, която обграждаше имота им.
	За съжаление обаче, когато започнаха да се проявяват първите симптоми на болестта й, беше принудена да се откаже от тези приятни разходки, които за нея бяха станали твърде опасни.
	Сега, въртейки педалите по Виа Аурелия, Жозефин се почувства отново свободна и жива.
	От време на време забавяше, за да се огледа, очарована от великолепния пейзаж.
	Хубавото време беше обагрило дърветата, които ограничаваха пътя, в блестящо зелено, което преливаше от тъмнозеленото на пиниите към ярко светлото на дъбовете и буковете.


	В това време Лоренцо, подпрян на една от колоните, които обграждаха верандата на казармата, се питаше дали началникът на Генералния щаб наистина възнамерява да се появи следобед. Неведнъж се беше случвало началникът да размисли, принуждавайки така всички да стоят и да го чакат напразно цял ден. Така умислен, се хвана за брадичката: опитът му показваше, че при всички положения е по-добре да се приготви да го посрещне по най-добрия начин.
	Но не можеше да остане спокойно седнал в службата си, защото там въздухът винаги беше по-топъл и спарен и това го караше да възприема всичко наоколо като спряло във времето, сякаш всичко се движеше по-бавно. Не че на открито беше много по-добре: небето, сияйно допреди малко, започваше да придобива зловещ метален цвят. Мобилният му телефон започна да вибрира в джоба.
	— Лоренцо, добре че ми вдигна!
	— Какво има?
	— Прибрах се вкъщи, но няма никого. Жозефин е излязла, без да каже нищо.
	— Сигурна ли си? Огледа ли добре наоколо? Къде може да е отишла?
	— Не знам. Знам, че може да ти прозвучи абсурдно, но вратата на бараката в градината беше широко отворена и велосипедът ти е изчезнал.
	Лоренцо помисли първо, че ще умре, но после разбра, че умрял няма да направи нищо, и тогава реши да зареже всичко и да тича да я търси.
	— Точно тя не трябва да обикаля с велосипед, може да й се случи нещо сериозно. Идвам, ако пък дойде началникът на Генералния щаб… Е, този път няма да ме намери.
	Отвори вратата и влезе в джипа. Преди да затвори телефона, изкрещя на Карлота:
	— Ти се връщай в хотела, в случай че Жозефин реши да дойде при теб, аз ще тръгна по пътя към къщи!


	Жозефин се спусна по наклона, като дълбоко вдишваше свежия въздух и изпитваше тръпка от скоростта, мислейки си колко много беше пропуснала през тези години. И защо? В крайна сметка при такива обстоятелства с толкова много адреналин и удоволствие не изглеждаше възможно да заспи изведнъж. Но най-важното беше, че тя тича към него и увереността й, че може да го убеди, растеше. Да бъдат заедно, не можеше да е грешка, беше ясно като бял ден, доказваше го реалността. Лоренцо можеше да се съмнява, колкото си иска, но това беше любов, а на любовта не можеш да кажеш не.
	Завъртя педалите на колелото още по-бързо, защото сега всяка секунда без него беше пропиляно време. Тя трябваше да стигне при него, колкото се може по-скоро. Каза си, че който не е изпитвал никога такава потребност, все едно никога не е живял.
	В следващия миг предното колело се подхлъзна по чакъла, Жозефин се уплаши и инстинктивно натисна спирачката. Тогава гумите започнаха да се пързалят по земята и тя изгуби контрол върху кормилото. Велосипедът се извъртя на една страна и тя изхвърча, като се претърколи няколко метра, падайки върху сипей точно преди отвесна стена, висока около двадесет метра и надвесена над черен път, който обикаляше имота на изоставена селска къща.
	Жозефин се озова с две ръце сграбчила една неравност в скалната стена. За миг остана така с крака, висящи в празното пространство, но после успя да намери малка издатина, върху която да постави стъпалата си. Закрепи се, колкото можа, търсейки отчаяно начин да се изкатери. Опита със страшно усилие да се изтегли нагоре, но веднага щом се набра по скалата, тя започна да се рони и Жозефин изпусна за миг издатината, за която се беше хванала. Ужасена от избегнатата опасност, трепереща, се вкопчи в скалата, оставайки няколко секунди напълно неподвижна.
	Като си възвърна смелостта, отмести бавно глава от една на друга страна, без да гледа надолу. Жозефин си даде сметка, че положението е наистина отчайващо. Помоли се издатината, на която беше стъпила, да издържи теглото й.
	Пот се стичаше по челото й, парейки очите й. Чак тогава усети ожулванията по цялото си тяло. Сърцето й биеше ускорено от уплаха. Сякаш можеше да направи нещо!
	Внезапно Жозефин усети клепачите й да натежават, докато вцепенението, което за съжаление познаваше добре, преминаваше и към ръцете й.
	Усмихна се горчиво, поклащайки глава и с проклятие на уста я посрещна.
	— Не е възможно. Половин час карах толкова спокойно, че забравих за съществуването ти. Една пробита гума ме захвърля в пропаст, а ти какво правиш? Докато се люлея, висяща в празното пространство, идваш точно, за да ми объркаш живота. Защо ме мразиш толкова много?


	Жозефин разбра, че ако иска да се спаси, трябва да се опита да направи нещо, преди да стане прекалено късно. Но единствената мисъл, която й дойде наум, беше да събере целия въздух, който имаше, и да крещи за помощ. За съжаление, единственият отговор, който получи, беше грохотът на колите, които преминаваха с пълна скорост по Виа Аурелия, толкова бързи, че никой не беше забелязал падането й.
	Отчаяни сълзи започнаха бавно да бликат от очите й, издълбавайки малки ивици по мръсните от праха страни на Жозефин. Знаеше, че има време за една последна мисъл, която да посвети на мъжа, когото обичаше.
	С малкото сили, които й бяха останали, извика името му за последен път. Жозефин вдигна глава към небето и отново изкрещя. Не се страхуваше, не беше отчаяна, изпитваше само гняв, омраза към тази подла съдба, която от дете я беше дърпала за ръка, спирайки я всеки път да изтича към щастието си.
	Името на Лоренцо проехтя по пътя пак и пак.
	Жозефин се ослуша с абсурдната надежда, че той я е чул.
	Обаче тишината на този микрокосмос, в който се случваше драмата й, беше нарушавана единствено от недоловимите пропуквания на скалата, която под тежестта на тялото й губеше здравината си.
	Между пръстите й започна да се промушва ситен пясък, който се изплъзваше към черния път. Сънят постепенно започна да я завладява и тя, колкото и да се бореше да остане будна, много скоро нямаше какво повече да направи. Успя да си помисли, че този път полага много повече усилия от обикновено, което доказва, че може би волята значи нещо. Или пък беше само онова усещане в последните мигове преди смъртта, в които, казват, че човек вижда като на филмова лента всичко от начало и може би за кратко се отклонява от законите, които управляват Вселената, на пауза застава _безкрайният ход на времето_… Във всеки случай това е пространството, което съдбата ни отпуска за сбогом. Но после отново поема безспирния си ход и наистина зрението на Жозефин се замъгли и тя изгуби съзнание, отпускайки ръцете си.


	Лоренцо караше с пълна скорост към дома, надявайки се да срещне Жозефин по пътя, преди да й се е случило нещо.
	Карайки като бягащ престъпник по Виа Аурелия, Лоренцо се молеше на Бог да му помогне да намери Жозефин невредима.
	Точно тогава видя велосипеда на земята встрани от пътя, недалеч от каменно стъпало, което не обещаваше нищо добро. Така спря на място и докато слизаше тичешком от джипа, чу гласа на Жозефин, която го викаше отчаяно. Лоренцо изтича към мястото, откъдето чу името си, и като се хвърли на земята, хвана ръката й.
	Беше успял да спаси живота й миг, преди да падне.
	Не му беше лесно да я изтегли, но с голямо усилие успя и сега, излегнал се на тревата до нея, се опитваше да си върне контрола върху ситуацията.
	Дишането му постепенно се нормализира.
	Забеляза, че Жозефин е цялата издрана, затова я вдигна на ръце и я отнесе до джипа, за да се погрижи за нея. Взе от багажника аптечната, после с памук, напоен с дезинфектант, почисти раните й по ръцете и краката. Паренето я накара да се свести и малко по малко очите й се отвориха.
	— Какво се е случило?
	Опита се да се изправи, но рязка болка в главата я накара да се откаже.
	Лоренцо й помогна да седне, после взе чист тампон, за да продължи да почиства раните й.
	— По-добре си свали якето, трябва да проверя дали има други рани за дезинфектиране.
	Жозефин му се усмихна, дръпвайки надолу ципа.
	— Всеки случай е добър, за да опиташ, нали?
	— С удоволствие забелязвам, че не си изгубила чувството си за хумор.
	Лоренцо й свали якето, внимавайки да не докосне ожулените места. Но веднага щом постави памука върху раната й, Жозефин направи гримаса от болка, после стисна челюсти, опитвайки се да издържи на паренето.
	— Бях убедена, че няма да те видя никога повече и никакви снимки повече.
	Той я погледна, като се усмихна.
	— Както виждаш, нямаше късмет. Опитай пак следващия път.
	Жозефин го потупа леко по бузата.
	— Знаеш ли, когато започвах да заспивам, това, което най-много ме измъчваше, беше мисълта, че ще умра, без да съм имала възможността да ти кажа, че…
	Лоренцо хвана брадичката й с пръсти, карайки я да вдигне глава; приближи лицето си до нейното. Очите му бяха дълбоки като водите на Море Уедъл*. Без да се страхува от студа, Жозефин ги преплува с широки замахвания на ръцете, после се спря отвъд линията на хоризонта, на място, където точно както й се беше случило предишната седмица на езерото Брачано, й се струваше, че там се е родила, за там е обречена и че винаги е живяла там.
	[* Море Уедъл (на англ. _Weddell sea_) с периферно море на Атлантическия сектор на Южния океан, разположено е край бреговете на Западна Антарктида. — Б.пр.]
	Целувката беше много дълга, едно взаимно обяснение в любов, каквото трябваше да бъде още от първия миг.
	Лоренцо се отдели от нея видимо развълнуван.
	— Извинявай, прекъснах те, какво се канеше да ми кажеш?
	Жозефин се усмихна смутено. Лека руменина обагри лицето й.
	— Ще ти кажа само ако ми обещаеш да ме прекъснеш отново с целувка.
	— Имаш думата ми!
	Жозефин, ставайки внезапно сериозна, хвана и двете му ръце.
	— Обичам те и не ме интересуват проблемите, които това може да повлече след себе си. Само ако ти не изпитваш към мен същото чувство, бих била готова да се оттегля. Затова сега ме погледни и се опитай да ми кажеш, че не ме обичаш!
	Лоренцо не каза нищо и отмести поглед. В действителност той искаше само да има възможността да спази думата, която й беше дал. Веднага щом Жозефин понечи да проговори, той я целуна, прекъсвайки я, както беше обещал.
	След като прибра велосипеда в колата, Лоренцо, вместо да се отправи към казармата, пое по пътя, водещ към дома.
	— Не трябва ли да се връщаш на работа?
	Лоренцо й се усмихна с обичайната си детска усмивка.
	— Реших, че имаш нужда да си вземеш душ, да се преоблечеш и после… — погледна изцапаната с прах и трева униформа. — И аз не изглеждам по-добре от теб.
	Когато Жозефин слезе от колата, накуцваше леко. Притеснен, Лоренцо се приближи до нея.
	— Много ли те боли?
	— Не толкова, сигурна съм, че един хубав душ ще ми помогне.
	Щом влязоха вкъщи, той, естествено, я придружи до горния етаж, естествено, й помогна да се съблече и, естествено, се озоваха върху леглото, преди тя да стигне до банята.
	Лоренцо проследи нежно с пръст очертанията на краката й, заобикаляйки наранените места.
	— Искаш ли да започнем от начало?
	Жозефин сложи пръст под брадичката си, преструвайки се, че размишлява по въпроса.
	— Искаш да кажеш, откакто висях от ръба на пропастта? Не ми се струва кой знае каква идея.
	Лоренцо се засмя, целуна я по рамото и после й каза всичко онова, което искаше да сподели с нея:
	— Бих искал да те заведа на разходка, в града, на морето, на езерото, да седна с теб на една пейка и да те гледам, както се гледа една уникална жена, да те слушам, да ти говоря, да те накарам да се почувстваш важна, отдавайки ти вниманието, което заслужаваш. Бих искал да съм мъжът, който те познава по-добре от всяко друго живо същество и който, за разлика от останалата част от света, те е видял каква си наистина — жена, която е различна. Но не искам да бъда за тебе сейф. Искам само да бъда този, който накрая на деня затваря музея, изгасва светлините и се уверява, преди да си тръгне, че най-ценното произведение от изложбата е още на мястото си в средата на главната зала.
	Жозефин се повдигна и обгърна врата му с ръце, принуждавайки го да се наведе, за да я целуне.
	— Сега искам да се любим, след това ще отидем да се разхождаме, на морето, в града и ще изгасиш всички лампи, които поискаш. Аз сега съм на мястото, на което искам да бъда, и имам нужда от светлина, за да мога да те виждам.
	Лоренцо, от страх да не я притисне много силно и да я заболи заради раните й, остана неподвижен няколко секунди, но тя, разбирайки причината за неговото колебание, му даде знак с глава, за да го успокои.
	Той леко я притегли към себе си, нежно я прегърна и усети готовността й да продължат разговора оттам, откъдето го бяха прекъснали предишната седмица.

	* * *

	По-късно наистина си взеха душ и слязоха в кухнята по халати.
	Жозефин накара Лоренцо да седне на един стол, включи електрическата кана и взе прозрачен чайник, който беше купила в един магазин в центъра по време на разходка с Карлота, после пусна вътре сфера от листа от евкалипт, в която имаше смес от цветове.
	От топлината на водата сферата се отвори и цветовете се разтвориха напълно все едно разцъфтяха за втори път. Постепенно течността придобиваше все по-ярък цвят на амбра и Жозефин го сипа в чашите.
	— Изпий го! Ще те отпусне.
	Лоренцо поднесе бавно чашата към устните си и опита от чая, разбирайки от първата глътка, че този толкова уникален и специален чай представлява съвършено жената пред него. Продължи да отпива от напитката със загадъчно изражение, после внезапно й подаде отново чашата.
	— Има ли още? Мисля, че имам нужда.
	Лоренцо, все още седнал на масата, отмести за миг поглед към прозореца на кухнята и като се вгледа в панорамата навън, сякаш му се стори различна, въпреки че си беше все същата. После погледна към Жозефин, която междувременно беше отишла да измие чайника. Той се изправи безшумно, приближи се бавно към нея и когато беше вече зад гърба й, постави ръцете си върху нейните, под студената вода, притискайки я с тялото си към мивката.
	— Струва ми се, че твоят чай няма никакво отпускащо въздействие върху мен.
	Докосна врата й с устни. Жозефин затвори очи и затаи дъх. С мокрите си ръце Лоренцо започна нежно да гали ръцете й, тръгвайки от китките. Студенината на това докосване по запотената й кожа накара Жозефин да изстене тихо от удоволствие. Тя прехапа устни и обърна само главата си, продължавайки да държи ръцете си под ледената вода. Лоренцо я целуна, после я обърна, развързвайки халата й и след като го остави да падне на пода, я притисна по-силно.
	Тя хвана ръката му и го поведе през хола, а после нагоре по стълбите до спалнята.
	След като се любиха, на Лоренцо му се прииска да й каже нещо специално и незабравимо. Не искаше да й каже обичайното „обичам те“, чуто толкова пъти и станало банално. Искаше да й каже някакви свои думи, от онези, които щом ги прочетеш в любовен роман или чуеш във филм, ти се приисква ти да си бил човекът, който ги е измислил, за да можеш да ги повтаряш, на когото си поискаш. После обаче си каза, че чувствата му бяха твърде възвишени, за да бъдат изразени с думи, и не каза нищо, коленичи пред нея като мъж, който се покланя на богинята, която го закриля. И в действителност в този миг той не я _обичаше_, той я _обожаваше_, сякаш тя беше истинско божество.
	Двамата решиха, че за момента ще е по-добре да запазят в тайна от момичетата своята връзка. След два дни щяха да празнуват рождения ден на Емилия и за нищо на света не искаха нещо да развали този ден. Следващата нощ обаче Жозефин, след като говори с баща си по телефона, излезе от стаята си и тихичко се промъкна до стаята на Лоренцо, който уговорил се вече с нея, я очакваше буден.
	Блясъкът на лунната светлина, който проникваше през прозореца на коридора, огря пътя й, колкото беше необходимо.
	И точно докато тя се канеше да отвори вратата на стаята на Лоренцо, Карлота излезе от своята стая и се озоваха една срещу друга.
	Жозефин се вкамени от смущение, но Карлота й се усмихна и й каза:
	— Виждам, че може би нещата се променят! Лека нощ… и на двамата.
	Жозефин въздъхна с облекчение.
	— Благодаря, Карлота, обичам те.


>	18
>	Един безмилостен бог

	Празнуваха рождения ден на Емилия в „Gringo ’s Mexican“, заведение, което се намираше близо до Кампо дей Фиори*, където, освен да се яде, можеше да се танцува в ритъма на салса и меренге.
	[* Кампо дей Фиори (Campo de’ Fiori; букв. „Поле на цветята“) е площад в центъра на Рим. Това е площадът, където били устройвани публични екзекуции, за който факт напомня паметникът на Джордано Бруно, изгорен жив на клада от Инквизицията точно там през 1600 г. В наши дни площадът се използва за пазар. — Б.пр.]
	Карлота и Жозефин избраха това типично мексиканско заведение, защото и двете знаеха за страстта на Емилия към латиноамериканските танци.
	Лоренцо, седнал на люлката под навеса, почака повече от час момичетата да се приготвят. Най-накрая чу стъпки зад себе си, видя Джейсън да вдига рязко глава, обърна се и за малко не падна от стола.
	Жозефин стоеше срещу него по-красива от всякога.
	Беше облякла вталени джинси, които подчертаваха формите й, и бяла копринена риза, която обгръщаше гърдите й, оставяйки щедро деколте. Носеше високи обувки, които удължаваха още повече и без това доста дългите й крака. Лицето й, с едва загатнат грим, беше подчертано от лек бронзов загар и класическа прическа.
	Лоренцо изпита неустоим импулс да я прегърне. Тръгна към нея, но когато наклони глава с намерението да я целуне, Жозефин протегна ръка и го спря.
	— Луд ли си? Момичетата може да слязат всеки момент.
	Лоренцо се отдръпна леко от нея, като кимна с глава.
	— Имаш право, извини ме.
	Казвайки това, се обърна и влезе в къщата.
	Жозефин, разочарована от това пренебрежително оттегляне, сложи ръце на хълбоци и го провокира.
	— Мислех, че желанието ти да ме целунеш, е много по-голямо.
	Лоренцо, без да й обърне внимание, се качи на първото стъпало на стълбата и извика на сестрите си:
	— Момичета, хайде! Колко време още ви трябва?
	— Още няколко минути и слизаме! — отговори Емилия с досада.
	Тогава Лоренцо се обърна към Жозефин и я прегърна през кръста.
	— Чу ли? Имам още няколко минути, за да удовлетворя желанието си.
	Притисна я към себе си и я целуна страстно, възползвайки се от тези няколко минути интимност.
	Но когато Лоренцо се отдели от нея, имаше виновното изражение на дете, хванато, че яде тайно мармалада.
	— Ей! Мислех, че моите целувки имат върху теб по-силен ефект — престори се на обидена Жозефин.
	Лоренцо се почеса смутено по главата.
	— Извинявай! Проблемът е, че това положение не ми харесва. След като бях с теб, любовта вече е по сакото ми, по дрехите, по ръцете, по устните… След като бях с теб, имам любов навсякъде… и криейки истината за нас, имам чувството, че вредим на самите себе си, освен на момичетата, които лъжем, а и на самата любов. Но кълна ти се, че ефектът, който имат върху мен целувките ти, е като меда за мечката. Никога не ми стигат. Следващия път, когато се любим, няма и дума да кажа. Ще те гледам и толкова… Както правя сега…
	— Сега си сериозен обаче…
	— Любовта е сериозно нещо!
	Лоренцо, след като се увери, че Карлота и Емилия все още не се канят да слизат, я притегли отново към себе си. Жозефин се освободи от прегръдката му със смях, но той я хвана пак в още по-силна прегръдка.
	— Какво ще правиш с човек като мен?
	— Любов…
	— Ти си невероятна жена, а аз само един мъж, на когото му харесва да гледа звездите отблизо.
	— Тогава изгори за мен!
	— Винаги… Слушай, любима, ако нямаш против, утре сутринта бих искал да говоря с момичетата и да им кажа как стоят в действителност нещата между нас. Не мога повече да се преструвам, че няма нищо. Ти не знаеш как ме караш да се чувствам. Сещаш ли се за американските телевизионни сериали като „Приятели“? Снимките на живо, публиката и за фон смеха й, или пък аплаузите, ако някой направи нещо хубаво. Е на мен ми е любимо, когато има романтични сцени и се чуват възклицанията като „Ооо!“ Все едно казват: Колко сладко! Или още по-добре: Колко сладкооо! Както го казваш ти, като удължаваш всичките гласни накрая. Понякога мога да изглеждам като влюбен на петнадесет години, но когато съм заедно с теб, обожавам да чувам тези въздишки „Ооо!“ на публиката и може би някой, който да казва: „Колко сладкооо!“. Сега обаче да се насладим на вечерта, а утре ще оправим всичко.
	Жозефин забеляза, че за първи път я беше нарекъл любима, и помисли, че животът й най-накрая поема в правилната посока.
	Докато я притискаше към себе си и галеше нежно гърба й, Лоренцо се опита да си представи реакциите на Карлота и Емилия при новината, че той и Жозефин са се влюбили. Знаеше за срещата предишната нощ и оцени разумността на Карлота. Истинският проблем беше Емилия, а на нея нямаше да й е никак лесно да възприеме тази новина, без да се разгневи.
	„Gringo ’s Mexican“ беше на половин час път от къщи. Докато пътуваха, атмосферата в колата не можеше да бъде по-ведра. Предпочетената тема беше неизвестният приятел на Карлота, познат вече с името и фамилията му — Давиде Ланци, млад университетски изследовател, докато тя, надявайки се да се изтегли от огневата линия, се опита да измести разговора върху други теми.
	— Струва ми се невероятно, че само преди два дни си рискувала и е можело да умреш в онази пропаст.
	Емилия кимна в знак на съгласие, все още разстроена от страшното преживяване, което се беше случило на Жозефин.
	— Да, ако не беше моят капитан, днес нямаше да празнуваме.
	Лоренцо се опита да смекчи напрежението с една шега.
	— В действителност истинската причина, поради която се втурнах да спасявам Жозефин, беше, че си давах сметка, че така твоят рожден ден нямаше да се провали. Знаех колко държиш на него.
	Емилия се престори на обидена и се изплези на Лоренцо, докато Жозефин и Карлота се разсмяха развеселени.
	Не напълно доволна, най-малката сестра се надвеси напред и го целуна, като остави следа от червило по кожата му.
	— Ето! Сега си много сладък.
	Лоренцо се засмя и след като извади от джоба на ризата си кърпичка, я подаде на Жозефин, която беше седнала до него.
	— Ще ми помогнеш ли, моля?
	Тя взе кърпичката и се опита да му почисти лицето от червилото.
	— Ето готово, като нов си.
	— Благодаря ти, Прасковке.
	Карлота от задната седалка проследи със задоволство разбирателството, което имаше между двамата, и разбра, че той е истински влюбен.
	Малко по-късно намериха място за паркиране на Лунготевере, не много далеч от заведението. Входът на заведението беше характерната дървена врата с две крила като в салоните на Стария Запад, стените бяха бели с нарисувани индиански символи, а в четирите ъгъла на заведението имаше кактуси, които бяха толкова високи, че с иглите си достигаха до тавана.
	Махагоновият бар се простираше от едната до другата страна на салона и две момчета със сомбреро приготвяха аперитиви с текила.
	Масите заемаха срещуположната на бара стена, докато централната част на заведението беше дансинг.
	Вечерята не можеше да мине без начос, буритос, тортиляс и фахитас. Лоренцо, под претекст, че иска да отиде до тоалетната, се отдалечи, за да уговори със собственика на заведението в момента на поднасяне на десерта да бъдат изгасени светлините и да внесат тортата за рождения ден със запалени свещички.
	Подаръкът от Лоренцо и Карлота беше прекрасен часовник, който Емилия си сложи веднага на ръката, любувайки му се с триумфиращ вид.
	— Чудесно, сега нищо не ти липсва да стигаш за училище навреме — пошегува се Лоренцо.
	Емилия му отговори с гримаса и благодарна за подаръка, целуна Карлота и брат си.
	Когато дойде редът на Жозефин, тя започна да рови в чантичката си, но изглеждаше притеснена, че не намира подаръка.
	Обхваната от нетърпение и голямо любопитство, Емилия изпуфтя, като протегна шия.
	— Ммм, караш ме наистина да го искам този подарък!
	Жозефин, доволна от факта, че беше успяла да я подържи малко в напрежение, извади една позлатена кутийка.
	Емилия се усмихна и протегна ръце, за да си получи подаръка. Жозефин й го подаде бавно и Емилия, уморена от чакането, го сграбчи под развеселените погледи на Лоренцо и Карлота.
	Когато отвори кутийката, занемя. Карлота проговори вместо нея:
	— Но… това е твоето бижу!
	Осветен от свещта в центъра на масата, медальонът блестеше със златна светлина. Жозефин го извади от кутийката и, без да промълви и дума, го сложи на шията на Емилия, напрегната и развълнувана, сякаш чакаше да бъде коронясана.
	— Това е копие на моя, различно е само посвещението отзад.
	Емилия автоматично докосна украшението, а после го завъртя, за да прочете посвещението.
C>
	На Емилия, моята Портокалова градина.
C$
	Емилия се трогна и две сълзи се търкулнаха по страните й. Тогава дори и Карлота не можа да потисне вълнението си и заплака. Лоренцо, който беше мълчал през цялото време, се усмихна леко и погледна Жозефин. Знаеше колко тя държи на значението на това бижу и колко иска да установи връзка с Емилия.
	— След моята злополука — каза Жозефин — разбрах колко е лесно да рискувам живота си. Не искам да разваля рождения ден на Емилия с тъжни разговори, само се опитвам да ви кажа, че предвид здравословното ми състояние, реших да не позволя да пропусна дори един миг. Не искам да пилея и минута от любовта, която мога да ви дам и която, надявам се, вие ще ми дадете. До днес това бижу ми помагаше да държа жив спомена за майка ми. Всеки път, когато го държа в ръце, ми харесва да си представям, че докосвам кожата й и в този момент, сякаш мама е до мен. Бих искала за теб Емилия да е същото с мен… Между другото, Карлота, вече знаеш какво ще ти подаря за следващия рожден ден.
	Смеейки се, Жозефин погали Карлота, която притвори очи. Лоренцо погледна висулката и се запита за пореден път дали е етично и правилно да обича Жозефин. После, усещайки, че е наблюдаван, се обърна към Карлота. Момичето като че ли беше прочело в очите на брат си болката и чувството за вина, които любовта към Жозефин му причиняваше, и кимна леко в знак на съгласие.
	— Любовта е непредвидимо и естествено явление, затова когато те изненада, единственото спасение е да излезеш на открито. Бъди щастлив — му прошепна на ухото.
	Имаше моменти, в които и сигурността на Жозефин изчезваше, най-вече, когато мислеше за възможната реакция на Емилия, щом разбере истината. Често, след момент на интимност с Лоренцо, се замисляше за майка си и смяташе, че е направила нещо грешно, сякаш наистина беше предала паметта й. Винаги беше възприемала любовта като тайна, която трябва да бъде разбудена и която повечето пъти преобръща съдбата на хората и обърква приятно живота им. Много нощи не беше успявала да заспи, измъчвайки се от съмнения и размишлявайки за странната съдба, която любовта й беше подготвила.
	Внезапно се усети притисната в топла прегръдка.
	— Обичам те, Жозефин, и съм щастлива, че те срещнах.
	Жозефин преглътна с мъка и очите й се напълниха със сълзи. Притисната в прегръдката на Емилия, отмести поглед първо към Карлота, а после към Лоренцо. Точно тогава светлините в залата угаснаха и музиката спря внезапно. От колоните се чу глас, който на испански подканяше присъстващите да се отправят към центъра на залата, за да танцуват.
C>
	Дами и господа, el Gringo’s ви кани да танцувате със секси движения тази много гореща музика. Хайде! Хайде!
C$
	Веднага след това барабанен ритъм даде началото на френетична салса.
	Светлините започнаха да се запалват и да угасват в ритъм с музиката.
	Карлота хвана за ръка Емилия и я повлече към дансинга.
	— Хайде, Емилия! Не стой там така, време е да се развихрим, не дойдохме ли за това?
	Емилия посочи Жозефин, която все още седеше.
	— Ако не дойде и тя, аз няма да танцувам.
	Лоренцо с лакът подкани Жозефин да стане.
	— Мисля, че трябва да отидеш. Не искаш да й развалиш празника, нали?
	— А ти няма ли да дойдеш?
	— Аз! Шегуваш ли се? Рискувам да ви настъпвам по краката дори и от метър разстояние. Ще те гледам оттук и ще мисля с удоволствие: ето тази е моята жена!
	Жозефин се отдалечи и като се обърна с гръб към момичетата, които я чакаха в центъра на дансинга, поднесе длан към устните си, скри в нея една целувка и после я духна към него.
	В същия миг, в който Жозефин се присъедини към Карлота и Емилия, познатият глас на Рики Мартин се разнесе с пълна сила в залата, сред ликуващите викове на присъстващите жени. И нотите на „She bangs“ се взривиха в заведението.
	Трите сестри започнаха да се движат в ритъма на музиката. Докато се смееха щастливи, Лоренцо от мястото си ги гледаше въодушевено. Беше хубаво да ги види как танцуват безгрижно и най-вече заедно, но в този момент мисълта му го отведе при майка му. _Виждаш ли, етапа точно както искаше ти, мамо: твоите дъщери са тук заедно и се обичат. Нищо повече не може да ги раздели. Но съдбата пожела аз да се влюбя в една от тях и знам, че това би могло да развали всичко и да ги раздалечи отново. Дали мога да поема този риск? Според теб правилно ли е, аз да се опитвам да съм щастлив с една жена, дори и тази жена да е твоята Жозефин? Толкова бих искал тази нощ да срещна насън теб и татко, за да ми кажете какво трябва да сторя._


	Отново се загледа в Жозефин, която на няколко метра от него танцуваше, обградена от много хора. Пулсиращите светлини я осветяваха за кратки мигове. В един момент погледите им се срещнаха и тя остана доволна от начина, по който Лоренцо я поглъщаше жадно с поглед.
	Жозефин му се усмихна и затанцува с чувствени движения. После със зачервени от смущение страни, сведе глава и си закри лицето с ръка. Засмя се на себе си: такова освободено поведение определено не й беше присъщо. Когато вдигна отново глава обаче, пред нея стоеше мъж, който танцуваше на няколко сантиметра от нея й и я гледаше по начин, който никак не й хареса, с изкуствена и нахална усмивка. Жозефин усети дъха му, миришещ на алкохол, и се опита да се отдалечи, колкото се може повече, но той, не обръщайки внимание на студенината й, продължи да се приближава.
	Въздъхна от облекчение, когато чу Карлота, която танцуваше с Емилия зад нея, да я вика. Като се възползва веднага от случая, тя се обърна, за да се откъсне най-накрая от досадника, който продължаваше да я гледа безсрамно. За съжаление, бягството й послужи само да изнерви мъжа, който, след като се беше почувствал пренебрегнат, премина в контраатака. Приближи се отново до Жозефин и дори се отърка в раменете й.
	Лоренцо гледаше с притеснение нахалника, който се беше приближил до Жозефин и се опитваше по всякакъв начин да привлече вниманието й и да й наложи присъствието си.
	Лоренцо инстинктивно се изправи. Видя как Жозефин първо се отдалечи от мъжа и когато непознатият отново се приближи до нея, как се завъртя с досада, за да му обърне гръб. Лоренцо бавно започна да се приближава към дансинга.
	Забеляза как досадникът препречи пътя на Жозефин в един ъгъл, за да й прошушне нещо на ухото.
	Когато Жозефин ядосана рязко се обърна и го блъсна, Лоренцо беше вече на дансинга и като фурия се нахвърли към нещастника. Без да му даде време да реагира, го блъсна силно в стената, след което остана да го гледа с пламтящи очи, продължавайки да го притиска с ръка върху гърдите.
	Мъжът, усещайки, че му липсва кислород, се опита да се освободи от хватката.
	Лоренцо стисна силно челюстите си, докато увеличаваше натиска на пръстите си малко под врата на нещастника.
	— Ей! Извинявай, приятелю — каза със задавен глас непознатият. — Не знаех, че е твоята жена… Танцуваше сама…
	Лоренцо отпусна хватката и за последно го разтърси, преди да го остави.
	— Проблемът не е на кого е жената, проблемът е, че ти си животно. Не разбираш ли, когато някой не иска?
	— Добре, добре, приятелю, отпусни се!
	— Приятел ще казваш на някой друг! А сега се разкарай…
	Карлота, Емилия и Жозефин стояха зад него. Когато Лоренцо се обърна и видя пребледнелите лица на сестрите си, разбра, че вече е безсмислено да продължава да се преструва.
	Приближи се до Жозефин и след като я погали, я целуна.
	— Наред ли е всичко?
	Жозефин се притисна до него и положи глава на гърдите му.
	— Да, сега всичко е наред, благодаря.
	Карлота не можа да сдържи радостта си и се усмихна широко. Емилия обаче беше объркана от това, което току-що беше видяла. Лоренцо хвана за ръка Жозефин и си проправи път между хората, отправяйки се към изхода, последван от момичетата.
	— Карлота, ти и Емилия излезте оттук и ни чакайте при колата, аз и Жозефин ще платим вечерята и ще дойдем. Стана късно и е време да се прибираме у дома.
	Когато тръгнаха към изхода, Емилия дръпна Карлота за ръката.
	— Ти вече си знаела, нали?
	— Да, обаче те не са ми казали нищо. Сама го усетих.
	Стигнаха мълчешком до колата, но преди да се качи, Емилия избухна.
	— И теб това устройва ли те? Нищо ли няма да кажеш?
	Карлота изпуфтя.
	— Ти обичаш Лоренцо, нали?
	— Разбира се, що за въпрос е това?
	— Обичаш и Жозефин?
	Емилия преглътна с усилие и наведе глава, без да отговори. Карлота повдигна брадичката й, принуждавайки я да я погледне в очите.
	— Със сигурност я обичаш, въпреки че капризничиш. Знай, че тя може да го направи щастлив и това вече би трябвало да ти е достатъчно.


	След като плати вечерята, Лоренцо излезе от заведението и тръгна, държейки Жозефин за ръка. Като стигнаха на Лунготевере, двамата се канеха да пресекат улицата и да отидат при Карлота и Емилия, които ги чакаха прави пред колата.
	Момичетата все още спореха, когато, в разгара на разговора им, на Карлота й падна чантата, разсипвайки се насред улицата.


	Марко Федеричи държеше заедно с братовчед си бензиностанция в Тестачо*. Тъкмо беше приключил работния ден и се връщаше у дома при жена си и сина си. Този ден не трябваше да работи, но негов служител се беше разболял и той беше принуден да го замести.
	[* _Testaccio_ — квартал на Рим. — Б.пр.]
	Караше малко по-бързо, защото по Лунготевере се кара така, защото беше уморен и нямаше търпение да се прибере, а и защото бяха пуснали песен, която изглеждаше избрана нарочно за него. Дори трябваше да увелича звука, си каза, и погледна към радиото.
	В мига, в който повдигна отново поглед, Марко видя пред себе си момиче, което сякаш изскочи от нищото.
	Инстинктивно натисна педала на спирачката, но тя беше вече много близо, за да може да я избегне.
	Ударът беше жесток. Карлота прелетя над капака на колата и удари главата си в предното стъкло. После падна на асфалта и се претърколи няколко метра, преди да се спре.
	Лоренцо изтича веднага към сестра си.
	— Карлота! Съкровище, тук съм, тук съм, до теб.
	Отмести от челото й окървавен кичур коса и с ръкава на ризата си избърса лицето й.
	— Ще видиш, всичко ще е наред… Извикайте линейка, моля ви, побързайте, има нужда от помощ!
	Струйка кръв, която бликаше от ухото на Карлота, цапаше дрехите му. Лоренцо, с Карлота в ръцете си, започна да се движи бавно напред-назад сякаш я люлееше.
	— Моля те, Карлота, не ме оставяй! Не ме оставяй и ти! Умолявам те, Карлота. Съкровище…
	Лоренцо доближи лицето си до лицето на момичето, докосвайки го нежно с бузата си. Целуна челото й и заплака тихо, притискайки я към себе си още по-силно.
	Бедният младеж от бензиностанцията, съвсем разстроен, стоеше прав до тях и като робот продължаваше да повтаря все едно и също:
	— Появи се от нищото… Появи се от нищото… Появи се от нищото…
	Лоренцо, изпаднал в транс, не го чуваше. Повдигна глава и с очи към небето се запита дали има някого там горе и защо този някой му беше обърнал гръб.
	Жозефин, до този момент стояща като вкаменена от ужас, се приближи бавно, надявайки се, че това е само лош кошмар или ужасна халюцинация. Но когато стигна зад гърба на Лоренцо, видя на земята огромно кърваво петно и вдигна ръка към устата си. Ако можеше, би изтръгнала сърцето си, за да го захвърли далеч, толкова непоносима беше болката. Но не можеше. Не можеше дори да продума. Коленичи до Лоренцо, а после с подути от плач очи, се наведе над Карлота, за да я целуне по главата.
	Емилия стоеше все още права пред тях и с широко отворени очи гледаше като парализирана лежащото в прегръдките на Лоренцо безжизнено тяло на сестра си. Внезапно, сякаш чак тогава осъзна сериозността на положението. Хвърли се, крещейки, върху Карлота и истерично започна да я дърпа силно, като викаше:
	— Карлота, събуди се! Събуди се ти казах! Не може… не може да си мъртва! Чуваш ли ме? Събуди сеее!
	Жозефин я спря и силно я прегърна, оставяйки я да се отпусне с глава на гърдите й.
	В далечината вече се чуваха сирените на пристигащата линейка. Около мястото на инцидента много скоро се образува тълпа.
	Полъхът на лек нощен бриз метеше асфалта и шумът на вятъра едва се чуваше.
	Заглушен от тихия плач на Лоренцо, който усети как се откъсва парченце от сърцето му.


>	19
>	Funeral blues*
	[* Funeral blues („Погребален блус“) — стихотворение от Уистън Хю Одън (1907–1973), англо-американски поет, роден в Англия и имигрирал впоследствие в Съединените щати, считан от мнозина за един от най-великите поети на XX век. Стихотворението се цитира във филма „Четири сватби и едно погребение“ с Хю Грант и Анди Макдауъл. — Б.пр.]

	Отец Амедео реши да отслужи погребалната литургия на открито, в градината зад параклиса на Офицерската школа. Предполагаше, че мнозина ще дойдат на погребението на Карлота. Малката църква нямаше да е достатъчна да побере голямо множество хора.
	Лек дъждец съпровождаше проповедта, сякаш небето над Рим беше съпричастно към траура.
	Пред скупчените в единия край на градината една до друга върби със зелени вейки, от които се процеждаха сълзи от дъжд, високите и блестящи дъбове и пищно разцъфтелите праскови им контрастираха.
	Колегите й от „Grand Hotel Reale“, карабинерите и всички, които я познаваха, бяха там, под дъжда. Лоренцо, Емилия и Жозефин, без чадър, стояха прави пред ковчега. Хванати за ръка, със сведени глави, не можеха да се примирят с мисълта, че Карлота няма вече да огрява с усмивките си техните дни.
	На края на церемонията четирима карабинери в парадна униформа застанаха от двете страни на ковчега, готови да го вдигнат на рамо, за да го отнесат към погребалната кола.
	Един мъж, с подути от плач очи, се приближи до ковчега и положи отгоре една червена роза. Беше на около четиридесет години, с хубава външност, елегантна осанка, прошарени коси и леки бръчки по лицето и Жозефин помисли, че вероятно това е Давиде, приятелят на Карлота. И наистина, веднага след това, мъжът се приближи до тях. Обърна се към Лоренцо и към момичетата, полагайки голямо усилие да потисне вълнението.
	— Здравейте, аз съм Давиде Ланци. Надявах се да се запозная с вас при други обстоятелства. Вярвам, че бихте искали да знаете, че през последните месеци аз и Карлота се срещахме и бяхме щастливи заедно. Тя все ми разказваше за вас и казваше, че един ден ще се обикнем. Бог ми отне тази възможност и от днес за мен мисълта за утре ще е много по-трудна.
	Лоренцо стисна ръката на Давиде и го изпрати, като кимна с глава в знак на съгласие и го потупа със съчувствие по рамото.
	Жозефин проследи Давиде как се отдалечава и си го представи с Карлота, хванати за ръце. Разбра защо за Карлота не беше странен фактът, че тя и Лоренцо са се влюбили. Въпреки трагичните обстоятелства, Жозефин леко се усмихна.
	Върнаха се вкъщи от гробището, когато слънцето вече беше залязло, изтощени и мълчаливи.
	Джейсън тръгна към тях с наведена глава и увиснала опашка.
	Емилия не беше говорила с никого от деня на инцидента. Едносрични думи и кимвания с глава бяха единствените отговори, които Жозефин и Лоренцо успяваха да получат, сякаш беше влязла в някакъв хипнотичен сън и беше издигнала невидима стена между себе си и външния свят.
	Зачервените й и със сенки очи се открояваха още повече върху отслабналото й и бледо лице, но това, което притесняваше Лоренцо, беше изпълненият й с омраза поглед. Лоренцо виждаше, че още малко и Емилия нямаше да може вече да сдържа гнева, който таеше в себе си, но не можеше да си представи, че експлозията ще се случи толкова рано.
	Жозефин, седнала на едно от стъпалата на верандата, поздрави баща си по телефона, като го успокои за здравословното си състояние. Филип Понти наистина се беше притеснил, когато дъщеря му се беше обадила в службата, плачейки отчаяно. Беше готов да се качи на самолета си, за да пристигне при нея в Италия, но тя го беше убедила да си промени решението, като му обеща, че при необходимост ще му се обади.
	Жозефин влезе вътре, последвана от Джейсън, и се отправи към кухнята, където Лоренцо приготвяше вечерята. Мина пред Емилия, която, седнала на дивана, беше съсредоточила поглед в изгасения телевизор. Жозефин се канеше да протегне ръка, за да я погали по рамото, но леденият глас на Емилия я порази, изпепелявайки намерението й поне малко да я утеши.
	— Ти си виновна за всичко!
	Жозефин замръзна, молейки се да е разбрала погрешно. Но когато Емилия й изкрещя в лицето същите думи втори път, Жозефин остана като вкаменена и без думи.
	— Ти си виновна за всичко!
	Лоренцо чу вика на Емилия и се втурна от кухнята в хола, застана между нея и Жозефин, опитвайки се да успокои положението.
	— Какво става?
	Емилия, без да обърне внимание на присъствието на Лоренцо, продължи да крещи срещу Жозефин. И като насочи пръст към нея, се обърна към брат си, изливайки цялата ярост, която от деня на инцидента държеше потисната в себе си.
	— Да! Карлота умря по нейна вина. Ако не беше тя и онова патетично сбиване в заведението, ти щеше да си до нас и нищо нямаше да се случи!
	Лоренцо се приближи със заплашителен вид до Емилия.
	— Престани да говориш глупости! И ти знаеш, че Жозефин няма нищо общо със случилото се с Карлота.
	Емилия все едно не чу думите на Лоренцо и без да му обръща внимание, продължи със сляпа ярост да плюе отрова върху Жозефин, която с широко отворени от изумление очи отстъпи няколко крачки назад, неспособна да реагира на тази жестока и неочаквана атака.
	— Ти накара всички да повярват, че си спящата красавица, но в същото време си била достатъчно будна да оплетеш него и да омагьосаш сестра ми. Би трябвало да се срамуваш! Възползва се от слабостта на Лоренцо, за да го вкараш в леглото си, без дори да помислиш, че по този начин поругаваш паметта на нашата майка и предаваш доверието ми. Но може би именно, за да си отмъстиш на майка ни, затова че те е изоставила, поиска да изчукаш брат ми. Не е ли така?
	Лоренцо сви юмруци и с пламнал поглед погледна Емилия, като я накара да спре. Но тя изобщо не се притесни и на свой ред го изгледа гневно.
	— Няма смисъл да ме гледаш така. И ти си виновен. Имаш срамна връзка с дъщерята на майка ти. Толкова си заробен от нея, че се почувства длъжен да предизвикаш сбиване в заведението само защото някакъв идиот се беше приближил до нея.
	Лоренцо, не на себе си от гняв, се канеше да отговори на бълнуването на Емилия, но Жозефин, с пълни със сълзи очи и треперещи устни, го изпревари. Едва проговори заради усилието да не се разплаче.
	— Как си позволяваш да наричаш срамна нашата любов? Ние няма от какво да се срамуваме, нито да се оправдаваме. Никой не може да попречи на двама души да се обичат, любовта не е рационална, тя не се програмира. Сграбчва те внезапно и те повлича със себе си. Защото в края на краищата любовта служи точно за това… Заради нея не се чудиш кое е правилно и кое грешно. Когато Карлота разбра истината, не се ядоса, защото ни обичаше и двамата и искаше да сме щастливи, защото за нея щастието на хората, на които държеше най-много, стоеше пред всичко друго. И аз съм сигурна, че ти не може да не мислиш същото.
	Жозефин дръпна настрани Лоренцо и протегна ръце към Емилия така, че тя да може да й ги стисне.
	— Всички ние сме сломени заради смъртта на Карлота, но аз съм сигурна, че, ако сега се отдалечим един от друг, тя ще ни липсва още повече. Моля те…
	На лицето на Емилия се появи възмутена усмивка и тя се обърна с гръб към Жозефин, която още миг остана с протегнати ръце.
	Емилия понечи да излезе от къщи, но се спря на прага.
	— Лоренцо, ако тя реши да остане тук, аз ще се преместя в друг град и никога повече няма да ме видиш.
	Дръпна рязко от врата си медальона, който Жозефин й беше подарила за рождения ден, и го захвърли с презрение.
	— Вземи си го! Не искам да имам нищо от теб.
	Емилия тресна със сила вратата след себе си, качи се на колата на Карлота и тръгна с пълна скорост, а гумите изсвистяха по чакъла.
	— Не се притеснявай, Прасковке, само е разстроена, както и ние впрочем, но ще видиш, че с времето ще й мине — опита се да я успокои Лоренцо.
	Жозефин, без да му отговори, се отдели от него и вдигна бижуто от пода.
	Притисна го силно до гърдите си и погледна Лоренцо с тъжен поглед.
	— Можеше да го задържи.
	Обзета от непоносима болка, Жозефин коленичи, наведе глава, подпря ръце на пода и се остави на разтърсващия я плач.
	Малко след това заспа на пода, сякаш болестта й се беше намесила, смилила се над скръбта й.
	Джейсън се приближи притеснен до нея и се опита да я помести с муцуна, но когато видя, че тя не се събужда, легна до нея и започна леко да скимти.


>	20
>	Бягство

	По време на вечеря Жозефин предпочете да мълчи. От време на време вдигаше поглед от чинията, за да погледне Лоренцо и сърцето й се свиваше, като го виждаше така блед и сломен.
	Лоренцо беше сломен от болка и от противоречиви емоции, но щом усещаше, че го гледа, се мъчеше да се усмихне.
	Като приключи да яде, той отиде на горния етаж, докато Жозефин оправяше кухнята.
	По-късно, притеснена от дългото отсъствие на Лоренцо, тя се качи на първия етаж при него. Доближи се до вратата на банята и го чу да плаче и да повтаря:
	— Какво да правя? Какво да правя?
	Жозефин почака Лоренцо в хола, седнала на дивана.
	— За момента ще е по-добре да продължим да спим всеки в своята стая, за да не нараняваме още повече чувствителността на Емилия.
	— Имаш право, така е правилно.

	* * *

	Емилия се прибра късно през нощта, когато къщата беше вече потънала в мрак и веднага си легна в леглото.
	В тъмното излизат призраците, уговарят се с кошмарите и с тревогата, изпълвайки тишината със зловещи шепоти и превръщайки всяко очертание в заплашителна сянка. В тези часове им беше лесно да измъчват с безсъние обитателите на малката вила на „Аурелия“, толкова, че дори не им беше интересно. Емилия, Лоренцо и Жозефин, всеки в отделна стая, всеки с разни мисли, се въртяха неспокойно в безспирна тревога.
	Само Жозефин, напълно съсипана, знаеше много ясно какво трябва да направи и се движеше внимателно на лунната светлина, която се процеждаше през стъклата на затворения прозорец и осветяваше фигурата й. Въпреки че сърцето й плачеше, струваше й се, че друго решение не може да намери. Изведнъж някакво изскърцване в коридора привлече вниманието й, последвано от леко почукване по вратата. Някой беше почукал или си внушаваше?
	След неопределено време звукът се повтори, този път съвсем ясен. Жозефин не помръдна. Не знаеше какво да направи, сякаш там от другата страна я очакваше лично съдбата. Този път тя не знаеше дали да отвори, или не, защото вече беше решила и единствено фактът, че беше взела решение, й даваше чувство на облекчение, необходимо й, за да издържи. Не можеше да позволи решението й да бъде оспорено, особено ако леката ръка, както тя предполагаше, която докосваше вратата, беше същата, която й беше дала толкова върховни и безценни усещания. Не, Лоренцо, този път няма да влезеш в стаята ми.
	След като не получи отговор, Емилия се върна обратно и се затвори в стаята си, въпреки че мразеше това място, но така или иначе сега мразеше почти всичко. Мразеше и обичаше, беше потресена и разстроена, не знаеше какво да прави. Да, беше взела силно успокоително, както й беше препоръчала нейната приятелка, обаче то като че ли не действаше. Искаше й се да крещи, да счупи нещо, да удря с юмрук по стената, искаше й се да пребие някого и после да се извини. Искаше й се прегръдка. После усети, че хапчето най-накрая започваше да действа и тя рухна върху разхвърляното легло. Поне за малко всяка мисъл щеше да изчезне.
	Жозефин се приготвяше. И без това й беше невъзможно да заспи. А и беше по-добре да побърза. Но съдбата беше решила да обърка нещата и докато се връщаше обратно в стаята си, след като беше отишла до банята, се натъкна на Лоренцо, като едва не получи инфаркт.
	— Какво правиш тук?
	— Ходя.
	— И къде отиваш?
	— Предполагам, че стъпките ми ме отвеждат към вратата ти.
	Жозефин помисли, че съдбата се опитва да я изиграе или да не позволи да бъде изиграна. Лоренцо, чувствайки се притиснат, не искаше да губи повече време в терзания и заяви:
	— Обичам те, Жозефин, и ако, за да те обичам съм принуден да стоя далеч от Емилия, ще поема риска. Защото вероятно и тя един ден ще се влюби и ще разбере какво означава това. Ти си моето бъдеще и с теб никога няма да се страхувам, че ще остана сам. Преди време прочетох в една книга как приятелят на главния герой му казва, че трябва да избере, в противен случай другите ще изберат вместо него. Е, аз избрах! Избрах теб! В мига, в който те видях… избрах теб! И ще те избирам всеки ден от живота си. Защото има решения, които променят живота и решението да избера теб промени моя живот. Завинаги.
	Жозефин се усмихна, прегърна го през врата и го целуна поривисто.
	— И аз те обичам, Лоренцо.
	— Ако сме един до друг, този момент ще отмине. Ще го преодолеем. Няма да позволим на никое нещастие да ни отдалечи един от друг. През тези часове разбрах, че колкото повече удари поемам върху себе си, толкова повече те обиквам.
	Жозефин се усмихна в мрака.
	— Добре, спри тогава! Така е добре. Опитай се да си отпочинеш поне малко.
	Целуна го отново, плачейки, после го погали по главата.
	— От колко време не си спал?
	— И аз вече не зная, но сега може би вече е време. Само още една целувка.
	После се върна в леглото си и заспа от облекчението, което му донесе тази среща.
	Жозефин затвори вратата след себе си и се огледа наоколо. Куфарите й бяха готови, вече беше повикала таксито, а частният самолет я очакваше на Фиумичино. И все пак съдбата й беше заложила поредния капан. Как можеше да си тръгне и да остави този прекрасен мъж, който я беше избрал? Да бъдеш избран, е безценен дар, който не може току-така да се захвърли.


	Лоренцо се събуди внезапно. Беше сънувал Карлота. Беше седнала заедно с родителите си на люлката на верандата. Разговаряха и се смееха като хора, с които не са се виждали от много време. После бяха станали и хванати за ръка се бяха отправили към дъбовата гора, докато изчезнаха от погледа му. Преди да потънат в тъмнината обаче, се бяха обърнали да го поздравят усмихнати.
	Стана от леглото целият изпотен и като се приближи до прозореца, видя първите лъчи на зората да огряват полето.
	Замисли се отново за съня, който току-що беше сънувал, и се убеди, че може да означава едно-единствено нещо: че сега Карлота е заедно с родителите си и че тримата ще продължат да го обичат.
	Реши първо да провери дали Емилия се е прибрала и дали е добре. Като стигна пред затворената врата на стаята на сестра си, Лоренцо си пое дълбоко въздух и с трепереща ръка хвана дръжката и бавно я натисна надолу. Влезе в стаята, осветена само от слабата светлина на зората, която проникваше през притворените капаци на прозорците. Емилия спеше спокойно в леглото си.
	После мина покрай стаята на Жозефин. Завари вратата широко отворена. Леглото й беше непокътнато. Отвори гардероба и установи, че е празен. В него нямаше вече нищо. Опита се да разсъждава трезво къде може да е отишла и защо.
	Върна се в стаята си и бързо си облече униформата. Слезе в кухнята и провери в телефона разписанията на влаковете, заминаващи от Вале Аурелия за летището. Лоренцо излезе от къщи и изтича към джипа, следван от Джейсън, който скачаше и лаеше, сякаш искаше да накара господаря си да побърза.
	Летеше към гарата и стигна жив и здрав по чудо. Не се и спря да благодари на всичките си светии за това, че са му помогнали да избегне някоя катастрофа, само защото сега трябваше да изтича вътре, преди спрелият на коловоза влак да потегли. Тичешком прекоси чакалнята. Беше като луд. Чу дълго изсвирване, което не разбираше дали идва от влака, от мозъка му или пък от свиващото му се сърце и наистина, въпреки че тичаше много бързо, имаше чувството, че стои все на едно място. Даже не — сега вече тичаше назад. Трябваше му известно време, за да разбере, че влакът за Фиумичино беше потеглил, отнасяйки Жозефин със себе си и оставяйки го там като пълен глупак. Мисълта колко жалък изглежда отстрани го накара да се усмихне за миг, преди да пропадне в мрака, този път истински, пълен, окончателен.
	Бавно се върна, бръкна в джоба на сакото от униформата си, за да потърси кърпичка, с която да си избърше потта, но вместо това намери плик, който първоначално не беше забелязал.
	Нервно го отвори.
C>
	Скъпи Лоренцо, извинявай, че си тръгвам през нощта като крадец, но не мога по друг начин. Не бих могла да те погледна за последно и дори да се сбогувам с този дом, с този живот, който можеше да бъде, но не бе.
	Ти имаше право. Тази любов е невъзможна, грешна е, а може би и прокълната. Но пък е толкова хубаво, че няма никога да я забравя, нито да се разкайвам за нея. Ще се справя някак си, както са се справили майка и татко, но винаги ще я нося в сърцето си. Обаче ти ме мрази, моля те, защото, само ако ме мразиш, мога да оживея далече от теб. Ако ме обичаш, ще е много по-трудно.
	Твоя,
@	Прасковка
C$


>	21
>	Балон

E>
	Понякога се чувствам смешен, чувствам се като един от онези балони с най-различна форма, дето ги продават до сергията на Джаниколо. Като един от онези балони, които очакват някое момиченце да се влюби до уши от пръв поглед и да убеди майка си да ме вземе. Макар че знам, че после така или иначе ще ме остави да отлетя, защото татко й ще й каже, че в колата трудно ще се побера и че у дома ще се озова залепен за тавана, за да спадна след няколко дена. А и вероятно любопитството й да ме види как летя в небето е по-силно от желанието й да ме влачи, докато върви по улицата. Защото един балон като мен не трае много. Мога да те направя щастлива, докато ме държиш и пуснеш в небето. Но после, докато се отдалечавам, потребността от мен намалява и когато вече не ме виждаш, ще ти трябва точно толкова време, колкото да си закриеш очите от слънцето и да погледнеш за последно и аз вече ще съм се превърнал само в една цветна точица в безкрая на живота ти. Въпреки това мисля, че моментът, в който тя ме избра сред толкова други балони име обича повече от всичко друго на света, си струва усилието да стоя завързан за ръката й и да живея на земята само заради нея…
	Подарявам ти есента, за да можеш винаги да падаш малко преди да започнеш отново, и ти подарявам стотици пролети, за да се прераждаш все по-силна, по-изпълнена с желание да летиш. И няколко зими, защото студът, онзи истинският, трябва да се усети поне веднъж в живота. Но ти подарявам и лятото, лятото на щастието и на слънцето, когато нямаш търпение да стигнеш до морето, където водата е толкова чиста, че виждаш отражението си в нея. И още есени, за да падаш отново, спъвайки се в твоите вече изсъхнали листа. И още пролети… И зими… И лета. Подарявам ти затвори от вятър и сладки сънища… Подарявам ти своите думи… За да ти кажа „обичам те“…
	(Сабина Еспосто)
E$
	За Лоренцо настъпилото лято в Рим беше досадно, а в душата си усещаше есента. Усещаше в себе си първия щипещ студ на октомврийските дни, когато листата на дърветата се оцветяват в жълто и градината на Мария се изпълва с плодове в портокаловочервен цвят, тревата по хълма с всеки изминал ден избледнява, докато изсъхне напълно и ти разбираш, че зимата скоро ще дойде. Да, струваше му се, че е изгубил цвят като тази трева.
	Една от малкото дейности, които успяваше да върши, беше да се разхожда безцелно с кучето. Джейсън, с увиснал език, душеше растенията и драскаше по земята с лапа.
	Обикаляше вече половин час сред дърветата на Джаниколо, когато изведнъж вниманието му бе привлечено от две катерички, които подскачаха по един клон на огромен дъб.
	Джейсън се приближи внимателно до дървото, с вдигната нагоре муцуна, опитваше се да не изпусне от поглед животинките. Като стигна под дъба, подпря предните си лапи на дънера и започна да лае безспир. Изплашени от този внезапен шум, двете катерички се втурнаха да се скрият в хралупата си, малка кухина на върха на дървото.
	— Доволен ли си сега? Успя да ги изплашиш до смърт. Не съм виждал никога по-проклето от тебе куче. Любопитен съм да видя дали ще имаш същата смелост пред някоя мечка.
	Лоренцо беше стигнал до него и го гледаше с упрек. Джейсън с наведен поглед се отдалечи от дървото.
	Лабрадорът потърси с муцуна ръката му.
	— Безсмислено е да опитваш, няма да се хвана.
	Лоренцо се престори на безразличен, но не успя да издържи дълго. Усмихна се, взе една дървена пръчка и я хвърли надалеч.
	— Тичай, стари разбойнико, иди да я вземеш и ми я донеси тука!
	Без да чака да му повтарят втори път, Джейсън хукна напред под развеселения поглед на господаря си, който го гледаше как тича, следвайки с поглед низходящата парабола на пръчката.
	За първи път Лоренцо се усмихваше, откакто Карлота беше починала и Жозефин се беше върнала в Швейцария. Сякаш беше минала цяла вечност, откакто ги беше видял за последен път. Не успя да намери миг покой, в ума му преминаваха постоянно образи, които го караха да преживява отново онези ужасни моменти. Понякога толкова много се изолираше от всичко, което го заобикаля, че просто стоеше и гледаше с блуждаещ поглед в празното пространство. Наистина разбираше, че за него тя беше всичко, останалото беше загубило смисъл.
	После идваше на себе си, но му беше необходимо доста време, за да осъзнае къде се намира и как е стигнал дотам.
	Отношенията му с Емилия се бяха влошили до такава степен, че вече нямаше какво да си кажат. И двамата страдаха заради това положение, но гордостта и убеждението, че грешката е на другия, им пречеше да възстановят онази връзка на обич и съпричастност, която отличаваше до смъртта на Карлота техния семеен живот.
	Докато Джейсън, триумфиращ, приближаваше в тръс към него с дървената пръчка в уста, Лоренцо забеляза децата, които се въртяха щастливи на въртележката, и им завидя на щастието, щастие без „ако“ и без „но“.
	Кимна с глава на един господин, който разхождаше момиченце, яхнало пони, чиито петна бяха толкова съвършени, че приличаха на кръгове.
	Спомни си за времето, когато родителите му го водеха на Джаниколо да гледа спектакъла на марионетките — една градска легенда за топа, който всеки ден по пладне изстрелваше от терасата единствения изстрел, който не би навредил никога на никого.
	Обожаваше Пулчинела, особено когато биеше с тояга Смъртта — колко му се искаше да направи същото в този момент.
	В Рим се казва: умрелият си е умрял, животът продължава, но истината е, че никой не се примирява, ако загуби човек, когото обича.
	Но човек трябва да мисли и за живите, за хората, които остават, и които могат да ти помогнат да продължиш напред, а може би и обичайки ги малко повече. Лоренцо разбра, че е дошъл моментът да говори с Емилия, за да не се окаже напразна жертвата, която той и Жозефин бяха направили, като се бяха отказали от любовта си.
	Така същата вечер взе от хладилника две бутилки бира и излезе на верандата, където завари Емилия меланхолично седнала на люлката да наблюдава Джейсън, който правеше обичайната си разходка под лунната светлина. Лоренцо се приближи и когато застана до нея, протегна ръка, подавайки й бирата. Емилия за кратко го погледна, после с навлажнени очи взе бирата и му благодари. Лоренцо седна до нея, но преди да отпие от бирата, подкани сестра си да се чукне с него.
	Бяха нужни само няколко секунди да преоткрият близостта, за да се стопи ледът, който ги раздалечаваше. Когато Лоренцо я попита дали й се ходи за риба на езерото Брачано през нощта, Емилия остави бирата си на земята и се притисна в него в топла и дълга прегръдка.
	Когато отидоха на брега на езерото, Лоренцо приготви необходимото, за да запали хубав огън, който щеше да ги топли, докато ловят риба.
	Седнали един до друг, всеки с въдицата си, огрени единствено от слабия пламък, който танцуваше зад тях, Лоренцо и Емилия ловяха риба, потънали в гъста мъгла, която сякаш плаваше в центъра на водното огледало.
	След час на безплодно очакване, Емилия остави въдицата си на земята, изправи се и започна да разтъпква изтръпналите си крака.
	Над тях и езерото заръмя лек дъждец. Беше толкова ситен, че Лоренцо дори не помръдна от мястото си, а продължи да държи въдицата пред себе си. Емилия се усмихна, като го видя как стои неподвижно под дъжда. Но когато седна отново до него, забеляза, че това, което се търкаляше по страните му, не бяха капки вода, а сълзи, които се сливаха с дъжда. Лоренцо се беше възползвал от дъжда, за да излее болката, която го потискаше, като заговори сам на себе си.
	— Аз съм просто един объркан и неуверен мъж, но кой не е такъв? Още нищо не знам за любовта, за живота, още нищо не знам за теб, любов моя. И как бих могъл да знам, като още не съм ги изживял? Като още не съм те изживял. Но тази нощ едно нещо знам със сигурност, както съм сигурен в чувството, което ни свързва: знам, че ми липсваш до болка… И няма нужда да разбирам защо, обичам те, Жозефин… само теб.
	Споменът за прекараната с Жозефин нощ, на брега на същото това езеро се появи толкова ярък в мига, в който беше започнало да вали. Лоренцо се опита да преглътне сълзите си, за да не развали всичко и да не разстрои Емилия, но накрая непреодолимата сила на спомена беше пречупила гордостта му и без да потиска мъката си, се разплака неудържимо.
	Емилия се престори, че не е чула, и за да не смути Лоренцо, отново се съсредоточи в риболова.
	После, като повдигна поглед към прояснилото се междувременно небе, избра три звезди. И сякаш тези три звезди бяха майка й, баща й и сестра й, тя им поиска прошка за това, че беше накарала да страда най-добрия и мил човек, когото някого беше познавала, но най-вече за това, че се беше държала като егоистка с Жозефин. Погали врата си с ръка и усети голата кожа под пръстите си. В този миг изпита странно чувство за празнота, сякаш й липсваше нещо безкрайно важно. Но тя знаеше какво беше това нещо, което можеше да запълни отново празнотата — беше дошло времето да си върне подаръка за рождения ден.
	— Знаеш ли, капитане, бих искала тя сега да е тук с нас.
	Лоренцо въздъхна дълбоко и се обърна към нея.
	— Да, и аз бих искал Карлота да е още тук с нас, но и двамата знаем, че това никога вече няма да е възможно.
	Емилия се усмихна с тъга при спомена за сестра си Карлота и сякаш я виждаше как й се усмихва, доволна от онова, което се канеше да изрече.
	— Да, но щом не можем да направим невъзможното, да се опитаме поне да направим това, което е възможно.
	Лоренцо я погледна подозрително.
	— Какво се опитваш да ми кажеш?
	— Че говорех за Жозефин.
	Лоренцо не вярваше на чутото.
	— Знаеш ли, Емилия, тези дни си мислех, че Бог ревнува от моето щастие и затова от време на време отвежда със себе си някоя от жените, с които съм свързан — каза й объркано, с колеблив глас. Думите на Емилия напълно го бяха помели и объркали. Лоренцо се изправи и като прибра въдицата в калъфа й, започна да гаси огъня.
	— Време е да си вървим, слънцето скоро ще изгрее, а ни очаква цял един ден.
	Когато се прибраха вкъщи, вече се зазоряваше. Паркираха джипа. Слязоха от колата мълчаливо, без да разговарят, точно както бяха мълчали през цялото пътуване до езерото.
	След като стигнаха пред стаите си, се поздравиха. Емилия понечи да влезе в стаята си, но на вратата се спря.
	— Относно онова, което каза за Бог, че от време на време ти отмъквал някоя от жените, които обичаш — не знаех, че раят се намира в Швейцария.
	Затвори вратата толкова бързо, че Лоренцо не свари да й отговори. Объркано поклати глава и влезе в стаята си.
	На следващата сутрин върху бюрото в службата си намери снимката, която Жозефин му беше направила на брега на езерото, един самолетен билет за Женева и лист с текст:
C>
	Иди при нея и я доведи в Рим. Искам си бижуто. Обичам те.
@	Емилия
C$


>	22
>	Ще те взема и ще те отведа

	Люк спря лимузината пред оградата на лятната резиденция на Понти. Къщата, собственост на семейство Понти от няколко поколения, в която Жозефин и баща й прекарваха обикновено лятото, беше всъщност старинен замък на брега на езерото Лугано, не много далеч от малкото рибарско селище Гандрия.
	Жозефин от малка се чувстваше силно привързана към това мъничко рибарско градче, разположено по склоновете на Монте Сан Джорджо.
	Всеки път, когато имаше случай, идваше да прекара няколко дни в замъка си, дори през зимата въпреки доста суровия климат и честите атмосферни промени.
	Жозефин беше убедена, че, за да се чувства принцеса, има нужда от своя замък и че в най-тежките моменти от живота й никое друго място не можеше да е по-добро от това, за да се чувства защитена.
	Лоренцо беше прекосил селото с лице, залепено за прозореца, като внимаваше да не пропусне нито една подробност от мястото, към което жената, която обичаше, беше привързана така, както той беше привързан към Рим. За момент се беше почувствал виновен за това, че си беше позволил своеволието да си помисли, че домът му в Рим, колкото и да беше хубав, може да се превърне за Жозефин в мястото, където да изживеят заедно остатъка от дните си.
	Ами ако тя откаже да го последва? Ами ако го помоли да остане с нея в Швейцария?
	Искаше да съгради нов свят за нея, като я постави в центъра на всичко. Душата му преливаше от желание да я прегърне, да я целуне, да бъде с нея. И мислеше за утре, за вдругиден, за всеки ден, в който нямаше да може да я вижда, и искаше да изкрещи гневно — та за какво му беше нужен такъв свят, щом не можеше да я докосва? Защото в този живот, който сякаш никога не го обичаше, Жозефин беше единствената жена, на която принадлежеше сърцето му.
	Затвори за миг очи и помоли Бог да направи така, че и тя да се е влюбила не само в него, но и в Рим, както вече се беше случило за майка му, както се случваше винаги на всички. Вдигна ръка към сърцето си, за да усети дали още бие, и си спомни за стихотворението, което беше сложил в джобчето на ризата си за късмет, любимото стихотворение на Мария, онова, което Карлота беше прочела в края на погребението на майка им.
	Лоренцо го извади от джоба си, разгъна го и го прочете още веднъж. Въпреки че вече го знаеше наизуст. Лоренцо затвори очи и изрецитира наум стихотворението от Дъглас Малок.
C>
	Щом не можеш…
C$
	Когато отново отвори очи, Лоренцо видя през стъклото на колата очертанията на замъка, построен на върха на една скала над езерото.
	Силно впечатлен, слезе от колата и се приближи до затворения портал на резиденцията. Погледна очарован през решетките на оградата назъбените бастиони и гигантските кули, които се издигаха, здраво стъпили в четирите ъгъла на старинната крепост.
	Увереността, че ще успее да убеди Жозефин да се върне в Италия, започна да се разклаща.
	Отстъпи назад, отдалечавайки се от оградата. Редно ли беше да иска от Жозефин да се откаже от всичко това заради него и да я принуди да се задоволи с обикновен живот, който да споделя заедно с карабинер в малка къщичка на върха на един хълм?
	Подпря се с гръб на вратата на колата, докато Люк търпеливо чакаше на шофьорското място.


	Предишната вечер пристигна в Женева и се качи на първото свободно такси, за да го закара до централата на „Групо Понти“.
	Лоренцо се отправи към рецепцията и помоли една госпожица, облечена в елегантна униформа, да съобщи на Жозефин Понти, че Лоренцо желае да я види. Няколко мига след това беше поканен в огромна стая на последния етаж на сградата.
	Надяваше се да бъде приет от Жозефин и остана разочарован, като установи, че в стаята нямаше никого.
	Докато чакаше някой да дойде, започна да се оглежда наоколо и остана изненадан от разкоша, който цареше в този кабинет. Очарова го най-вече сбирка картини, които представляваха прекрасни пейзажи от Швейцарските Алпи.
	По едно време Лоренцо чу зад себе си стъпки. Без да се усъмни, разпозна в мъжа, който го поздрави с добре дошъл, Филип Понти. Господин Понти се ръкува сърдечно с него, като му поднесе съболезнованията си за смъртта на Карлота и го покани да седне. Строгият му вид беше в контраст с изражението на сивите му очи, които излъчваха сърдечно съчувствие към Лоренцо.
	Капитанът пръв наруши мълчанието.
	— Съжалявам, че ви притесних, но дойдох тук, за да се срещна с дъщеря ви.
	При тези думи Филип отговори с дълбока въздишка, отмести очи към прозореца и погледът му се зарея отвъд оловното небе, надвиснало над Женева.
	— Лоренцо, съжалявам, но трябва да ви уведомя, че за съжаление Жозефин в този момент не е в Женева. Откакто се върна от Италия, реши и се оттегли в лятната ни резиденция в Гандрия, малко рибарско село на брега на езерото Лугано.
	Лицето на Лоренцо придоби разочаровано изражение.
	— Разбирам разочарованието ви, но трябва да ми повярвате, когато ви казвам, че и аз изпитах същото, когато дъщеря ми ми съобщи намерението си да се премести там. Уверявам ви, че опитах по всякакъв начин да я убедя да се откаже от намерението си, но тя не пожела да ме чуе. Единственото, което успях да изтръгна от нея, беше да се съгласи Люк да отиде с нея.
	Лоренцо изслуша думите на Филип мълчаливо. Но беше дошъл от Италия, решен да говори с Жозефин и още едно пътуване, колкото и дълго да беше то, определено нямаше да го накара да се откаже.
	— Господин Понти, аз обичам дъщеря ви. Бих отишъл накрай света, за да я видя и да разговарям с нея. Затова, ако вие можете да ми помогнете да отида при Жозефин, моля ви, направете го.
	Филип го погледна, без да покаже никаква емоция.
	След малко обаче смекчи напрежението, което се усещаше, с усмивка.
	— Невероятно е как съдбата понякога се забавлява да мести хората като пешки по шахматната дъска на живота. Винаги съм се питал каква може да е била причината, която накара Мария, единствената жена, която някога съм обичал, да не се върне в Швейцария при дъщеря си. После видях Жозефин, когато се върна от Италия, чух я да говори за Рим с такъв ентусиазъм, какъвто не беше показвала към нищо. И останах изненадан, виждайки дъщеря си дълбоко огорчена от това, че е напуснала място, където е живяла само няколко месеца. И най-вече да се топи от мъка, защото вероятно никога повече няма да има възможността да се върне там. Сега вие, Лоренцо, сте тук, срещу мен и аз разбирам доста неща.
	Филип се изправи и отиде да отвори вратата.
	— Откакто Жозефин се роди, единствената цел на живота ми е била да я направя щастлива. И ако заради това бъда принуден да я виждам веднъж в годината, няма значение. Е, какво чакате? Искате ли да отидете при нея? Да или не?
	Бащата на Жозефин придружи Лоренцо до летището и му даде на разположение частния си самолет. Преди да се качи на борда, Филип стисна ръката му и му пожела успех; после го притегли към себе си и го прегърна като стар приятел.


	Когато пристигна в Гандрия, Люк го очакваше, за да го отведе до замъка. Люк се обади по мобилния телефон на пазача на замъка, който го уведоми, че госпожица Понти е отишла на обичайната си разходка по брега на частния плаж на резиденцията. Люк затвори и заобиколи колата.
	— Ако господинът желае, сега бих могъл да ви отведа при госпожица Жозефин.
	Лоренцо кимна в знак на съгласие и отново се качиха в колата.
	Всеки ден, веднага след обяд, Жозефин слизаше до залива, скрит точно под каменните стени на замъка. Вървеше цял час, препрочитайки писмото, което майка й беше оставила на сестрите й и което беше дало началото на всичко. В последната му част се обръщаше директно към дъщерите си.
C>
	Мили мои дъщери, щом четете това писмо, значи, че аз вече не съм до вас, защото добрият Бог ме е повикал при себе си.
	Оставих това писмо на Лоренцо, защото знам, че на него мога да се доверя. Денят, в който го видях да ви помага да се качите на люлката, разбрах веднага, че той е ваш брат повече от това, което диктува кръвта. Никога не съм приемала Лоренцо като син на съпруга ми, обичах го така, както бих го обичала, ако аз го бях родила, и знам, че винаги ще бъде до вас и ще се грижи за вас. Исках той да ви предаде това писмо, като завещание на сърцето.
	Причината е проста: в болезнения момент на моята загуба бих искала да ви даря един нов човек в замяна, когото да обичате с цялото си сърце, с любов, с която ме дарявахте, откакто се родихте.
	Бих искала да ви даря една сестра, Жозефин…
	Тогава си мислех, че да оставя Жозефин на баща й, е най-правилното решение, което можех да взема, и че да се отдалеча завинаги от живота й е единственият начин да го спася.
	Желанието да я притисна в прегръдките си винаги е било неудържимо.
	Угризението от това, че я изоставих, не ми даде никога покой, а разкаянието, че никога не я потърсих, дори когато се върнах в Швейцария за сватбата на моя приятелка, ме изгаряше отвътре като адски огън.
	При всяко мое събуждане мисълта ми летеше към нея, преминавайки планините, които ни разделяха.
	Понякога дори успявах да я видя.
	Представях си я, че прилича на мен, с дългите си червени коси, които се отдаваха на вятъра в цялата си красота.
	Виждах лицето й, обляно от светлината на бледото швейцарско слънце, което изведнъж се показва сред облаците в метален цвят; гордото й чело, очите й зелени като обширните долини; устните й толкова плътни, че да накарат дори свещеник да се изчерви.
	Виждах я да говори разпалено, завладявайки с мелодичния си, но решителен глас вниманието на всички присъстващи.
	Но сърцето ми ме връщаше с бързия си ритъм към суровата действителност и към съзнанието, че съм изгубила всичко това.
	Нямах нищо нейно и не й оставих нищо свое, освен живота.
	Винаги съм страдала за това, но съм сигурна, че тя трябваше да остане в Швейцария.
	Разбирах го всеки път, когато случайно чуех нотите на песента, звучала, докато пътувах обратно към Италия… „My way“ на Франк Синатра.
	Жозефин вероятно още не знае това, но има късмета да може да вижда всеки ден Жа д’О, символа на нейния град. Който за кратко беше и мой.
	Цветето, което си представях, че ухае като петното във форма на праскова, което имаше върху сърцето, и което отнесох със себе си, когато напуснах Женева, вече съвсем е изсъхнало, но красотата му по вълшебен начин остана непокътната, запазвайки удивителния му цвят…
	Държа го в Библията, която баща ми ми подари, когато се върнах у дома, и която грижливо пазя в стаята си, в чекмеджето на нощното си шкафче. Винаги съм си мислила, че дядо ви беше разбрал всичко. Вероятно преждевременната загуба на баба ви му беше помогнала да разбере причината за моето душевно състояние.
	Преди да умра, много би ми се искало да усетя отново онзи аромат, уханието на моята Прасковка.
	Отминаването на всички тези години не успя да заличи от паметта ми спомена за нея, спомена за онзи мрачен ден, в който я оставих, за да не я видя никога повече.
	Сега я оставям на вас, дъщери мои, обичайте я така, както аз обичах вас и не позволявайте никога на нищо и никого да ви раздели отново.
C$
	И след като избърсваше сълзите си, Жозефин сядаше пред езерото да хвърля камъни във водата, опитвайки се да ги накара да подскачат по повърхността й.
	Не беше много добра: камъните, които хвърляше, не правеха никога повече от два-три подскока.
	Откакто дойде в замъка или по-скоро откакто беше напуснала Лоренцо, болестта й се влоши значително. Заспиваше по-често от обикновено. Люк се стараеше да остава близо до нея колко се може повече, въпреки че тя не искаше.
	Мразеше себе си, живота си, съдбата, мразеше всичко и всички. Да хвърля камъчета в езерото, беше начин да излее гнева си. Но Жозефин го правеше и защото това й напомняше Лоренцо и първия път, когато се бяха любили на брега на езерото Брачано.
	Шумовете на заобикалящата я природа заглушиха стъпките на Лоренцо, който бавно се приближи до Жозефин, без тя да усети присъствието му. Когато стигна зад нея, взе едно камъче и го метна по повърхността на водата. Жозефин видя как камъкът подскочи четири-пет пъти и мислейки, че телохранителят й го е хвърлил, се усмихна тъжно, без да се обърне.
	— Люк, ти наистина не можеш да стоиш далеч от мен, нали? Но определено си добър. Познавам само още един човек, който умее така добре да хвърля камъчета и да ги кара да подскачат по водата.
	Една сълза се търкулна по лицето й. Подсмръкна и затърси в джоба на палтото си.
	— Да му се не знае! Нямам и една кърпичка.
	Лоренцо извади своята и протегна ръка, за да й я подаде. Жозефин я взе, като продължаваше да стои с гръб към него.
	— Благодаря.
	Канеше се да си издуха носа, когато видя избродирана върху кърпичката емблемата на Офицерската школа на карабинерите в Рим.
	Обърна се рязко. Лоренцо стоеше там, пред нея и й се усмихваше.
	— Здравей, Прасковке, извинявай за закъснението! Отдавна ли ме чакаш?
	— Цял живот…
	Събуди се малко след това с глава, положена върху краката на Лоренцо, който, седнал на брега, гледаше езерото и с ръка галеше косите й.
	Жозефин сложи ръката си върху неговата.
	— Знам, знам, няма снимки, но следващия път, моля те, ме предупреди. Знаеш как ми въздействат силните емоции.
	Лоренцо я целуна по устните и с пръст я погали по лицето.
	— Знаеш ли, Прасковке? Още по-хубава си от това, което си спомням.
	— Казваш го само за да ме убедиш да се върна в Италия. Какво прави без мен?
	— Мислих…
	— За какво?
	— За теб.
	Лоренцо се усмихна и като въздъхна дълбоко, й каза това, което чувстваше в сърцето си.
	— Обичам те и бих искал да прекарам остатъка от дните си заедно с теб, в Рим. Ако искаш.
	Жозефин се изправи и седна срещу него.
	— А Емилия? Не искам заради мене да напусне Рим и най-вече не искам да напусне теб. След смъртта на Карлота имате нужда един от друг.
	Лоренцо протегна ръка и след като отмести ревера на палтото й, докосна бижуто, което носеше на шията си.
	— Мисля, че си иска обратно подаръка за рождения ден.
	Жозефин погали ръката му, която държеше бижуто, и очите й се навлажниха от вълнение. Изправи се, взе един камък и го хвърли към езерото.
	При петия отскок възкликна като дете и после се обърна към Лоренцо с огромна усмивка, отпечатана на лицето.
	— Хайде, да вървим, трябва да си стегна багажа.
	Започна да тича към замъка.
	Лоренцо я последва и когато я настигна, Жозефин го хвана за ръка.
	— Как е Джейсън?
	— Добре, но и той усети липсата ти.
	Внезапно Лоренцо се спря. Стисна двете й ръце и се огледа наоколо.
	— Сигурна ли си, че искаш да се откажеш от всичко това, за да живееше с мен, Емилия, един лабрадор, в мизерна малка къщичка на хълм?
	Тя го погледна сериозно, после обгърна с ръце врата му и силно го целуна по устните. Когато се отдели от него, думите й се понесоха от вятъра.
	— Искам най-накрая една нощ, в която да мога да легна до теб, и докато ме прегръщаш в обятията си, все още будна да ти прошепна: „Обичам те“.
	Лоренцо кимна. Откакто Карлота беше починала, това беше първият път, в който се чувстваше спокоен.
	— Надявам се, че за теб ще бъда това, което се случва само един-единствен път в живота. Да обичаш, не е задължение, условие, право или дълг, да обичаш, е избор… И аз избрах да те обичам, Прасковке, избрах да те обичам завинаги. Сега да вървим, време е да се приберем у дома.
	Люк ги очакваше на пътя, който вървеше покрай заливчето, с отворена врата на лимузината. Шофьорът, за изумление на Жозефин и Лоренцо, вместо да се насочи към замъка, пое по пътя, водещ към малкото летище.
	— Ей, Люк! Къде отиваш?
	— На летището, госпожице Понти.
	— Но аз трябва да си взема куфара от замъка.
	Телохранителят й се съгласи със сериозно изражение.
	— В интерес на истината, докато вие с господин Лоренцо разговаряхте, си позволих да приготвя куфара ви и вече го сложих в багажника.
	Жозефин се протегна от задната седалка, за да лепне една целувка по бузата на Люк.
	— Обичам те! Благодаря.
	Лоренцо, изумен от сръчността на шофьора, не можа да не го попита:
	— Извинете ме, Люк, откъде бяхте толкова сигурен, че Жозефин ще приеме да се върне с мен?
	Шофьорът го погледна в огледалото за обратно виждане:
	— Плащат ми, за да предвиждам и да се грижа. Без излишна скромност аз съм един от най-добрите, иначе никога нямаше да ме наемат за толкова важна задача. Но бих казал, че в този случай не ми беше необходим голям усет, за да отгатна, че госпожицата ще замине с вас. Всеки би го разбрал.
	— Ама как така, Лоренцо, не знаеше ли? В договора на Люк е написано ангел хранител, а знае се, че ангелите имат особена сила.
	Жозефин и Люк се разсмяха звучно.
	Лоренцо също се разсмя и само Господ знаеше каква потребност имаше сърцето му от това.


>	Благодарности

	Бих искал да започна, като благодаря на Клаудия Формизано. Харесва ми да си мисля, че ако пиша тези благодарности, то заслугата е само нейна. Този роман е за нея и надявам се, че сега го чете, седнала спокойно на някой облак в рая. Благодаря на съпругата си, една изключителна жена, която блести със собствена светлина. Благодаря на моите дъщери, на брат ми и на родителите ми, които винаги са ме обичали, които ме обичат и ще ме обичат винаги без значение как пиша. Благодаря на Аннализа дел Векио, моя литературен ангел хранител, моя съдружник, дясната ми страна, защото дясната ръка не е достатъчна. Благодаря на Вики Сатлоу, моя литературен агент, защото на нея дължа всичко. Благодаря на Никола Балоси Рестели, чието име заслужава да стои до моето върху корицата на всеки мой роман. Благодаря на Ичилио Черетели, председател на Италианската асоциация на нарколептиците, на прекрасното му семейство и на госпожа Агата Муре`, които заедно с мен чакаха търпеливо и упорито този момент. Благодаря на Катена и Джузепе Фиорело, двама приятели, които виждам рядко, но чувствам винаги близо. Благодаря на писателя Матия Синьорини за това, че е говорил за мен на курсистите от Училището за писатели „Паломар“. Благодаря на Алберто Томасони, на моя Дарио, на моя Джорджо Рицо, на моята Витория Мири, на моя Люк. Благодаря на семейство Джусани и на филмовата продуцентска къща „Ocean“, за това че повярва в „Сутрешно кафе в Рим“. Благодаря на сценариста и режисьора Виторио Морони, защото дори само мисълта, че той е написал сценария на филма по моя първи роман е достатъчна. Благодаря на режисьора Паоло Маркионе за ентусиазма, с който прие да снима филма по „Сутрешно кафе в Рим“. Благодаря на Кристиана Джанфреда, Лоренцо, Софиен, Силвана Дзанети и Тита Перес, моето второ семейство. Благодаря на Марко Фратези, още един брат. Благодаря на семейство Винчи, моето трето семейство. Благодаря на Джорджо, Киара, Франческо, Барбара, Маурицио, Мартина, Фабрицио, Андреа и на всички онези, които ме видяха облечен като гейша. Благодаря на Грация Рустикали, Валентина Роси, Марта Белини, Чинция Карлино, Лаура Де Медза, Алесандра Фриджерио, Лара Джорчели и на цялата издателска къща „Sperling & Kupfer“, моята издателска „Къща“*. Благодаря на Джулия Де Биазе. Едно благодаря на Даниела Тиеле, Берта Ной, Томаш Квиече, Ана Бабович за това, че направиха така, аз да бъда четен от половин Европа и Южна Америка. Благодаря на Сабина Еспосто за това, че ми зае своето стихотворение „Подарявам ти есента“ и благодаря на Дениз Фанели за това, че ми помогна да я открия. Благодаря на Симона Мирабело, Грация Престиджакомо, Анна-Мария Платания и Пепе Дзамбито за това, че направиха от Сицилия моя втори Рим. Благодаря на Фабиола Калио` и на фейсбук страницата Atelier dei libri на Глинда Изабел. Благодаря на Антониета и Джузепе Кантело от фейсбук страниците Passione Mediterranea и Citando Libri. Благодаря на Анна Рита Паоличели от фейсбук страницата Le frasi più belle dei libri. Благодаря на Марта Гарджуло от фейсбук страницата Voglio essere sommersa dai libri. Благодаря на Валерия Сичилиани, Илария Балдини и Вероника Анцалоне от фейсбук страницата Bookheart: libri per amici. Благодаря на Флориана Антонели от фейсбук страницата Gli abbracci Ie parole dell’anima. Едно благодаря на моя уебдизайнер и стар приятел Луиджи Д’Антонио. Благодаря на Флориана Аморузо, моя говорител в Пулия. Благодаря на Лино Джермани, моя втори баща. Благодаря на монтьора Тонино, на бръснаря Пино, на дърводелеца Луиджи, на водопроводчика Антонио и на всички клиенти/приятели/близки от Lino Ваг/Ваг Tiberi. Благодаря на Марко Онофрио и Мариярита Почино за това, че предвидиха всичко. Благодаря на моите братовчеди от Пулия, които бих искал да са от Рим. Благодаря на Франческо Вергович, Валентина Бисти, Лаура Колонели, Росана Ливолси, Симона Капорили, Сарина Бираги, Джиневра Барбети и Джовани Фабиано. Писателките Силвия Монтемуро, Киара Паренти, Валерия Луци, Франческа Франка Балдачи, Мария Касталдо и писателя Паоло Камили. Благодаря на поетесата Мадалена Ветори. Благодаря на Даниела Антачидо, Катя Бренчи, Франческа Капоня, Вероника де Бартоло, Елена дел Корсо, Даниела Кайацо, Мария Капасо, Аннапия Кафорно, Лаура Кортимиля, Лия Мерли, Барбара Лече, Сара Вани, Джузепе Кантерино, Маргерита де Лучиа, Елиза Рицо, Мери Майоли, Силвия Палма, Франческа Борионе и всички други мои приятелки читателки и моите приятели читатели. И благодаря на всички онези, на които съм забравил да благодаря… Благодаря на Джузепе Селваджи.
	[* „Casa editrice“ (издателска къща) — думата „casa“ означава „къща“ и „дом“. — Б.пр.]
