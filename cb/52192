E>
	Една популярна разновидност на сексшпионажа е така нареченият „меден капан“, чиято цел е мишената да се компрометира сексуално, за да бъде склонена да даде информация. Мъжът прелъстител в такава операция се нарича „гарван“. Жените прелъстителки са известни като „лястовици“.
@	Из Уикипедия страницата „Сексшпионаж“
E$


>	1

	_Монреал, 2016_
	Грейс Елиът седеше на лекьосано лилаво канапе в най-евтиния хотел в центъра на Монреал. Стаята видимо не беше преобзавеждана от осемдесетте, когато изкуствено избелените снимки на сърфисти, застанали на плажа, се бяха смятали за изкуство. По стените и килима имаше дупки, по тавана се виждаха петна плесен, а по замъгленото огледало грееха ивици в неоново розово.
	Деветият етаж беше за пушачи. Стая 927 миришеше така, както би мирисало цяло едно поколение пушачи с лош дъх, вонящи на пот и провал.
	За Грейс стаята беше красива. Тя отбелязваше всяка подробност, за да може да се връща към нея отново и отново след този следобед, който, без съмнение, щеше да даде нов тласък на кариерата й.
	Дигиталният й диктофон работеше, както и приложението за запис на телефона й, за всеки случай. Устройствата записваха продрания глас на високата жена, седнала в ъгъла на леглото, чието екранно име беше Вайълет Рейн. Едно от условията за интервюто беше да донесе на Вайълет кутия тънки цигари „Давидоф“, дъвки „Джуси фрут“, и четирийсет и осем доларова бутилка вино риоха. В момента Вайълет пушеше, дъвчеше дъвка и пиеше едновременно. Въпреки тази бурна активност, зъбите й бяха избелени като сняг. Меките й жълти джапанки бяха леко износени, но косата и ноктите на краката й бяха също толкова безупречни, колкото и зъбите й. За Грейс силиконовите гърди на Вайълет изглеждаха като изумителен, но тежък за носене товар.
	— Значи така и не ти плати?
	— Що за въпрос е това? Защо да ми плаща? — Вайълет се огледа, сякаш в стаята имаше и други хора, които биха могли да се засегнат заедно с нея. — Аз не съм курва. Аз съм актриса. Джулия Робъртс курва ли беше, когато изчука оня дърт капут в „Хубава жена“? Не. Просто играеше курва във филм.
	Това напълно противоречеше на казаното от източника на Грейс.
	— Извинявай.
	— Както и да е. Не си само ти. И родителите ми, и добричкият ми, вярващ брат, които спряха да ми говорят, когато станах на деветнайсет, и те не можаха да го проумеят. Нали си правила истински секс? Виковете и стоновете? Те са игра. Играя като всеки друг актьор. Когато съм с мъж извън студиото, в живота, с близък мъж, аз съм си аз, а той си е той.
	— Винаги ли си искала да станеш актриса, Вайълет?
	— В прогимназията и в гимназията бях в класа по актьорско майсторство. Веднъж играх Жулиета! Нали се сещаш: „Тъй сладка е моята печал, че чувствам, мога, ненасъбрала за раздяла мощ, до утре да ти казвам: «Лека нощ»“*? Не съм прекарала тук, в тази мръсна, жабарска столица на порното, двайсет години, защото ми харесва. Просто така се случи. Но най-накрая ще стигна до телевизията и, Грейс, ти ще ми помогнеш.
	[* Уилям Шекспир, „Ромео и Жулиета“, второ действие, втора сцена, превод Валери Петров. — Б.пр.]
	Като американка, на Грейс й беше трудно да си представи Монреал като столица, на каквото и да е, особено пък на порнографията. Дори не осъзнаваше този свой инстинкт, докато не й се наложи да се премести тук. У дома въпросният инстинкт беше част от системата за емоционално образование: всичко съвременно, силно, хубаво и лошо се раждаше в Съединените щати.
	Грейс се наведе напред, опряла лакти на коленете си, достатъчно близо, че димът от цигарата на Вайълет да се проточи към косата й. Щеше да се наложи да се изкъпе, но не тук.
	— Щом не ти е плащал, какво ти даде? Тоест, той е много по-стар от теб. Ти си страхотна, а той… ами той си е той.
	— Възрастта няма значение. Повечето мъже са противни, когато се стигне до леглото. — Вайълет въздъхна, угаси цигарата и запали нова. — Е, не виждам защо да не ти кажа. Когато поиска да говориш с мен, първата седмица те отсвирих, защото не искам да ставам доносник. Просто не съм такъв човек, да създавам неприятности на другите. Той не е направил нищо незаконно или дори странно, освен ако не смяташ изневеряването за странно. И знаеш ли защо накрая все пак ти отговорих? Защото този човек е лъжец. Каза ми, кълна ти се, че ми каза, че ще ме вземе в Ню Йорк, в Ел Ей и ще ме запознае с продуценти. Щеше да ми помогне да започна в телевизията.
	— И не го направи?
	— Изобщо не ми се обади повече. Бяхме заедно пет пъти и всичко изглеждаше готово, може би в някое риалити шоу, може би в сапунена опера и после… нищо. Никой не може да ми причинява това.
	Половин час по-рано Вайълет беше говорила за строгите си родители. Как зарязала гимназията и се преместила от Северно Онтарио в Монреал, когато била седемнайсетгодишна. Планирала да започне работа като модел, да се установи в Ню Йорк, Лондон или Париж, да спечели малко пари, да се запознае с правилните хора и да стане кинозвезда. Сега, в края на кариерата си на порноактриса, тя беше на трийсет и шест. Срещаше се с женен счетоводител, но връзката неотдавна се беше разпаднала заради финансов спор.
	Докато слушаше Вайълет, на Грейс й се стори, че между една порнозвезда и една журналистка от евтино жълто издание може да има много общи неща. И двете бяха дошли в Монреал по професионални причини с мисълта, че ще е временно. И двете се надяваха, че този час и половина в хотел „Клементин“ ще ги върне на пътя към мечтите им, че историята ще промени всичко.
	Когато беше в седми клас, Грейс спечели състезание по писане в родния си град Блумингтън, Минесота. Част от наградата беше обяд в Минеаполис с репортера за местни новини на „Стар Трибюн“. Тя още си спомняше всяка минута. Мисълта, че можеше да си поръча каквото пожелае от менюто, и предястие, и основно, беше вълшебна. Пред нея се беше открил цял нов свят.
	Но през 1998, годината, в която завърши като магистър по журналистика със среден успех, нямаше кой знае какво търсене на нови попълнения във вестниците. Или поне нямаше търсене за Грейс Елиът. Тя прати автобиографията си на всички големи ежедневници в страната, включително и на „Стар Трибюн“. После, когато не получи нито един отговор, започна да праща автобиографията си на средно големи ежедневници и списания. Отначало сърцето малко я заболя, после много. В университета така и не си беше намерила ментор, а журналистът, с когото бе обядвала в Минеаполис, беше умрял. Единственият отговор, който получи на опитите си да си намери работа, беше за неплатен стаж в „Ескуайър“. Тя не беше в състояние да си позволи неплатен стаж в един от най-скъпите градове на света, затова един мрачен уикенд отговори на уклончива обява за работа на таблото за обяви в университета, в която нито се споменаваше какво е „Нешънъл флаш“, нито се казваше къде се намира. Компанията майка на жълтото списание тъкмо се беше преместила от Ню Йорк в Канада, защото председателят на борда беше осигурил трийсетгодишен наем на каменен склад в Стария Монреал за един долар годишно. Безплатната сграда имаше нещо общо с насърчаването на икономическия растеж, последвал опита за отделяне на Квебек от Канада, но Грейс така и не разбра каква е ползата от тази сделка за местните жители. „Флаш“ бе наел точно трима канадци.
	— Кога ще правим фотосесията? — попита Вайълет, след като свършиха с интервюто. — Ако не познаваш фотограф, аз имам познат. Преди време снимаше реклами за джинси „Гес“.
	— Имам такива. — На Грейс й се виеше свят. Вайълет бе навлязла в мрачни, унизителни подробности за мъжа, за когото някои се надяваха, но много се страхуваха, че ще стане следващият президент на Съединените щати. И двете скоро щяха да са в Ню Йорк и да дават интервюта по Си Ен Ен. Когато Грейс изключи диктофоните, Вайълет бе изпразнила бутилката риоха в две пластмасови чаши и сега двете празнуваха онова, което щеше да се случи оттук нататък.
	— Ще ти пратя съобщение с датите веднага. Но ще се погрижим снимките да са секси и силни.
	— За женската сила. — Вайълет вдигна чашата си.
	— За женската сила. — Грейс допря ръба на чашата си до ръба на тази на Вайълет и двете отпиха. Висока почти метър и осемдесет, Вайълет бе с десетина сантиметра по-висока от Грейс и много по-закръглена. Последният мъж, с когото Грейс беше излизала, я беше нарекъл „Жилеста, но в добрия смисъл“, от което тя се бе почувствала толкова прелъстителна, колкото бегач маратонец. Докато пиеха виното, в стаята стана толкова тихо, че чуха двойката, която правеше секс в съседната стая.
	— Тя определено се преструва — прошепна Вайълет. — И какво следва сега?
	— Ще се върна в редакцията и ще започна да ти подготвям договора. Не можеш да казваш на никого за интервюто, докато не излезе броят.
	— Кога ще ми платите?
	— Щом договорът мине през юридическия отдел. Ще се погрижа да не се бавят. Когато редакторът ми чуе тази история…
	— Мислиш ли, че ще плати двеста хиляди? Вместо сто и петдесет хиляди? Трябва ми нова кола.
	— Ще му кажа, че настояваш на двеста и петдесет хиляди. Той ще се опита да се пазари и може да успеем да се разберем за двеста хиляди.
	Фактът, че щеше да се пазари за плащането на Вайълет, съвсем не притесняваше Грейс. Собственикът на „Нешънъл флаш“ финансираше повечето от най-ужасните неща, случващи се в Америка. Преподавателите й от Остин биха се ужасили, ако разберяха, че плаща на източници за информация. Само че нищо в журналистиката не беше такова, каквото си го беше представяла през деветдесетте.
	Навън беше хладна, но слънчева привечер. Последните октомврийски листа в двора на близката църква се откъснаха от клоните и се приземиха в косата й. Докато вървеше първо на изток, а после на юг от центъра, към Стария Монреал, леко замаяна от виното, Грейс откри, че се радва на всичко, което по принцип мразеше: на заложните къщи и заведенията за бързо хранене, на фасовете в канавката, графитите, нашарените с пиърсинг млади пънкари в черни кожени дрехи, седнали на картони в компанията на мърляви кучета и просещи пари. „Всичко това — помисли си тя, — е толкова човешко.“ Нищо не можеше да развали усещането, защото тя беше на път да напише най-голямата — е, всъщност първата голяма — история в кариерата си. Беше на четирийсет и три години, разведена, бездетна по собствено решение, притежаваше апартамент с една спалня и котка, и в чантата си имаше три неизпълнени рецепти за антидепресанти. Прекарваше средно пет вечери от седмицата сама вкъщи с романтичните комедии по Нетфликс и вино, което като качество дори не се доближаваше до риохата, която беше купила за Вайълет. Вайълет Рейн! Гонеше я от два месеца. Дори уважаемите преподаватели по журналистика в Тексаския университет в Остин биха се съгласили, че не е лесно човек да се свърже с порнозвезда, да спечели доверието й и да я убеди в рамките на няколко срещи за по кафе да разкаже историята си на света.
	„Нешънъл флаш“ винаги щеше да си остане парцал в очите на колегите й от университета, които до един си намериха работа в стабилни печатни медии, преди да навършат трийсет, но дори и те биха се съгласили, че онова, което Грейс бе постигнала с тази история, бе упорита, търпелива, етична разследваща журналистика. Когато тази история излезеше, ако успееше да намери редактор с поне малко въображение и вкус към риска, и тя като Вайълет щеше _да промени живота си_. Щеше да започне да прави това, което бе искала да прави от дванайсетгодишна — щеше да стане истинска журналистка.
	Грейс се усмихваше на минувачите. Спря да погали един гол дън ретрийвър. В бутик, ухаещ на ванилия, на една пресечка от редакцията, тя пробва тристадоларов кашмирен шал, от който се възхищаваше вече няколко месеца. До днес се беше страхувала да го докосне. Когато пишеш текстове под снимки на надебелели знаменитости, снимани по средиземноморски плажове, не заслужаваш да докосваш кашмир. Но сега тя застана пред огледалото, изпънала рамене, разроши кафявата си коса, за да падне красиво по шала и якето, свали очилата си, сложи ги обратно и пак ги свали.
	— Много елегантно — каза продавачката.
	Тя си купи шала, защото старата Грейс, Грейс отпреди ерата на Вайълет, нямаше да си го купи. Това беше преломният момент, моментът, от който започваше нейното преобразяване.
	В склада поздрави рецепциониста на приземния етаж и пое по стълбите, вместо да се качи в асансьора. Шефът й, главният редактор и издател на „Нешънъл флаш“, Стедман Коу, говореше по телефона в кабинета си със стъклени стени. Беше се облегнал назад в стола си, качил крака, обути в мокасини, на бюрото, а гръмовният му глас и още по-гръмовен смях ехтяха из цялото помещение. Въпреки ниските температури Коу не носеше чорапи. Костюмът му беше бледосин, а вратовръзката — черна. Всяка сутрин си бръснеше главата и до този час на деня вече имаше набола четина около ушите. Днес беше денят след излизането на последния брой, така че в редакцията нямаше никого, освен дизайнерите на видеоигри, които бяха наели от списанието северозападния ъгъл на етажа. Грейс обърна гръб на Коу и започна да си повтаря какво ще му каже. Гледаше се как произнася думите, наметната с новия шал, в отражението си в прозореца. Раменете й бяха отпуснати. Защо все беше с отпуснати рамене? Тя изправи гръб и отново опъна рамене назад. Това ще стане _най-голямата история в кариерата ми — и в твоята също_.
	Слънцето залязваше рано по това време на годината. Облаците над река Сейнт Лорънс преливаха от розово във виолетово. Тя не спираше да попипва новия си шал, който бе донесъл със себе си аромата на ванилия от бутика. Последните три пъти, когато бе ходила на преглед при личния си лекар с всичките обичайни страхове на една жена на средна възраст — усеща нещо странно в лявата си гърда, има бучка в сгъвката на дясното коляно, боли я главата, без да е препивала — изследванията не бяха показали нищо нито първия, нито втория, нито третия път. Последвалият обмен на въпроси и отговори, засягащи психическото й състояние, обаче не беше минал особено добре. Грейс не би казала, че страда от депресия, макар лекарят да бе установил, че е точно така. Чак когато се качи на третия етаж на почти празния склад и чу как Стедман Коу лае и крещи иззад стъклото, тя си постави диагноза: беше просто нереализирана. Не беше достигнала потенциала си. Беше се самосъжалявала сякаш журналистиката, бившият й съпруг и световният икономически ред бяха избрали този живот за нея. Как бе успяла да пропусне тази дълбока истина? Изборът бе неин.
	— Изборът е мой.
	— Говориш си сама, Грейси. — Коу стоеше на прага на кабинета си с отворена врата и незапалена пура в устата.
	„Изправи гръб, опъни рамене.“
	Коу седна обратно, качи си пак краката на бюрото и преди Грейс да е успяла да разкаже историята, той започна да се хвали с незначителната рекламна победа, постигната по време на последния му телефонен разговор. Другите издания губели приходи от реклами. Тяхното обаче печелело все повече и повече, благодарение на предстоящата президентска кампания.
	— Е, и това ще свърши.
	— Не и ако той спечели — каза Коу. — Всички онези фирми за пазарни проучвания подценяват и не разбират хората като нас, хората като теб, Грейси…
	Раменете й натежаха.
	— Стедман.
	— Стана почти шест. Какво правиш още тук?
	— От два месеца работя по…
	— Трябва да излизаш по-често, да си вземеш почивка. Да се захванеш с йога или нещо подобно, да станеш член на някой борд.
	— Вече се _занимавам_ с йога. Сега ме слушай.
	— Слушам.
	— Току-що завърших дълго интервю с порнозвезда на име Вайълет Рейн.
	— Сладко. Взе ли ми автограф?
	— Която преди години е имала връзка с Антъни Крейг.
	Коу си свали краката от бюрото и сложи пурата в празна чаша от кафе. Усмивката изчезна от лицето му заедно с остатъка от тена му.
	Грейс му разказа всичко, чак до празничната наздравица с риоха в хотел „Клементин“. Да, 250000 долара бяха много пари, но изборите бяха след по-малко от месец. Тази история щеше за един кратък, славен момент да се превърне в най-важната история на света.
	Гласът му прозвуча необичайно немощно, когато проговори.
	— Всички знаят, че е имал извънбрачни връзки. Разводите му…
	— С порнозвезди? Ти искаш ли президент, който има връзки с порнозвезди?
	Коу сви рамене. Изражението му дори не се доближаваше до онова, което бе очаквала. В малкия хладилник, който тихо бръмчеше в дъното на кабинета му, имаше няколко бутилки „Вьов Клико“. Беше си помислила, че до този момент Коу вече трябваше да е отворил една. Това щеше да стане най-четеното им издание за годината. Можеха да добавят и онлайн кампания. Вайълет имаше снимки на телефона си, истински цветисти доказателства!
	— Ще почакаш ли една минутка? Ще се обадя на Джак. — Той се изправи бавно.
	— Стедман, знам, че той е нашият човек. „Човекът на нашите хора“. Но това…
	— Дай ми една минута. Затвори вратата.
	Тя излезе от кабинета му и се върна на стола си, откъдето загледа лицето му през стъклото. Джак Досън притежаваше „Нешънъл флаш“ заедно с един куп казина и хотели, както и тъкмо започнала да процъфтява верига за хамбургери с евангелистки корени. Беше един от големите дарители на партията и на кампанията на Крейг. Но самият Досън също някога бе работил като журналист. Щеше да разбере.
	Мина по-малко от минута, преди шефът й да я извика обратно.
	— Седни — каза Коу, когато тя отвори вратата.
	— Ще остана права. Кажи ми.
	— Откъде разбра за тази история?
	Грейс не беше длъжна да му казва. Истинският редактор на истинско списание никога не би задал такъв въпрос. Тя въздъхна.
	— Защо?
	— Защото може да се отрази зле на отношенията ти с Елена.
	Грейс бе обмисляла това нееднократно, особено предвид факта, че именно _Елена_ бе източникът й. Историята бе изплувала случайно, след няколко чаши шампанско, но истинският журналист не изпада в угризения заради такива дреболии.
	— Възможно е, но…
	— Ще купим историята.
	— Наистина ли? — Тя плесна с ръце. — Вече си мислех най-лошото, Стедман, честно си признавам.
	— Ще й платим двеста хиляди.
	— Тя много ще се зарадва. Ще напиша материала до края на деня утре. Ще трябва да запазим часове за фотосесията и за дизайнерския отдел…
	— Ще купим историята, Грейси. Няма да я публикуваме. Дай ми данните й. Адвокатът на Джак ще се погрижи за нея.
	— Какво? Защо?
	— Изборите са твърде близо. Ще бъде проява на лош вкус.
	— На корицата за петъчния брой имаме снимка на Розан Бар по бикини.
	Той сви рамене.
	— Не решавам аз.
	— Не можеш да постъпиш така, Стедман. Често постъпваме погрешно, но това е _много_ грешно. Трябва да пуснем материала. Хората трябва да научат за Вайълет, за него…
	— Съжалявам, Грейси.
	Това бе моментът да си подаде оставката. Трябваше! Нямаше друг избор. Но месечните сметки за майка й и дома й във Флорида изяждаха една трета от заплатата й. Освен това имаше да изплаща собствената си ипотека. Нямаше спестявания. Зад очите й запари, но тя _нямаше, нямаше, нямаше_ да се разплаче пред Стедман Коу. Затова се пресегна през бюрото му и извади кубинската пура от чашата — единият й край беше влажен, отвратително — счупи я на две и я запрати към стената.
	— Имам нещо, което ще ти оправи настроението.
	Вместо да търпи гледката на обездвиженото му от ботокс лице и секунда повече, тя излезе от кабинета на Коу.
	— Не си ходила в Европа, нали? — Той я последва по дървения под, мокасините му с кожени подметки потракваха. В редакцията беше станало съвсем тихо. Дори дизайнерите на видеоигри си бяха тръгнали.
	Грейс пусна новия си шал в кошчето за боклук до бюрото си. Сега шалът бе опетнен с провал, точно като ироничната снимка на Бари Манилоу, закачена отстрани на личната й кабинка и гербера във висока чаша за шампанско, който сама си беше купила — _който сама си беше купила_.
	Какви ги беше мислила? Разбира се, че нямаше да се получи. Нищо не се получаваше в живота на Грейс Елиът или който и да било друг от семейството. Тя беше прокълната, точно като сляпата си майка и мъртвия си баща, и бедните си забравени дядовци и баби, и прадядовци и прабаби. Щеше да се отбие в някоя аптека на път за къщи и да изпълни рецептата. Хапчетата в комбинация с евтино австралийско вино щяха да се погрижат за всичко.
	Коу се наведе и сложи парче плътен картон върху бюрото й. Картичката имаше познато лого: „Ла Кюр Крейг“. Отдолу стоеше къдравият подпис на Елена с лична бележка. „Промяна в плана. Ела при мен, _duše moje_.“
	— За следващата си среща с нея ще летиш на много по-екзотично място от Ню Йорк. Тя може и да не се кандидатира за президент, но все ще има какво да каже за бившия си съпруг. Грейси, замисли се. Ако той спечели, ако му помогнем да спечели по наш си скромен и благоприличен начин, ще имаш ексклузивен достъп до един от най-близките му довереници. Елена Крейг те нарича с умалително име. Можеш дори да напишеш книга. — Той млъкна и посочи картичката. — През лятото не си взе отпуск, защото каза, че не можеш да си го позволиш. Е, сега отиваш в отпуск с платени разходи. Грейси, тръгвай за Прага.


>	2

	_Ню Йорк, 2014_
	През първата си нощ в Ню Йорк след уикенда, в който бе отпразнувала двайсет и първия си рожден ден, Грейс Елиът бе отседнала в малък хотел на шумен ъгъл, близо до площад „Таймс“. Но не сирените и крещящите откачалки я лишиха от сън тогава. За тях си имаше тапи за уши. В онази нощ Грейс не спа, защото в девет на следващата сутрин щеше да се запознае с Елена Крейг.
	Когато Елена се разведе с прочутия си съпруг в началото на 90-те, историята се превърна в манхатънски скандал и световна новина. Показваха я по всеки местен новинарски канал, във всеки вестник по света имаше нейна снимка. Вместо да прахоса такава възможност, Елена създаде свой собствен бизнес, „Ла Кюр Крейг“.
	Грейс шестнайсет години беше писала материали за известни личности за „Нешънъл флаш“, но никога не бе прекарвала цяла сутрин с една от тях. Беше облякла черната си рокля на червени точки без ръкави от „Гап“, най-хубавата дреха в гардероба й. На закуска, докато четеше списъка си с въпроси за последен път, разля малко кафе по роклята и една червена точка стана кафява.
	Срещата й с Елена Крейг щеше да се състои в най-големия салон от веригата „Ла Кюр Крейг“, съвсем близо до западен Сентръл Парк. Грейс бе решила да отиде пеша, за да се успокои и да разгледа града, но денят се оказа необичайно ветровит за март. Вятърът духаше косата й във всички посоки. Докато стигне, късата й прическа каре, като на Тейлър Суифт, се беше превърнала в хаос, типичен за цял ден, прекаран на плажа. Дамата, която я посрещна и която спокойно можеше да играе в сериала „Викингите“, носеше силни черни сенки. Гримът изглеждаше прекомерен, но Грейс знаеше, че това е погрешно усещане. Хората, родени в Средния Запад, по рождение знаят, че в Ню Йорк единствената модна грешка би могла да е само тяхна.
	Сградата на „Ла Кюр Крейг“ бе от стъкло. Полилеите бяха кристални, стълбището беше кристално, мебелите бяха кристални, с ослепително бели кожени седалки. Роялът във фоайето беше кристален и при първото й посещение в спа салона, през втория ден от пролетта на 2014, то автоматично засвири соната от Шопен. Всичко в „Ла Кюр Крейг“, което не беше кристално, беше бяло.
	Защо кристал? Грейс бе научила от един епизод за Елена Крейг в сериал на Нетфликс за богатите, че в Чехия се прави най-хубавият кристал. Бирата и стъклото били ключови елементи от местната култура, като сушито и сакето в Япония, или кленовият сироп и ненужните извинения в Канада. Фоайето на салона ухаеше на остри, сладки билки. За да се успокои, докато чакаше Елена Крейг да се появи за първата им среща, тя се заслуша в сонатата. Имаше си дума* за тези пиана, които свиреха сами, но Грейс не можеше да си я спомни. Беше толкова уморена и нервна, че мозъкът й отказваше да работи. Левият й клепач затрепка.
	[* Думата е пианола, или механично пиано. — Б.пр.]
	Точно в девет часа Елена Крейг слезе по кристалното стълбище в костюм с пола, толкова бял, че я правеше незабележима сред цялата околна белота. Грейс се изправи, за да я посрещне и се почувства крайно незначителна. Двете с Елена бяха горе-долу с еднакъв ръст, но у Елена имаше нещо гигантско. Тя изпълваше помещението с присъствието си — нещо, което не се забелязваше на телевизионния екран. В медиите циркулираха две истории за Елена Крейг. Според едната, тя бе бивша съпруга — трофей със странен акцент, която така и не бе заслужила мястото си сред нюйоркския елит. Според втората, Елена бе интелигентна, самостоятелна жена, която бе проектирала луксозни коли, беше създала една от най-успешните вериги от спа центрове в Америка, и си оставаше сред най-близките съветници на бившия си съпруг. Инстинктът подсказваше на Грейс, че първата история е измислена и повтаряна от мъже, почувствали се застрашени от Елена Крейг, чувство, което явно не бяха харесали.
	— Госпожица Елиът?
	— Наричайте ме Грейс — Тя подаде ръка.
	Елена я пое и стисна. Очите й сякаш обхванаха цялата Грейс, видяха петното от кафе на роклята, евтините обувки, купени от търговски център, следата от пъпка на челото. Грейс се опита да скрие петното от кафето с бележника си, но Елена някак си го видя през него. В миговете, преди да проговори, Грейс изведнъж реши, че Елена ще я отпрати. Тя не беше достатъчно умна, достатъчно модерна, достатъчно _каквото и да е_, за да се намира в присъствието на тази жена, да не говорим да пише от нейно име.
	— Кога пристигна, Грейс?
	— Вчера.
	— Стедман Коу, надявам се, те е настанил в приличен хотел с парите, които му плащам?
	— О, да. Хубав е.
	— Наистина ли?
	— Не, госпожо Крейг. Хотелът е ужасен.
	— Значи следващия път ще изберем нещо по-добро. — Елена се усмихна съвсем леко и пое ръцете на Грейс в своите. — Нервна си. Не познаваш ли Ню Йорк? — Елена поведе Грейс към един изолиран кът, от който се откриваше гледка към парка. — Спомням си първия път, когато дойдох тук, преди толкова много години. Неповторимо място. Да? Чувстваш се като буболечка. Да?
	— Да. — Грейс за малко да каже: _Да, благодаря_. Зачуди се откъде Елена знае всичко това за нея, откъде знае всичко, въпреки опитите на Грейс да изглежда като уверена светска жена.
	— Ти си от Средния Запад?
	— Да. Как разбрахте?
	Вместо да отговори на въпроса, Елена покани Грейс да седне и я попита какво ще пие или яде. Би ли искала да направят обиколка на „Ла Кюр Крейг“ сега или по-късно? След разговора им би ли искала масаж или може би маникюр?
	Елена Крейг бе пълната противоположност на онова, което бе очаквала Грейс: силата й бе в забелязването на околните, в умението да ги кара да се чувстват важни, значими и доволни. Десет минути по-късно, след като разкри пред Елена подробности от детството си в Минесота, разказа й за попарването на журналистическите си амбиции от реалностите на една жестока индустрия и призна за пълната си липса на познания за модата, Грейс осъзна, че Елена вече знае всичко за нея, а тя знае още по-малко за Елена.
	Работата, която бе дошла да обсъди, се състоеше в писането на седмична колонка в „Нешънъл флаш“ спонсорирана от „Ла Кюр Крейг“ и подписана от Елена. Грейс щеше да пише за мода, храна, светски блясък, разводи, майчинство, повторни бракове и онова, което Коу наричаше „достъпен разкош“.
	Грейс и Елена щяха да се срещат лично веднъж на шест месеца, за да измислят дванайсет въпроса и дванайсет отговора. Щяха да измислят име на жена, уж задаваща въпрос, която живее на някое банално място. Елена щеше да плаща за самолетните билети и хотелите и да осигурява на Грейс по 120 долара за дневни разходи, за които Коу така и не разбра.
	При първата им среща Грейс осъзна, че не знае как да пише от името на някой друг. Това беше различно от журналистиката. Първите три въпроса, които предложи, бяха твърде общи и се отнасяха за цялостната философия на Елена.
	— Никой не се интересува от това, не е ли така? — каза Елена. — Не търсят ли нещо доста по-конкретно?
	Грейс се засмя.
	— Какво? Бъркам ли, Грейс?
	— Не. Смешно е, но си права за всичко.
	— _Това_ наистина е смешно. Но и малко тъжно, като се замислиш. А сега, _duše moje_, преди да се захванем за работа, би ли искала една „Мимоза“?
	Грейс никога не беше пробвала „Мимоза“.
	— Добре. Как ме нарече?
	— На чешки е. Нещо като „душо моя“. В „Пинокио“, гледах го с дъщеря ми, душата на лъжливото момче е щурец.
	— Джимини.
	— Това си ти. — Елена поръча две „Мимози“. — А сега си представи, че си обикновена жена на определена възраст от Небраска. — Произнасянето на думата _Небраска_ сякаш развесели Елена. — Какво искаш да ти кажа?
	— Ами, била си омъжена за Алтъни Крейг.
	— Много години.
	— Той е… известен.
	— Меко казано.
	— Защо не си промени фамилията след развода? Толкова беше шумен. Скоро гледах документален филм. Държал се е ужасно с теб.
	Една сервитьорка се появи с мимозите и Елена я погледна целенасочено в очите, когато й благодари. Високите тесни чаши, пълни с шампанско и портокалов сок, изглеждаха красиво върху кристалната маса.
	— _Duše moje_, благодаря ти за загрижеността. Но това беше най-вече театър, да? Животът е театър. Кажи ми, би ли запомнила името Елена Климентова?
	— Може би.
	— Не се дръж учтиво точно сега. Бъди искрена. Щеше да го забравиш. Вече го забрави, да? Аз съм бизнесдама. Името е марка.
	Пет минути по-късно Грейс бе измислила следното:
C>
	Мила Елена,
	Хванах мъжа си да ми изневерява с една приятелка, която дори не е толкова хубава. Развеждаме се, разбира се. Но да задържа ли неговата фамилия?
@	Разбито сърце от Ралсън
C$
	След тази първа среща двете винаги работеха следобед, поделяйки си бутилка шампанско, незамърсена от портокалов сок. Грейс слушаше Елена, как Елена играе ролята на Елена. Цитираше ключови фрази, за да звучи колонката автентично. От бележките, които водеше на тези срещи, събираше материал за двайсетсантиметрова колонка.
	За Коу това беше цинична маневра: печеливш рекламен проект. За Елена колонката бе начин да остане в публичното пространство, да не изгуби връзка с определен тип жени, които искрено я интересуваха, тип, който си купуваше таблоиди в супермаркета и си фантазираше за съвсем друг живот. За Грейс, макар колонката да не носеше нейното име, това бе начин да достигне милиони читателки всяка седмица с нещо, което бе създала. Стига да не се случеше скандал, колонката „Питай Елена“ беше най-четената публикация в „Нешънъл флаш“.
	— Разводът беше болезнен и унизителен. Но с Антъни сме приятели, партньори в живота на дъщеря ни, в бизнес интересите си и в амбициите си. — Тя отпи дълга глътка. — Не може да включиш това в колонката, но има и друга причина. Моят Тони ще стане най-могъщият човек на света.
	— Съжалявам. — Грейс спря да пише. — Не разбирам за какво говориш.
	Елена Крейг се наведе през кристалната маса. Под нея шампанското шумеше и припукваше във високите тесни чаши. По лицето и в очите й нямаше усмивка. Тя почука с нокът по часовника си „Картие“.
	— Ти само почакай, _duše moje_.


>	3

	_Прага, 2016_
	Грейс Елиът се зарадва, че беше извадила новия си кашмирен шал от кошчето за боклук в склада в Стария Монреал. Дори на летището, докато вървеше с куфар в ръка, той я накара да се почувства по-европейски. За пръв път пътуваше извън Северна Америка. В гимназията бяха организирали пътуване до Германия за целия клас, но родителите й по онова време не можеха да си позволят цената от 1500 долара. Грейс бе едно от трите деца, които си останаха вкъщи и срамът от това бе все още жив трийсет години по-късно.
	Нейната най-добра приятелка Манон, която имаше леля и чичо във Франция, й беше казала, че най-добрият начин да пребори ефекта от часовата разлика е да стои будна, докато не стане вечер по времето на страната, за която ще пътува. Съветът не й беше нужен. Макар да беше пладне, когато пристигна, и макар да се оказа, че не може да спи в самолет, Грейс бе толкова развълнувана, че е в Европа, че изобщо не й хрумна да легне да подремне.
	Шофьорът на Юбер таксито, която бе поръчала, не говореше английски, но това не попречи на Грейс да сочи и обсъжда всички европейски неща наоколо: колите, автобусите и линейките, дърветата, пътните знаци, билбордовете, кръговите кръстовища.
	— Това от комунизма ли е? — Грейс посочи комплекс от бетонни сгради. — В Америка, когато някоя сграда не ни харесва, я наричаме комунистическа.
	Шофьорът, който носеше шапка с емблемата на Ню Йорк Янкис, сви рамене и изгрухтя.
	Когато навлязоха в старата част на Прага, Грейс положи усилия да не прави лошокачествени снимки от задната седалка на движеща се кола. Но как иначе човек изразяваше възторга и възхищението си през 2016 година?
	Елена беше платила самолетния билет на Грейс и стаята й в хотел „Четири сезона“, където щеше да се състои откриването на новата й линия парфюми. Стаята нямаше да е готова още час, затова Грейс излезе да се разходи из градината с миниатюрни храсти, подрязани в най-различни форми. На 25-ти октомври духаше студен вятър и няколкото жълти листа, останали по оголените клони на трепетликите, сега се откъснаха и полетяха към мастилените води на Вълтава.
	Над червените покриви на къщите в Мала Страна, „Малката половина“, се издигна ято птици. Предпочитаните цветове за сгради в централна Прага бяха най-различните разновидности на слънчевата светлина. На Карловия мост се бяха събрали туристи въпреки вятъра, със смартфони в ръце. Планът беше Грейс да се види с Елена за по едно питие след пресконференцията в четири следобед. Якето на Грейс беше в куфара й, предаден на съхранение в хотела, затова вместо да се разходи из Стария град, тя седна да чете книга от местен автор в елегантното фоайе на хотела, за да усети духа на Прага. Книгата беше „Замъкът“ от Франц Кафка. Трудно й беше да се съсредоточи. Във фоайето на хотела имаше огромен дървен скрин, пълен с бутилки вино и по-силен алкохол, а в средата му имаше огледало. Грейс крадешком се поглеждаше в него, оглеждаше синия шал и червения пуловер.
	Двайсет минути преди пресконференцията във фоайето се изсипаха няколко групи стилно небрежни мъже и жени и поеха по стълбите към балната зала на подземното ниво: журналисти, фотографи, цели снимачни екипи. Когато началото на пресконференцията наближи, Грейс вписа цената на питието си в сметката на стаята, която още не беше видяла, и пое надолу по стълбите.
	В балната зала бе претъпкано с журналисти, а един млад мъж в двуредно сако четеше встъпителни бележки. Грейс седна на един от последните останали свободни столове, на три реда от дъното на залата. Превзетият млад мъж с безупречен британски акцент говореше за ренесанс и възраждане и когато произнесе името на Елена, тя се появи от врата вляво от него. Поради природата на журналистите не последваха особено силни аплодисменти, което направи театралното влизане малко нелепо.
	Лицето на Елена беше стегнато и свежо от последната хирургическа процедура, проведена в началото на лятото. Роклята й беше червена, с бродерии в азиатски мотиви, а косата й бе ослепително руса. От това разстояние човек можеше да сбърка шейсет и шест годишната Елена с образа й от документалните филми, снимани по времето, когато е била на трийсет и шест. Беше запазила атлетичната фигура и овладените движения от тренировките по гимнастика в младостта си.
	— О, боже — каза един от журналистите, мъж, седнал зад Грейс, когато Елена спря и огледа публиката си. В тона му се долавяше високомерие. Тя искаше да се обърне и да го попита какво е имал предвид. Какво в Елена не му харесваше? Прекалено красива ли беше? Прекалено бляскава? Прекалено силна?
	— Когато реших отново да създам парфюм, знаех, че не искам да сложа името си на аромат, който всеки би могъл да създаде. Онова, което ще изживеете този следобед, е извлечено от плодовете, подправките, семената и цветята на моите два дома, Бохемия и Америка. — Тя си пое дъх и срещна погледа на няколко журналисти, преди отново да сведе очи към предварителното подготвените си бележки. — В момента се ражда една нова епоха, която има нужда от нови аромати. Представям ви отново Елена.
	Белокос мъж, седнал най-отзад, даде тон за аплодисментите малко прекалено ентусиазирано. Грейс се обърна и й се стори, че го познава отнякъде. Отначало помисли, че го е виждала по телевизията, но после си спомни: Монреал.
	Младият мъж отново зае мястото си пред микрофона.
	— Ще има мостри за всички. — После повтори казаното на чешки. — Имате ли въпроси за ароматите?
	Двеста ръце се вдигнаха едновременно.
	— Лестър Алън, „Ню Йорк таймс“. Като американка, родена извън страната, госпожо Крейг, какво мислите за предложенията на бившия си съпруг в областта на имиграцията?
	— За ароматите? — Младият водещ огледа залата. Няколко ръце бяха останали вдигнати. — Добре, вие.
	— Ана Рокар, агенция Франс прес. Като феминистка и бизнесдама, чувствате ли се обидена от коментарите на господин Крейг за жените и последните обвинения в сексуално насилие? Имам предвид, че и вие самата по време на развода…
	— Въпроси за ароматите? — Младият водещ почука с химикалката си по катедрата.
	Когато Елена се усмихна, Грейс ясно видя, че това й струваше усилие. Мъжът на реда зад Грейс изсумтя.
	— Никой от нас нямаше да е тук, нито тя, нито ние, ако не беше проклетият й бивш съпруг. Говорим за парфюми, за бога.
	Сега бяха останали само няколко вдигнати ръце.
	— Гарик О’Бърн, Би Би Си. Ще се присъедините ли към екипа в Белия дом, ако бившият ви съпруг спечели изборите? Той ви нарича един от най-близките си съветници. По какви точно въпроси го съветвате?
	Друг мъж от предните редове извика „Дезодорант!“. Журналистите се разсмяха и заръкопляскаха.
	Агенция Франс прес, Би Би Си, „Ню Йорк таймс“. В студентските си години, а дори и десет години след това, Грейс бе искала да работи именно за такива компании, за агенции за сериозни журналисти. Въпреки почти всичко, което бе правила след завършването си, тя все още се виждаше като сериозен журналист. Все още преследваше целта си.
	Епизодът в Монреал с Вайълет Рейн я беше пратил в пропастта между амбициите й, между онова, което тя смяташе за своя истинска същност, и нещата, с които всъщност си изкарваше прехраната. „Нешънъл флаш“ трябваше да бъде къс мост до едно по-добро бъдеще. Но не след дълго щеше да отбележи двайсет години в списанието. Двайсет години! Доста дълъг период за временна работа, за работа, от която се срамуваш. Сега, винаги, когато се върнеше в Щатите и някой я попиташе с какво се занимава и къде живее, Грейс лъжеше.
	Сега се огледа. Някои от журналистите все още хихикаха, повтаряйки си един на друг „Дезодорант!“. Нямаше вдигнати ръце. Някои ставаха, за да си тръгнат. В тази зала вероятно бяха събрани поне един милиона долара в пътни разноски, изгубени до последния цент заради отказа на Елена от коментари.
	— Грейс Елиът, „Нешънъл флаш“.
	Последва още смях. По гръбнака й се плъзна капка пот.
	— Бихте ли ни казали, госпожо Крейг, защо мислите, че сега е най-подходящото време за възраждане в парфюмерийната индустрия?
	— Благодаря. Благодаря, Грейс. Някой от вас заболява ли го главата, щом влезе в отдела за парфюми на „Сакс“ на Пето авеню? Мен ме заболява. И нека ви кажа…
	Докато завърши подробния си отговор за органичните билки, в залата бяха останали едва няколко журналиста. Водещият попита дали има други въпроси за новата линия парфюми на английски и чешки, но вече беше ясно, че купонът е свършил. Той изведе Елена през странична врата.
	Грейс се усмихна на четирите жени, които бяха останали в залата и които събираха диктофоните, бележниците, телефоните и чантите си. Нито една не й се усмихна в отговор. В коридора пред залата имаше масичка с кафе и бисквити, но докато Грейс стигне дотам, кафето беше свършило, бисквитите бяха изядени, а мострите от парфюмите бяха изчезнали.
	В дамската тоалетна на опашката за кабинките журналистките се подиграваха на Елена: на дрехите, на акцента й, на косата, на коригираните очи и устни, на начина, по който говореше за себе си в трето лице. Но най-вече се подиграваха на бившия й съпруг. Когато вече не можеше да понася всичко това, Грейс се отказа да чака и се върна във фоайето, където стоеше и я чакаше хубавият белокос мъж от дъното на залата.
	— Госпожице Елиът. Нека ви придружа до горе.
	Тя си спомни името му: Йозеф Страка. Беше член на управителния съвет на симфоничния оркестър, заедно със Стедман Коу, и всяка година идваше на коледното парти на „Нешънъл флаш“. И двамата мъже бяха пришълци с власт в квебекското общество.
	— Мосю Страка. Дори не знаех, че сте приятел на Елена.
	Двамата се качиха в асансьора. Той бе облечен в тъмносин костюм с колосана, искрящобяла риза и ухаеше дискретно на „Ла Кюр Крейг“ Горните две копчета на ризата бяха разкопчани. Задържа погледа си по-дълго, отколкото беше прието за хора, пътуващи в асансьор, макар Грейс да не можа да реши дали погледът му е притеснителен или бащински. Зачуди се дали Страка бе направил първата стъпка към Стедман Коу през 2014, за да започнат колонката „Попитай Елена“.
	Той се взираше в нея. Определено беше притеснително. После пъхна пръсти в джоба на сакото си, извади визитка и й я подаде.
	Когато Кафка й беше дошъл в повече във фоайето, Грейс бе взела една брошура за хотела. „Четири сезона“ беше място, където се срещаха четири архитектурни стила, маркиращи епохите, през които бе минал градът: барок, ренесанс, неокласицизъм и модерн.
	По пътя към президентския апартамент Грейс се опита да познае покрай кои епохи минават.
	Елена стоеше пред панорамния прозорец, който гледаше към реката. И тя като Йозеф Страка стоеше съвършено изправена и на Грейс никак не й беше трудно да си ги представи заедно, тези двама аристократични централноевропейци. През прозореца Грейс видя кралския замък, Карловия мост и хълма Петрин. Няколко лъча следобедна слънчева светлина бяха пробили облаците и огряваха покривите на Мала Страна. От закътана в ъгъла тонколона марка „Боус“ се лееше тиха класическа музика. На масичката имаше отворена и преполовена бутилка водка, кутийка тоник до нея и разрязан на четири лимон. Елена държеше чаша, от която сега отпи. Не се обърна.
	— _Duše moje._
	— Съжалявам за случилото се долу. — Грейс говореше свободно, но й се искаше да са насаме с Елена. Не бяха точно приятелки, макар на Грейс да й се искаше да станат. Това бе хубавото в провала на историята с Вайълет Рейн. Не беше предала доверието на Елена. Вместо да се оттегли в кухнята на апартамента или поне да седне да си гледа в телефона, Страка стоеше и се взираше в тях.
	— Благодаря ти, скъпа. Боях се, че ще бъде ужасно и наистина беше. Прави са. Искам всичко — и да бъда самостоятелна, и да бъда _онази_ жена. Това е моят проблем.
	Страка каза нещо на чешки.
	— Не, Йозеф, говоря сериозно. _Проблем_ е точната дума. — Елена се обърна към тях. Грейс очакваше сълзи или поне тъга, разочарование, но очите на Елена не бяха влажни, те гледаха предизвикателно.
	Последната им среща се беше състояла в аристократичния Хамптънс до Ню Йорк през пролетта. Антъни Крейг тъкмо бе спечелил номинацията за президент на Републиканската партия и Елена стоеше настрана „в името на кампанията“. Двете работеха по шестмесечното съдържание на колонката „Попитай Елена“ на балкон с изглед към океана с бутилка шампанско „Госе Гран Блан дьо Блан“. Времето беше топло, но облачно, а на плажа преваляваше. Крайбрежната къща с шест спални и сини керемиди беше в комплекс, собственост на хора, които говореха славянски езици, обличаха се в анцузи, пушеха цигари и караха рейндж роувъри и поршета, и които слушаха техно от края на 90-те, пиеха и танцуваха до среднощ.
	Грейс никога не беше виждала Елена мрачна. Беше смятала, че тя ще играе по-голяма роля в предизборната кампания, че ще се чувства жестоко изхвърлена от професионалната предизборна машина, но след като довършиха бутилката „Госе“, Елена призна, че са я поканили на партийната конференция. Бяха я поканили да говори, но тя им беше отказала, което не беше обичайно за нея. Собствениците на комплекса дразнеха Елена, но когато Грейс попита кои са те, Елена смени темата. Заговори за настоящата жена на Антъни Крейг и за Вайълет Рейн. Грейс не можа да реши дали Елена ревнува, или има нещо друго.
	Това бе определено най-странният им ден заедно.
C>
	Скъпа Елена,
	Бившият ти съпруг е номиниран за президентските избори от Републиканската партия и през есента ще се кандидатира официално. Както ти веднъж предсказа, той може би ще стане най-могъщият човек на света. В същото време си остава твой бизнес партньор и нещо като приятел. Защо се държиш все едно току-що ти е умрял конят?
@	Учудена от Уестхамптън Бийч
C$
	Сега, в президентския апартамент на „Четири сезона“, Елена дръпна Грейс към прозореца и двете заедно се загледаха към града, без да продумат, докато музиката се превърна в съвършеното звуково оформление за гледката пред тях: припадащия здрач в есенна Прага. Тя искаше да попита за кампанията, но днес за това вече бяха питали достатъчно хора.
	Зад тях Страка се прокашля.
	— Госпожица Елиът ме познава.
	— От Монреал — каза Грейс. — Приятел е на Стедман Коу.
	Елена поклати глава.
	— Тревожа се, че нашият господин Коу твърде настоятелно се опитва да се сближи с Тони. Ти как мислиш? Прекалява ли?
	— Според него аудиториите им се препокриват.
	Елена взе ръката на Грейс в своята.
	— Надявах се този следобед и вечерта да поработим заедно по „Попитай Елена“ с водка и тоник и нещо вкусно и вредно от румсървиса. Но нямам сили. Днешният ден беше грешка. — Тя въздъхна. — Когато Тони спечели, ще изтрие самодоволните им усмивки от лицата.
	Страка допълни чашата на Елена с водка. Не си направи труда да добавя тоник или лимон, или пък да предложи питие на Грейс.
	— Утре, _duše moje_, ще отида в родния си град.
	— Млада Болеслав?
	— Много добре, помниш го. Ти ще дойдеш с мен. По пътя ще работим по „Попитай Елена“. Да?
	— Ще ми бъде приятно.
	Страка сложи лявата си ръка на гърба на Грейс, а с дясната направи жест към вратата на апартамента. Не й се струваше редно да оставя Елена насаме с него, но не можеше да обясни защо.
	— Добре ли сте, госпожо Крейг?
	— В десет сутринта, _duše moje_. Дотогава ще съм се възстановила.
	Грейс нямаше избор. Позволи на мъжа да я изведе от апартамента.
	— Ако имате нужда от нещо, аз съм в стая…
	— Тя знае къде да ви намери, госпожице Елиът — каза той на прага. — Приятна вечер.
	Грейс остана на място, загледана в Елена, насред полумрака на президентския апартамент, докато Йозеф Страка не затвори вратата.


>	4

	_Млада Болеслав, Чехословакия, 1968_
	В мига, в който политна от гредата по време на националното състезание, Елена Климентова разбра, че животът й току-що се е променил. Нямаше да завърши в първата тройка. Нямаше да завърши сред първите трийсет. Преди да направи подскока, тя се беше оттласнала от трамплина без достатъчно увереност, а след това беше объркала нещата окончателно на успоредката.
	От години си мечтаеше да обиколи света в гимнастическо трико. След като едно обикновено чешко момиче, Вера Чаславска, беше спечелила шест медала в Мексико Сити, мечтата на Елена изглеждаше постижима. Виждаше се как стои на подиуми във Франция, в Америка, в Корея, прегърнала букет жълти цветя. Скромно вдига ръка за поздрав. От огромни черни тонколони се лее „Kde domov můj“, химнът на Чехия. Някой отваря бутилка шампанско и тълпата възкликва „Ооооо!“ а раменете й са наметнати с чешкия флаг.
	Сега, докато караха на север, обратно към Млада Болеслав, вятърът духаше толкова бурно, че Елена си помисли как малката синя шкода ще падне в канавката до заледения път. По предното стъкло се сипеше лапавица. Нейната мечта, стотиците часове, хилядите часове, прекарани в преследването й, сега се бяха превърнали в унижение.
	Гадеше й се. „Хайде — каза си тя, — падни в канавката.“
	Треньорът Вачек говореше само със спътника й, Йозеф, който се беше класирал в първата десетка на всички дисциплини. Йозеф се беше облегнал на седалката до шофьора и изброяваше всичките си победи в състезанието: едно момче от Прага, негов отдавнашен съперник, беше паднало от успоредната и се беше разплакало.
	— Аха! — Треньорът Вачек удари с юмрук волана на шкодата, изсмя се към покрива на колата, размаха юмрук.
	Когато пристигнаха в Млада Болеслав, градът бе потънал в мрак. Сега декември беше различен. Новите войници, които не говореха чешки, бяха конфискували коледните светлини, защото те бяха символи на западния империализъм, символи на съпротива, следователно държавна измяна. Пред старата сграда на общината сега имаше само две сергии и мрачна статуя на Дядо Мраз и руския му жезъл.
	Йозеф живееше на север от града, затова треньорът Вачек първо спря пред малката къща на Елена в квартала, който майка й наричаше _гетото до гарата_, край брега на калната река Изера. Тази вечер, видяна през филтъра на провала, сивата, малка, жалка къща изглеждаше още по-сива, по-малка и по-жалка. Елена отвори вратата, преди колата да е спряла напълно.
	— Дай да ти помогна — каза Йозеф.
	— Ще се оправя. — Елена си взе сака от задната седалка.
	Треньорът Вачек запали цигара.
	— Ще дойда с теб.
	— Не.
	— Не се чувстваше добре. Трудно ти беше да запазиш равновесие.
	Беше се чувствала съвсем добре преди състезанието. Беше тренирала седмици наред, цялото лято и цялата есен. Нямаше оправдания, които да не бяха лъжи, и в мрака на тричасовото пътуване тя се беше заклела да не лъже. Елена беше навършила осемнайсет. Шансът й беше дошъл и си беше отишъл. Не беше чак толкова зле човек да има нормални мечти. И тя, като майка си и баба си, щеше да работи във фабриката.
	Треньорът Вачек я последва до вратата. Йозеф също.
	Елена се обърна към тях.
	— Моля ви. Вървете си.
	Треньорът Вачек и Йозеф разбираха какво означаваше всичко това за Елена и за родителите й. Дъщеря, която носи слава на Чехословакия и на комунистическата партия, носи и удобства за родителите си: по-хубава храна, по-добра работа, по-добри лекари.
	По-добър дом. Място, което майка й заслужава.
	Елена затвори за миг очи, въздъхна и отвори вратата. Треньорът й и Йозеф я последваха. Тя се обърна и тъкмо щеше да им каже отново да се върнат в колата и да продължат да обсъждат главозамайващия си успех, когато температурата в къщата, миризмата, напрежението я спряха.
	— Миличка. — Майка й, Яна, беше облечена в червена рокля и си беше сложила червило. Беше почти с трийсет сантиметра по-ниска от Елена, беше напълняла в кръста, а косата й, някога черна като маслина, сега беше прошарена. В младостта си, бе разказвала Яна на Елена, тя била най-красивото и най-известното момиче в Млада Болеслав. Беше тайна потомка на Карл Четвърти, император на Свещената Римска империя и крал на Бохемия, и на съпругата му Бланш от Валоа, но комунистите не биваше да узнаят тази тайна, защото щяха да им завидят и да направят живота им още по-тежък.
	Сега тя взе сака от ръцете на Елена и го сложи на кухненската маса, което бе в нарушение на всички семейни правила. Гимнастическите принадлежности веднага се прибираха в гардероба. Яна не обърна внимание на треньора Вачек и Йозеф, които стояха и чакаха да ги посрещнат, и прошепна в ухото на Елена:
	— Имаме гост. Чудесен гост.
	Във фурната се готвеше нещо, месо и кнедли. Елена беше гладна, но защо майка й готвеше празнична вечеря в осем вечерта в неделя?
	Тя се обърна към треньора Вачек и Йозеф, по чиито лица бе изписано същото объркване, което чувстваше и тя, и всички заедно безмълвно излязоха от кухнята и влязоха в малкия хол.
	Един млад мъж в строг костюм беше седнал до баща й, който изглеждаше така, сякаш му бяха източили половината кръв. Младият мъж се изправи и протегна ръка. Беше слаб и красив, с увереното излъчване на млад професор, и Елена мигновено се почувства нелепа, направо дете, в избелелия си син клин и якето с името на отбора.
	— Елена. — Говореше с руски акцент.
	— Добър вечер. — Тя стисна ръката му. Кожата беше гладка и мека.
	— Аз съм Сергей Сорокин. Дойдох от Прага, за да се запозная с теб и родителите ти.
	Той заобиколи Елена и се здрависа с треньора Вачек и Йозеф.
	— Как мина днес?
	Елена искаше всички тези хора да се махнат от къщата, за да може да поговори с родителите си и може би да си поплаче.
	— Йозеф завърши седми в общото класиране — каза тя.
	Сергей Сорокин изръкопляска, майка й също. Отне й известно усилие да накара и баща си да стане и да ръкопляска.
	— А ти? — попита Сорокин.
	Елена имаше чувството, че той вече знае отговора.
	— Моят ден не беше особено добър.
	— Настинала е — каза Йозеф.
	— Засегнало е вътрешното ухо, равновесието — додаде треньорът Вачек.
	— Глупости. Добре бях. Просто се представих зле. Класирах се на трийсет и девето място в общото класиране. Съжалявам, майко. Татко.
	В състезанието бяха участвали сто и петдесет гимнастици. Трийсет и девето място не беше катастрофа за един посредствен гимнастик, но Елена не беше посредствена. До този момент животът й бе тласкан напред от вярата, увереността, че е изключителна гимнастичка, че е една от най-добрите не само в Чехословакия, но и в целия свят. Само че тази есен, докато тичаше нагоре по хълмовете на Млада Болеслав, готвейки се за националното първенство, тя усети промяна. По-младите момичета имаха повече сила в краката. Бяха по-силни и по-грациозни.
	Семейство Климентови живееха на първия етаж на къщата. Над тях, на втория етаж, живееха семейство Новак, които имаха темпераментен петгодишен син. В апартамента имаше спалня за родителите й и едно помещение колкото килер, в което имаше място за единично легло и бюро. Нейната стая.
	Елена въздъхна. Свърши ли това, каквото и да беше то? Можеше ли вече да си отиде в стаята, за да продължат родителите й да обсъждат каквото обсъждаха с младия руснак?
	— Знаех си, че съм дошъл на правилното място. — Сергей Сорокин се усмихна. Руснаците не би трябвало да се усмихват. Стотици хиляди от тях бяха дошли в страната няколко месеца по-рано с танкове и автомати, за да „нормализират“ ситуацията. Много млади хора бяха загинали. Елена знаеше, че баща й се притеснява и че иска да се опита да избяга в Австрия.
	Но сега беше твърде късно. По границата имаше войници с автомати. Бяха вдигнали електрически огради, покрай които патрулираха с камиони и немски овчарки, обучени да те разкъсат на парчета. Елена знаеше и че, ако някой по някакво чудо се промъкнеше през границата, отвъд го чакаха минни полета.
	Не беше позволено да се говори на тази тема. Изобщо. Нито тук, вкъщи, където някой можеше да ги подслуша, нито в училище, нито в планината, нито в града. Полицията чуваше всичко. Те знаеха.
	И все пак Сергей се усмихваше.
	— Нужна е огромна смелост да си признаеш и да поемеш отговорност за провалите си. Не се оправдаваш. Ти се изправяш лице в лице със суровата реалност.
	Елена сведе поглед към тънкия, излинял килим.
	— Дойдох да ти кажа, Елена Климентова, че случилото се днес няма значение.
	— Какво значи това? — Йозеф направи заплашителна крачка към Сергей, който не му обърна внимание.
	— Виж, миличка. — Майка й взе двете й ледени ръце в своите. — Това е ново начало за всички нас.
	Сергей Сорокин стисна ръката на треньора Вачек и му благодари за грижите, положени за Елена. Ръката на Йозеф не стисна.
	— Кой сте вие? — Треньорът Вачек изпъна гръб.
	Сергей посочи вратата.
	— Приятна вечер — каза той.
	Треньорът Вачек не помръдна.
	— Попитах кой сте вие.
	Сергей пристъпи към него и заговори меко.
	— Тръгвайте. Иначе аз ще ви накарам.
	— Петер, какво става тук? — Треньорът Вачек погледна родителите на Елена.
	— Тръгвайте — немощно каза баща й.
	Когато входната врата се затвори и те останаха сами, Елена си пое въздух на пресекулки. Беше сигурна, че всеки момент ще се случи нещо ужасно. Този мъж, Сергей Сорокин, щеше да отведе баща й и да го затвори в трудов лагер. По някакъв начин бе разбрал за какво мислеше баща й откакто руснаците бяха нахлули в Прага. Знаеше, че баща й е викал за Вера Чаславска на Олимпиадата, когато тя изрази протеста си срещу съветската окупация на церемонията по награждаването. Сергей Сорокин щеше да извади пистолет от вътрешния джоб на сакото си и да застреля баща й в главата все с тази тайнствена, крива усмивка на устните.
	Навън шумът от мотора на шкодата започна да се отдалечава от малката къща.
	Отне й един миг да осъзнае, че Сергей Сорокин говори на нея.
	— Баба ти, доколкото разбирам, е била бригадир във фабриката на Лорин и Клемент.
	— Да, господине — прошепна Елена.
	— Ти си от аристокрацията на Шкода.
	Елена видя как майка й се усмихва. Това открай време караше Яна да негодува, как комунизмът бе подкопал всички естествени, хубави йерархии в Млада Болеслав. Мястото на тяхното семейство бе горе, на хълма, в просторния апартамент, където самата Яна беше отраснала. Вечер трябваше да звучи пиано. Трябваше да се обличат официално за вечеря и да имат прислужница.
	Кралска кръв.
	— Харесва ми това в Чехословакия. При вас има матриархални традиции. — Сергей Сорокин отново се усмихна, този път на Яна. — Да?
	— О, да — съгласи се Яна.
	Това цвете ли беше в косите на майка й? Елена осъзна, че е старо парче плат, изкуствена роза, захваната с фиба.
	— А ти, Елена Климентова, си толкова зашеметяващо красива.
	Елена отново сведе поглед към килима. Това заплаха ли беше?
	— Да, господине.
	— Сигурно се чудиш какво правя тук, Елена Климентова. Мога ли да те наричам Елена?
	— Да, господине.
	На колко ли години беше? Не на много повече от нея, но в начина му на говорене, в позата, в умелия начин, по който властваше над всички присъстващи, имаше толкова много интелигентност и опит.
	На масата стояха четири чаши. Той посегна и напълни единствената празна с ликьор „Бехеровка“, след което раздаде чашите.
	Елена подуши своята. Горчивият аромат на билковия ликьор й напомни за Коледа и за Дядо Мраз пред общината. Това беше кошмар. Руснаците бяха опропастили всичко. И въпреки това младият мъж с лукавата усмивка не беше извадил пистолет, за да ги накаже, засега.
	— За Елена.
	Те вдигнаха чаши, чукнаха се и отпиха.
	— Но аз паднах на гредата. Състезанието беше пълен провал.
	— След три седмици, Елена, ще се преместиш в Прага. Приета си в специална програма на Карловия университет, един от най-старите и най-реномирани университети в света.
	— Много специална програма, миличка — каза Яна.
	— Но аз не съм кандидатствала за никаква програма.
	— А родителите ти ще се преместят на хълма, в много по-голям апартамент. Ще има прекрасна стая за теб, когато им идваш на гости.
	— Виждаш ли? — попита Яна.
	Бащата на Елена, Петер, гледаше стената. Беше си изпил ликьора.
	— Каква програма, господин Сорокин?
	— Знам, че си отличничка, Елена. Говорих с учителите ти тук, в Млада Болеслав. В Прага ще учиш езици и култура. Ще учиш икономика и финанси, философия, политическа философия, която понякога наричаме държавничество. Ще се научиш как да живееш в други държави, дори западни държави. Чувала ли си френската дума _etiquette_? Ще учиш етикет. Поведение за всякакви ситуации и всякаква публика. Мода дори. И ще продължиш заниманията си с гимнастика, ако искаш. С най-добрите треньори в Чехословакия. Как ти звучи?
	„Защо аз — мислеше си Елена. — Какво съм направила?“
	— Има само едно нещо, което трябва да запомниш и то е важно.
	— Много е важно — каза Яна. — Слушай внимателно.
	Сергей се обърна към баща й и го изгледа за миг, преди отново да се обърне към нея.
	— Боя се, че е въпрос на живот и смърт. — Той замълча, бледото му лице беше строго. — Никога не бива да говориш за това.
	— За Карловия университет ли?
	— О, не, за _това_ можеш да говориш, разбира се. Официално ще бъдеш записана в Катедрата по физическа култура заради блестящите си умения. Да?
	— Да.
	— За това можеш да говориш. Родителите ти могат да се хвалят с дъщеря студентка. Но за специалната програма, специалните възможности, специалния живот, който всичко това ще ти разкрие, за тях не бива да говориш никога.
	— Но защо?
	За миг Сергей Сорокин я погледна така, както бе погледнал треньора Вачек, и Елена потръпна. Този мъж бе в състояние да ти бръкне в устата и да ти откъсне езика.
	— Това ще разбереш по-късно.
	— Трябва ли да кажа „Да“, господин Сорокин? Ами ако…
	Баща й проговори за втори път. Всички се обърнаха към него.
	— Много съжалявам, миличка. — Очите му бяха пълни със сълзи. — Най-важната ми задача е да те опазя. Но трябва да кажеш „Да“ за тази програма. Не можеш да откажеш.


>	5

	_Прага, 2016_
	На следващата сутрин някой почука на вратата на Грейс.
	Мъж на около двайсет години с евтин полиестерен черен костюм й се представи като Габриел, шофьора. Той поведе Грейс към фоайето и навън към дълъг сребрист крейг седан, не съвсем лимузина. Щом я настани в колата, се върна да вземе Елена. Седалките бяха от черна кожа с дървени бордюри, а между задните и предните седалки имаше миниатюрно хладилно шкафче. Беше пълно с безалкохолни, вода и бутилка шампанско „Перие Жуе“.
	Грейс говореше френски, но не толкова добре, колкото Елена, която, докато влизаше в колата, спореше по телефона за нов договор за дистрибуция на парфюмите й от френската верига „Галери Лафайет“. Жената, с която говореше, беше поискала да изчакат, докато минат изборите, но Елена не беше съгласна и деликатно я обвиняваше в дискриминация.
	Утрото бе сиво, дъждът заплашваше да плисне всеки момент. Грейс гледаше през стъклото как калдъръмът на Стара Прага се превърна в бетонни плочки, а резбованите каменни сгради отстъпиха на бетонни панели. Изящните изваяни форми се превърнаха в строги правоъгълници. Мяркаха се редки минувачи, а велосипедистите бяха изчезнали.
	Грейс се наведе напред с бележник в ръка.
	— Габриел, има ли си име архитектурният стил от времето на комунизма?
	Той посочи една типична група грозни бетонни кули.
	— Тези ли?
	— Да.
	До нея Елена, изглежда, беше удържала победа, защото хвалеше Мадам за интелигентността и смелостта й.
	— Това са панелки. Били са много бърз и ефективен начин за строеж. Много семейства живееха в идентични апартаменти. Тук, в Чехия, сме световни шампиони по строене с бетон.
	Сградите напомняха на Грейс общинските жилища в покрайнините на Ню Йорк и Минеаполис.
	— Много са потискащи. Съжалявам.
	Габриел я погледна в огледалото за обратно виждане.
	— Вие щастлива жена ли сте?
	— Возя се на задната седалка на крейг с бутилка шампанско из Прага. Как бих могла да не съм щастлива?
	— Това не е по чешки. Може би някой ден моите деца или техните деца ще бъдат _винаги щастливи_ като американци.
	Елена приключи разговора си.
	— _Bien_. Ще започваме ли, _duše moje_?
	По време на полета до Прага Грейс беше измислила осемнайсет въпроса от осемнайсет измислени жени от всякакви скучни щати, но никой не беше кой знае колко интересен.
	— Откъде знаеш толкова много езици? — попита тя, вместо да отговори.
	— Не са толкова много.
	— Едва ли е било нормално за едно чешко момиче да учи толкова много езици.
	Елена посегна към бележника.
	— Това не звучи като въпрос, който би могла да зададе жена от Ефраим, Юта.
	Бяха излезли от града, но тук и там се мяркаха миниатюрни метрополиси, закътани в някоя долина. Те бяха провинциални версии на бетонните жилищни комплекси: кула, издигаща се редом с фабрика, и двете запустели, ръждясала люлка.
	Стедман Коу беше провалил плановете на Грейс да се заеме със сериозна разследваща журналистика, но беше прав за едно: тя разполагаше с уникален достъп до Елена Крейг. Миналата нощ Грейс бе мислила за Елена, застанала сама в мрака на президентския апартамент. Тя беше много повече от собственичка на верига спа центрове. Елена беше сложна, успяла, интригуваща жена на крачка от огромна власт. В малката си, но съвършена хотелска стая Грейс си беше представила как написва историята на живота й. Прегледа собствените си бележки от петте им срещи досега, но там нямаше кой знае колко информация извън материалите за колонката „Попитай Елена“. Беше прегледала всичко, което откри в интернет, за детството на Елена в Млада Болеслав и за женитбата й с Антъни Крейг, както и за развода. Повечето материали бяха от клюкарски нюйоркски списания от 90-те и не бяха кой знае колко интересни.
	Тя извади от чантата си книга, книгата, която си беше купила на летището в Монреал: мемоарите на Антъни Крейг за успехите му в бизнеса „Успей със замах или не се хаби“. Книгата отново бе станала бестселър заради кандидатурата му за президент. Тази сутрин, над купичка мюсли с кисело мляко, в ресторанта на „Четири сезона“ тя подчерта местата, в които ставаше дума за Елена. Сега, в колата, тя отвори на страница седемдесет и девет и зачете на глас.
	— „Елена Климентова участваше в олимпийския отбор по спортна гимнастика на Чехословакия по време на Олимпиадата от 1972, беше топмодел в Европа и Канада, имаше диплома от най-добрия университет в Прага, произхождаше от семейство на автомобилни инженери и беше страхотно корава. И сто я тук, без кавалер, на моето парти, в най-важния ден в живота ми до този момент. Съвършената жена!“
	Елена дръпна книгата от ръцете й и я прелисти. В средата имаше снимки.
	— Антъни преувеличава. Аз бях просто резерва.
	— Какво значи това?
	— Ако някоя по-добра гимнастичка се разболееше, аз щях да заема мястото й.
	— И не сте се състезавали?
	— Не.
	Отговорът бе категоричен и не насърчаваше задаването на още въпроси. Грейс обаче се престори на разсеяна. Искаше й се да отвори бележника си и да започне да пише.
	— С Йозеф Страка двойка ли бяхте?
	Елена се засмя.
	— Да и не. Накрая ми беше повече като брат. Но нали знаеш как е, когато си млад.
	Грейс си помисли за странното пътуване в асансьора със Страка, когато я заведе в апартамента на Елена.
	— Аз не съм имала гадже — брат.
	Елена тупна леко Грейс по главата с „Успей със замах или не се хаби“.
	— Трябва да се заемаме с работата за „Нешънъл флаш“. Времето ми е ценно.
	Габриел каза нещо на чешки и Елена започна да го упътва. Той слезе от магистралата и колата пое по тесен път към дълбока долина, през която течеше рекичка. В края на дълга алея, обрамчена с изкривени, чворести плодни дървета с голи клони, се издигаше каменна къща.
	Крейгът спря в края на алеята и Елена изчака Габриел да слезе и да заобиколи до нейната врата. Грейс излезе сама и също заобиколи към страната на Елена. Чуруликаха птички, но иначе цареше тишина. Никой не би могъл да ги види или да види какво правят от километри околовръст. Елена вдиша и разпери ръце.
	— Подушваш ли го?
	На Грейс й миришеше просто на чист въздух.
	— Ето това трябва да бъде във всяко шишенце с моя парфюм. Природа, детство, надежда, семейство, сигурност.
	Голямата каменна къща беше заключена, капаците на прозорците бяха затворени. Грейс описа мястото в бележника си и направи няколко снимки.
	— Това вашата къща ли е, госпожо Крейг?
	Елена не отговори веднага. Тя се отдалечи от къщата към калния бряг на реката. Водата беше кафява.
	— Когато учех в университета, идвах тук на гости на родителите си. С баща ми ходехме на такива прекрасни разходки. След като се омъжих за Антъни, с дъщеря ни идвахме всяко лято. После аз се връщах в Америка, а тя оставаше с дядо си.
	— Преди края на комунизма?
	— О, да.
	— Как беше тогава?
	Елена погледна бележника на Грейс.
	— Тоест, за дъщеря ви сигурно е било необичайно да смени центъра на капитализма с комунистическа държава.
	— Защо?
	— Ами толкова е различно. Предполагам, може да се каже, че е живяла двойствен живот.
	— О, това не беше никакъв _двойствен живот_. Баща ми я учеше на разни неща. Да лови риба, да се грижи за градина, да живее от земята по традиционния европейски начин. Научи се да се грижи за себе си, независимо дали ще стане милиардерка като Антъни или… — Елена пак се загледа към реката. — Баща ми умря твърде млад. Не бях при него, когато имаше нужда от мен.
	— Баща ви? Той е вярвал в комунизма?
	— Баща ми вярваше в семейството си. Вярваше в реда и сигурността. Всички правим компромиси, жертви. Всички! Няма значение къде живеем. Пазим децата си.
	— А майка ви? Не говорите често за нея.
	— О, тя обожава живота си в Ню Йорк и Флорида. — Елена прегърна Грейс през раменете, поведе я обратно към колата и по пътя издърпа бележника от ръцете й. Отвори го и прочете каквото беше записала Грейс. Габриел тръгна пред тях, за да отвори вратата.
	— Комунизмът като че ли не е бил особено тежък за вашето семейство. Тук е много хубаво.
	— Имахме късмет. Но сега ще ти покажа нещо друго.
	След петнайсет минути, изминали в почти пълно мълчание, те спряха в равнината в покрайнините на град, издигнат на хълм: Млада Болеслав. Грейс искаше да го опише в бележника си, но Елена не й го беше върнала. На чешки Елена упъти Габриел към грозновата групичка двуетажни бетонни къщи, избелели от времето. Дърветата отпред бяха запуснати. В ъглите на двора бяха натрупани прашни торби за боклук.
	Те спряха пред къща с два апартамента, един на горния и един на долния етаж.
	— Това хубаво ли ти се струва? — Елена не я погледна, докато говореше. — Все още ли мислиш, че комунизмът не е бил толкова лош? Тук живях като момиче. Нямаше значение, че баба ми беше бригадир във фабриката на Лорин и Клемент. Нямаше значение, че родителите ми бяха образовани, майка ми — инженер, а баща ми — оптик. Живеехме тук, като всички останали. Това е комунизмът. Много е хубав, нали?
	Трудно й беше да си представи Елена дори в близост до такова място.
	Грейс направи снимка на къщата и двете се върнаха в колата. Елена беше оставила бележника на седалката, затова Грейс си го взе и отвори на нова страница. Попита как е минавало ежедневието в тесния апартамент, как е живяла Елена като момиче. Тя отново заговори за баща си сякаш всеки миг щеше да се разплаче.
	Габриел пое по път, изпълнен със завои, към върха на хълма. Покрай тях се точеха закованите витрини на празни магазини. По тротоарите стояха млади мъже и жени, пиеха бира от кутийки и пушеха.
	— Какво се промени?
	Елена не отговори.
	— Как така вие и семейството ви сте се преместили от тази къща на онова хубаво място, което ми показахте?
	— Както казах, имахме късмет.
	— Но какво значи това? Спечелили сте къщата на лотария или нещо подобно ли?
	На върха на хълма имаше завой във формата на U, след който се откри централният площад на Млада Болеслав. Имаше статуя и величествена стара сграда — общината — с часовникова кула и купол с формата на лукова глава. Пред нея на площада се издигаха няколко скулптури с индустриален вид — тъмни, изкривени тръби.
	Елена още не беше отговорила, затова Грейс продължи:
	— Не знам много за Чехословакия от времето на комунизма. Кога…
	В изблик на гняв, какъвто Грейс никога не беше виждала, Елена се обърна към нея и дръпна бележника от ръцете й. Отвори го и започна да къса страниците, които бе изписала Грейс.
	— Махай се — прошепна тя.
	— Какво? Защо?
	— Това не е за „Попитай Елена“. — Елена продължи да къса страници и да ги тика отстрани на седалката си. — Не знам какво правиш и защо пишеш тези неща. Защо го правиш?
	— Аз… щях да ви попитам дали може да напиша книга за вас. Съжалявам, трябваше да го спомена по-рано. Вие сте толкова изумителна, вдъхновяваща жена, стигнала сте от онази къща в подножието на хълма до сегашния си живот и мисля, че много жени биха…
	— Слизай от колата. — Елена повиши тон.
	— Госпожо Крейг, моля ви. Беше просто идея. Разбира се, ако не искате да пиша книга, няма да я пиша.
	— Тайна книга? Разкрития? Ти злоупотреби с доверието ми. Габриел!
	Елена превключи на чешки и излая няколко заповеди. След като откъсна всички изписани страници, тя хвърли бележника на Грейс. Габриел погледна в огледалото за обратно виждане и срещна погледа на Грейс. Докато слезе и заобиколи, Грейс вече беше отворила вратата.
	Тя започна да се извинява, заеквайки, да моли за втори шанс, но Елена дори не я погледна. Вече валеше, а Грейс нямаше нито чадър, нито яке.
	Без да продума, Габриел я отмести от пътя си, затвори задната врата на колата, върна се на мястото си и затвори и своята врата. След миг дългият сребрист крейг пое с трополене по калдъръма, мина покрай общината и се отправи надолу по хълма.
	Отначало всичко това се стори на Грейс толкова нелепо, че я досмеша. След цялото време, което бяха прекарали заедно с Елена, тя никога не беше ставала свидетел на подобна реакция от нейна страна. После осъзна, че с колонката „Попитай Елена“ е свършено, или поне с нейното участие в нея. Дъждът беше студен, а вятърът — неприятен. На малкия площад се мяркаха петима-шестима души, някои бързаха с торби в ръце, други се подпираха на витрините на магазините и пушеха. Голямо черно куче мина покрай индустриалните скулптури без нашийник и без стопанин. Грейс се беше озовала сама на място извън туристическите маршрути, на един час път от Прага.
	С бясно биещо сърце тя огледа местните в търсене на най-приветливото лице и си избра набита възрастна жена, скрила се под навеса на магазин за храна за животни, с цигара в ръка и синя шапка.
	— Здравейте, извинете.
	Жената не отвърна на усмивката й, но вдигна ръка с цигарата за поздрав.
	— Говорите ли английски?
	Очевидно не. След миг жената посочи с цигарата към сградата от другата страна на площада.
	— Там ли? Онзи магазин? Там някой говори английски?
	— Английски — каза жената.
	Грейс хукна по сивите павета на площада към магазин за спортни стоки срещу някакъв ресторант. Пътят беше кратък, но обезсърчителен. Тя си представи как се обажда на Стедман Коу, за да му каже, че най-четената им колонка е в опасност и вината за това е изцяло нейна.
	Но много по-лошо бе, че тя беше изгубила човек, за когото се надяваше, че ще станат приятели. Тя нямаше много приятели и в минутите, последвали избухването на Елена в колата, тя бе осъзнала, че реакцията й, макар и може би крайна, бе напълно оправдана. Грейс не можеше да си представи какво е да се разведеш с Антъни Крейг, да бъдеш въвлечена в президентската му кампания, а усилията ти да изградиш собствен бизнес да бъдат пренебрегнати. И тя, като журналистите в балната зала на „Четири сезона“, се беше опитала да се възползва от Елена, за да влезе в орбитата на Антъни Крейг, неговата власт и слава. Първо с Вайълет Рейн и сега с идеята за книга.
	През витрината на магазина за спортни стоки се виждаха манекени, нагласени за зимни развлечения: хокей и фигурно пързаляне, ски алпийски и северни дисциплини, оборудване за снежни преходи. Грейс влезе в магазина и една атлетична, мускулеста жена, горе-долу на нейна възраст, с черен клин и жълта тениска, вдигна поглед от стоика с пухени якета. В едната си ръка държеше клипборд, а в другата молив.
	— _Dobrý den._
	— Здравейте. Съжалявам. — Грейс си пое дълбоко дъх, за да успокои биенето на сърцето си. — Не говоря чешки, а малко се изгубих.
	— Дошли сте на правилното място. — Жената се усмихна. Говореше английски със северноамерикански акцент. — С какво мога да ви помогна?
	— Трябва да се върна в Прага. Има ли автобус или влак?
	— Разбира се. Има влакове през час, ако не се лъжа, до централната гара в Прага. Експресът е по-нарядко, но ако имате малко време, дори пътническият влак ще ви отведе в града. Гарата е на около двайсет и пет минути пеша. Проблем с колата ли?
	— Нещо такова.
	Жената имаше къса червена коса и лунички.
	— Един момент. — Тя прекоси магазина и влезе зад касата, наведе се и се изправи с малка кутия в ръце.
	— Знаех си, че някой ден ще влязат в употреба. — Тя извади от кутията прозрачен дъждобран с надпис _Praha 2016_, с лого във формата на лаврово листо.
	— Прага се кандидатира за Олимпиадата много отдавна. Не се класирахме в списъка с фаворитите, но направиха доста рекламни материали.
	— Колко струва?
	— О, не мога да го продам. Дори не съм сигурна защо не съм го изхвърлила още.
	Грейс промуши глава през дупката на дъждобрана. Очилата й паднаха и жената ги вдигна. Грейс й благодари и се представи.
	— Аз съм Катка.
	— Говориш страхотен английски — каза Грейс. — Живяла си в…
	— В Ню Йорк. Седем години, когато бях на двайсет и няколко. Баща ми беше треньор на една жена, която се установи в Ню Йорк и тя ме нае на работа в маркетинговия отдел на компанията си. От Млада Болеслав е. Сигурна съм, че си чувала за нея или поне за бившия й съпруг. Елена Крейг говори ли ти нещо?


>	6

	_Прага, 1970_
	Един мъж — не, двама мъже — си шепнеха пред вратата на Елена. Мъждивата светлина от лампата в коридора, нашарена със сенки, трептеше в цепнатините.
	Нямаше нищо страшно. Глупаво беше да се страхува. Но шепнещите мъже не отминаха, когато тя се опита с усилие на волята да ги накара да отминат. Вместо това дръжката на вратата й потрепна.
	Инстинктът: да скочи от леглото към прозореца, да го отвори, да се спусне по стената и да побегне. Но накъде? Това със сигурност не беше нищо страшно, може би двама професори, спрели на сладки приказки, реалност, смесена с полусън. Дните в университета бяха дълги — лекции от осем сутринта до пет следобед и после физически упражнения. Бягане и гимнастика, но и по-странни неща, като самоотбрана с преподавател от Китай и стрелба.
	Неотдавна се беше научила как да прави отрова от рицинови семена.
	Счупи прозореца! Бягай! Но ако беше сбъркала и това бе просто глупава шега, щеше да се посрами и да посрами и майка си. Приятелят й Сергей Сорокин щеше да я прати у дома.
	Шепотът в коридора се промени.
	Един от мъжете броеше обратно от десет на руски. _Семь, шесть, пять._ Вече беше твърде късно да се метне към прозореца. Елена скри глава под завивката и безмълвно повика баща си, своя _tatinek_, да я спаси.
	Вратата се тресна в стената и в стаята нахлуха двама мъже. Елена изпищя и единият я удари в лицето, нахлузи на главата й торба и завърза ръцете й зад гърба. _Млъквай. Млъквай, кучко. Курва. Предателка._ Ръмжаха в лицето й, а дъхът им смърдеше на наденици и бира толкова силно, че миризмата проникваше през торбата. Тя извика за помощ и един от тях отново я удари, този път толкова силно, че за миг тя изгуби съзнание. За повече от миг.
	Намираше се в автобус или микробус, който трополеше по калдъръм. Под торбата лицето й беше мокро от кръвта, протекла от носа й. Една ръка, не, крак, се движеше нагоре-надолу по пищяла на левия й крак. После тя чу гласа на приятелка, на най-добрата си приятелка в програмата.
	— Еленка — прошепна тя. — Аз съм. Даника.
	— Какво става? — проплака Елена. — Носът ми кърви.
	— Водят ни някъде. Бъди смела, Еленка. Тук съм, с теб съм.
	— Нещо лошо ли сме направили?
	Микробусът спря рязко.
	Елена се плъзна напред и ръцете й, завързани за някакъв прът зад нея, се изопнаха, сякаш щяха да се откъснат от ставите. Вратата се отвори и под нощницата й нахлу студен въздух. За миг, когато се промъкна и под торбата на лицето й, студът й се стори почти приятен. Дебелите ботуши на мъжете прогърмяха по металния под на автобуса или камиона, или микробуса. Още говорене на руски. Единият от мъжете сложи ръка на бедрото й и тя изкрещя. Той бутна тялото й встрани и се зае с въжетата на китките й.
	Сега тя вървеше боса по студен, мокър бетон.
	— Къде ни водите? — попита на развален руски.
	— Млъквай и няма да имаш проблеми, кучко.
	Елена реши, че са минали реката, че са отвъд замъка, там, където градът се издигаше на запад от долината. Мъжете, които ги бяха довели тук, не бяха професори, не бяха водачи. Този миришеше на старо месо. Влязоха в кънтящ коридор, после свиха в друг.
	Чу се дрънкане на ключове.
	— Елена, не им казвай нищо! — Последва тъп удар — шамар? — и някакъв мъж каза на Даника да си затваря грозната уста.
	— Кажи на нашите, ако ме убият… — Мъжът запрати Елена с лицето напред към студената бетонна стена. Носът отново я заболя. Мъжът затисна тялото й със своето и задиша във врата й. Тя усети гротескната издутина на пениса му. Той изсъска, пръскайки слюнка в ухото й, че ако каже още една дума, ще страда много повече.
	После свали въжетата от китките й и торбата от главата й и я бутна в малка бетонна стая, с почернели от плесен стени и улей за оттичане в средата на пода.
	Беше попаднала в затвора.
	Вярно беше онова, което говореха в училище, онова, което казваше баща й. Понякога човек казваше нещо нередно, правеше нещо нередно и просто изчезваше.
	Тук изчезваха.
	Тя си помисли за Сергей Сорокин, който се бе отнесъл мило с родителите й, който им беше благодарен и проявяваше интерес към тях. Хвалеше ги, че са отгледали толкова талантлива, интелигентна, красива, висока дъщеря. Тя беше славянска принцеса, създадена за величие.
	Елена се замисли какво беше говорила, какво беше правила, какво беше чела, какво беше мислила през последните два месеца в школата, но не успя да си спомни нищо нередно. Що за школа беше това изобщо? Нито едно от останалите момичета не знаеше за какво ги обучават, също като нея. „Лидерство“ беше единственото, което казваше Сергей. Преподавателите повтаряха същото. Въпреки това момичетата не биваше да говорят за обучението си дори помежду си.
	Може би някоя от другите жени в програмата не я харесваше, замисли се сега Елена. Имаше една-две, намусени и потайни, но сигурно никоя от тях не би могла да я намрази дотолкова, че да излъже, за да доведат Елена тук. За това я беше предупреждавал баща й. Винаги бъди любезна: човек може да ти съсипе живота с едно телефонно обаждане.
	Тя не искаше да седне на студения и мръсен под, но нямаше избор. Спете, когато можете, така им казваха. Ако враговете ви разпитват, ще се постараят да ви изтощят.
	Но кой? Кои бяха враговете?
	Когато се предаде и се свлече на пода, високоговорителите на тавана се включиха: от тях започнаха да се леят повтарящи се, дисхармонични звуци от китара, толкова дразнещи, че й се наложи да си запуши ушите.
	Сигурно родителите й бяха казали или направили нещо, помисли си Елена. Макар и по различни причини и двамата дълбоко в душите си искаха нещата да станат пак такива, каквито бяха преди идването на комунистите. Яна искаше да царува като кралица над града или поне да стане шеф на завода. Петер искаше да го оставят на мира с работата му и с тихите вечери през почивните дни на село. Всички подслушваха — през стените, на улицата и в завода, в магазините и по телефона.
	На майка й беше особено трудно да си мълчи, да пази тайна. Беше толкова щастлива, когато Елена замина за университета, толкова горда, когато се премести в апартамента на върха на хълма. Имаше само едно правило и майка и сигурно го беше нарушила.
	А може би самият Сергей и цялата програма бяха против правилата. Никоя от приятелките й в школата не вярваше, че програмата има каквато и да е връзка с университета. И тя, и родителите й си бяха мислили, че са свързани, но не бяха, и сега беше дошъл краят на всички тях.
	Часовете минаваха. Времето за вечеря и времето за закуска. Тя се опита да спи под звуците на китарата, със стържещ от глад стомах, но не успя.
	Облекчи се в улея с надеждата, че никой не я гледа през дупка в стената. Флуоресцентните лампи бяха непоносимо ярки, а звуците се превърнаха в живо същество, в звяр, вилнеещ из тялото й. Тя спря да мисли кой би могъл да я види гола, издърпа нощницата си и я уви около очите и ушите си, насили се да мисли, за каквото и да е, освен за храна.
	Тъкмо започваше да се унася в сън, когато вратата се отвори с дрънчене.
	— Тръгвай! Тръгвай!
	Същите мъже, които ги бяха довели, я издърпаха от стаята в по-топлия коридор.
	— Противна свиня — каза единият и дръпна нощницата надолу, за да покрие тялото й. — Видях те да сереш на пода.
	Вкараха я през някаква врата в стая, която бе празна, с изключение на няколко дървени стола и плакат със скелет на стената. Даника стоеше трепереща в ъгъла.
	— Елена!
	Мъжете я блъснаха към Даника и двете момичета отчаяно се прегърнаха. Зашепнаха си. Къде бяха? Какво бяла направили, за да заслужат това? Щяха ли да умрат? След по-малко от десет секунди мъжете ги издърпаха една от друга.
	— Ти си по-силна от тях, Елена! — извика й Даника.
	Следващата стая беше тъмна и гореща, осветяваше я една-единствена лампа. Вътре миришеше на прах и изгорели газове, като в гараж, както и на цигари и още нещо, нещо изгоряла коса? Имаше широка мивка, пълна с вода. Елена беше жадна, но знаеше, че не бива да моли за вода. В ъгъла седеше брадат мъж с цигара в ръка. Оранжевата светлина на лампата едва достигаше до лицето му. До него имаше наредени разнообразни предмети, включително акумулатор за кола, кофа, жици, въжета и всякакви инструменти.
	Мъжете я обърнаха и я предупредиха с шамар в ухото да съдейства. Преведоха я през стаята и я накараха да седне на един стол, след което — _О, моля, не_ — отново сложиха торбата на главата й и завързаха ръцете и краката й за стола.
	— Сега. Тихо. Ако се бориш, ще боли повече.
	Тя плачеше и стенеше.
	— Искам да си ида вкъщи.
	— Тихо.
	Чу се жужене, електрическо жужене. Тя знаеше какво ще стане сега. Мъжът в оранжевата светлина на лампата щеше да я нарани. Тя мразеше думата _изтезания_. Баща й не можеше да я спаси, защото този мъж беше от полицията. Беше от правителството.
	Какво беше казала? Какво беше направила? Какво знаеше?
	И тогава си спомни. Спомни си какво знаеше, какво й беше казал Сергей, че трябва да знае, ако това някога се случи.
	Нищо.
	Тя чу твърдите подметки на мъжа по прашния под. Вратата се затвори с трясък. Той стоеше толкова близо, че тя чуваше дишането му, помирисваше цигарата му.
	— Къде си, Елена?
	Нищо.
	— Участваш в специална програма. Нали?
	Нищо.
	— Може би са ти казали, че програмата е правителствена. Че е на тайните служби, на Държавна сигурност, дори на КГБ. Те лъжат. Те са предатели. Използвали са те. Защо някой би поканил човек като теб, незначително същество като теб, в специална програма?
	Той се отдръпна от нея. Тя го чу как вдишва дълбоко цигарен дим и хвърля цигарата на твърдия под, как я смачква. Сега гласът му омекна.
	— Елена Климентова. Дъщеря на Петер и Яна, които обичаш. Обичаш ги. Да?
	— Да.
	— Вината не е твоя. Виждам, че си невинна. Това е нелегална програма. Ти не знаеше, нали?
	Нищо.
	— Ето те сега, хубава Елена, по нощница, почти гола пред мен. Мога да правя каквото си поискам с теб. Но аз не искам. Не съм лош човек. Просто защитавам интересите на Чехословакия. Разбираш ли?
	Нищо.
	— Трябва да ми кажеш само едно просто нещо: името на мъжа, който те вербува.
	Елена вече усещаше топлината, чуваше жуженето. Командирът доближи оголената жица до бузата й, толкова близо, че плътта й завибрира, заболя я така, както не боли от нищо друго.
	— Не — проплака тя. — Моля ви, не.
	— Не какво? — Той разкъса нощницата й отпред и тя се загърчи във въжетата, защото не искаше той да вижда голото й тяло. — Кажи ми името на мъжа, който те вербува. — Сега той доближи вибриращата жица до гърдите й и я докосна веднъж. Всяка клетка в тялото й избухна от удара и тя изкрещя.
	— Просто ми го кажи и ще спра. Ще ти донеса чиния с кнедли, пилешко и печено сирене. Ще можеш да се обадиш на родителите си. Един от колегите ми в момента е при тях, за да сме сигурни, че ще съдействаш. Всичко ще се върне постарому. Няма нужда да се тревожиш, че предаваш приятелите си. Ние ги хванахме всичките: и момичетата, и фалшивите ви преподаватели, и администраторите. Всички сте в капана. Всички, освен един.
	Той отново доближи жицата и Елена най-сетне си спомни какво беше чела, какво й беше втълпявал инструкторът. Просто отпътувай. Напусни тялото си и отпътувай надалече от бетонната стая, нагоре по прекрасната река, към планините, към девствения сняг в пролетен ден с баба ти и дядо ти, виж се как си събличаш якето и го връзваш на кръста си и се пускаш със ските нагоре, нагоре, чак до над облаците.
	— Толкова е просто, Еленка. Едно име.
	Но тя беше на върха на планината и гледаше надолу, беше там, където никой и нищо не можеше да я достигне.


>	7

	_Прага, 2016_
	Грейс пое през пълната с народ централна гара към вратите, които щяха да я изведат в Стария град на Прага. Дъждът бе спрял, но градът бе подгизнал, духаше вятър. Тя последва потока от хора през миниатюрен парк надолу по оживена улица и излезе на долнопробен, но симпатичен булевард, пълен с магазини. Във влака Грейс беше преписала по памет всичко, което Елена бе откъснала от бележника й. Записа всичко, което Катка й разказа за баща си, треньора по спортна гимнастика, за отношенията му с Елена, макар информацията да не беше особено вълнуваща. Колкото повече пишеше Грейс, толкова по-безсмислено й се виждаше цялото начинание. Без съдействието на Елена книга нямаше да има, но писането й отвличаше вниманието от надвисналата криза: трябваше да се обади на Стедман Коу.
	В квартал, сякаш излязъл от картичка с приказни мотиви, на изток от „Четири сезона“ мъже и жени продаваха наденички и греяно вино от бели будки и макар че имаше още месец до декември, наоколо бяха закачени коледни украси. Туристи правеха снимки на Стария градски площад, седнали във файтони, теглени от коне. Някаква жена с червена пръчка в ръка говореше високо на английски за местната история на огромна и разнообразна по произход тълпа от туристи под Астрономическия часовник. На Грейс целият град й миришеше на запечено на тиган свинско и алкохол и й се прииска по малко и от двете. Нямаше смисъл да се преструва, че е нещо повече от турист, клиент на пазара за културни приключения. Присъедини се за малко към туристическата група, приклякайки, за да избегне удар от някой от селфи стиковете, размахани наоколо, и послуша за историята на квартала от петнайсети век, докато не забеляза двама мъже от влака. Бяха седели на два реда зад нея и когато се беше върнала от тоалетната, един от тях я беше огледал. Беше облечен в дебело кожено мотоциклетно яке и имаше бледосини очи, които биха изглеждали красиви на женско лице. При него не се връзваха с изпъстрения с жилки нос и рехавата руса коса.
	Беше студено и дори с дъждобрана Грейс се беше измокрила по пътя от магазина за спортни стоки в Млада Болеслав до гарата. Искаше гореща вана и искаше да се отдалечи от зловещите мъже от влака, затова тръгна с туристите от Стария градски площад към Карловия мост, покрай магазини за сувенири и бутици за бохемски кристал. На всеки няколко минути поглеждаше небрежно през рамо, за да види дали мъжете я следваха.
	Фоайето на „Четири сезона“ беше топло и миришеше приятно. На пианото жена свиреше мелодия от саундтрака на „Амели“. Портиерът и жената, която я беше обслужила сутринта в кафенето, я поздравиха. Когато стигна до вратата на стаята си, на втория етаж, картата й ключ не проработи. Грейс пробва отново и отново, пъхаше картата във всички посоки, но не успя да отвори.
	Във фоайето жената на рецепцията я информира, че престоят й е прекратен. Багажът й я чакал в склада. Мадам не е ли знаела?
	— Сигурно е станала грешка — каза Грейс. — Бихте ли проверили пак? Имам резервация за пет дни.
	След две минути мениджърът, дребен, изящен мъж, на чиято табелка на ревера пишеше „Даниел“, застана до компютъра и прошепна, че мадам Крейг е заминала по-рано от очакваното. Отменила резервацията и на своя апартамент, и на стаята на Грейс.
	— Но там бяха всичките ми неща.
	— Много съжалявам. Мадам Крейг каза, че сте я помолили да ви събере багажа. Чантата ви е при нас. Тя… Мадам объркала ли се е?
	— Ако си платя и остана колкото беше планирано, колко ще струва?
	Мениджърът Даниел продължи да шепне, докато се суетеше около компютъра.
	— Ще ви предложа най-изгодната ни цена.
	Цената очевидно беше толкова изгодна, че се наложи той да я напише на лист хартия и да го подаде на Грейс през рецепцията, сякаш ако назовеше сумата на глас, щеше да си създаде неприятности. Пет хиляди чешки крони на вечер.
	— Колко е това в евро?
	Даниел взе листа обратно, написа нещо и крадешком го плъзна към Грейс. Сумата бе 180 евро.
	Десет минути по-късно Грейс влачеше куфара си към малък апартамент от Еър Би Ен Би на етаж над магазин за подправки, който щеше да й струва 72 канадски долара на вечер. Тя качи куфара по спираловидната каменна стълба и поздрави жената, която пушеше и четеше клюкарско списание пред вратата. На корицата имаше снимка на Антъни Крейг, заедно с друга — на Брад Пит и Анджелина Джоли. Това беше чешката версия на нейната публика.
	В апартамента нямаше вана, а самият той миришеше на пипер, затова тя си взе горещ душ. На миниатюрната кухненска масичка хазяйката беше наредила седем брошури за пътувания по реката, ресторанти и музеи. Грейс разлисти брошурата на Музея на комунизма, включи компютъра си, свърза се към безжичния интернет и прехвърли всичко, което беше записала в бележника си, в нов документ на лаптопа, след което започна да търси информация за Катка Вачек, баща й, чешки гимнастици и Елена Крейг.
	Откри една-единствена вестникарска статия на чешки и я копира в полето за превод на Гугъл. Статията беше от 2011 година. Въпреки тромавия превод ставаше ясно, че треньорът Вачек съжалява за това, че талантливата му ученичка Елена Климентова се е отказала от гимнастиката толкова рано, през 1968.
	„Предполагам, че нещата се развиха добре за нея“, бе цитирал репортерът Вачек.
	Ако се беше отказала от гимнастиката през 1968, как така е могла да бъде резерва в олимпийския отбор на Чехословакия през 1972? Защо в книгата си Антъни Крейг твърдеше, че е била в отбора? Защо Елена излъга?
	Телефонът на Грейс изжужа: някой звънеше и този някой беше Стедман Коу. Нямаше съмнение, че Елена или някой от подчинените й му се беше обадил да се оплаче, може би дори приятелят й Йозеф Страка. Вместо да вдигне, Грейс се дооблече и излезе навън в хладния следобед с брошурата на Музея на комунизма в ръка. Вля се в реката от туристи и на първата будка си купи чаша греяно вино. Телефонът й изжужа отново и отново.
	Тъкмо когато стигна до Музея на комунизма, построен в симпатична чешка версия на откритите търговски центрове, заобиколен от ресторанти и магазин за слънчеви очила, тя получи съобщение.
C>
	Обади ми се или ще се наложи да те уволня.
C$
	Пред музея имаше фермерски пазар. Грейс си купи още греяно вино и го изпи толкова бързо, че си изгори гърлото.
	Той вдигна на първото позвъняване.
	— Грейси, какво си направила на Елена?
	— Стедман, помниш ли как ми каза нещо като „Би могла да напишеш книга за нея“?
	— Не мисля, че съм казвал подобно нещо.
	— Каза го. Е, и аз си помислих същото. — Започна отново да ръми, затова Грейс се скри във фоайето на Музея на комунизма. — Просто зададох няколко невинни въпроса за детството й, какво е било да расте по комунистическо време и тя откачи и ме изрита от колата. Изостави ме насред нищото.
	— Тя казва, че си я тормозила.
	— Стедман, тя винаги е била мила с мен. Тя е най-вълнуващата личност, която някога съм срещала. Но лъже. И то не само за мен.
	— Не ме интересува особено дали лъже, Грейси. Елена си плаща навреме. Има публика. Освен това си мислех, че двете сте приятелки. Така ми каза. Че си предала приятелството ви.
	— Приятелки? Наистина ли го каза? Приятелство?
	— Звучеше искрено наранена.
	Грейс искаше да приключи разговора и да изпие още чаша-две греяно вино. Каза на Коу за историята с олимпийския отбор и той въздъхна.
	— Никой през седемдесетте и осемдесетте не е подозирал, че някога ще има интернет, когато порасне — каза той. — Аз например лъжех хората, че свиря в Лемън Пайпърс.
	— Това пък какво е?
	— Рокгрупа. _Green Tambourine*_?
	[* Песен на Лемън Пайпърс от 1967 г. — Б.пр.]
	— Не знам какво е това.
	— Идеята е, че през 1979 хората не са носели компютърни енциклопедии в задния си джоб по купоните. А и какво изобщо ми казваш? Че ще напишеш цяла книга за това, как Елена Крейг е излъгала, че е била в олимпийския отбор?
	— Не.
	— Слушай, не искам да наранявам чувствата ти, но знаеш ли с какво се занимаваш от двайсет години? Откакто си пораснала? Работиш за мен. Работиш за „Нешънъл флаш“. Ти не си разследващ журналист. Никога няма да станеш втората Кристиан Аманпур. Ти дори не знаеш _как_ се става Кристиан Аманпур. Знаеш как да пресееш съдебни документи, за да откриеш срамни подробности за нечий развод. Можеш да се подиграеш на Скот Байо* за публиката му от незавършили училище невежи по-добре от всеки друг. Но съжалявам, взимам си думите обратно. Ти никога няма да напишеш книга, за каквото и да е, Грейси. А сега си вдигай задника и се връщай тук. Трябва да оправиш нещата с Елена.
	[* Американски телевизионен актьор. — Б.пр.]
	— Губиш ми се — извика Грейс. — Не те чувам.
	— Не смей да ми затваряш! Ще съжаляваш.
	Грейс му затвори. После, вместо да метне айфона към стената или да се разкрещи, тя захапа дясната си буза отвътре толкова силно, че тя прокърви.
	Фоайето на Музея на комунизма беше дълго и тясно, комбинация от бяло и сиво, без плавни ъгли и единственият друг човек в него беше жената на гишето за билети, която се взираше в нея през чифт комично огромни очила.
	— Съжалявам — каза Грейс. — Силно ли извиках?
	Жената вдигна рамене.
	— Ще влизате ли?
	Грейс плати за билет и пое нагоре по стълбите към първата зала, по чиито стени бяха наредени табла с описания на чешки и английски. Съдържанието на таблата Грейс вече беше видяла в Уикипедия, когато потърси „Чехословакия“ Имаше черно-бели снимки на Сталин и местния му лакей, Клемент Готвалд. По-нататък тя гледа видеоклипове от службите за пропаганда и цензура и чете за хитрите начини, по които властите контролирали истината. Имало черен пазар и друг пазар, само за партийни членове. КГБ пускало пипала навсякъде през чешките си поданици от местната Държавна сигурност. На едно място в стената имаше ниша, мебелирана и декорирана като спалнята на чешки младеж или девойка. Грейс си представи Елена Климентова в единичното й легло. Водеше си бележки и направи снимки на най-интересните описания. В главата й отекна гласът на Стедман Коу: _Ти не си разследващ журналист_.
	Не, това не беше разследваща журналистика.
	Тя прочете, че най-трудно е било да се избяга от Чехословакия на Запад между 1969 и 1979. Тогава как е успяла да го направи Елена? Грейс знаеше, че за кратко е била омъжена за французин и че това й е отворило пътя още по` на запад, към Монреал и накрая Ню Йорк. Но всичко в Музея на комунизма подсказваше, че това е било невъзможно, освен ако не беше избягала по време на Олимпиадата в Мюнхен. Резервите изобщо ходят ли на олимпиади? Но как щеше да стане това, ако се беше отказала от гимнастиката четири години по-рано?
	Как успява едно бедно чешко момиче да се омъжи за французин?
	В магазина за сувенири в края на експозицията Грейс показа на жената зад касата някои от цитатите, които бе преписала в бележника си за Държавна сигурност и възможностите да се избяга на Запад.
	— Има ли библиотека или архив, където мога да намеря повече информация за това?
	Жената повика управителя, който говореше английски по-добре. Той й даде визитна картичка на нещо, наречено Институт за изследване на тоталитарните режими.
	— Не е далече. Нагоре по хълма. Но скоро затварят.
	По пътя Грейс мина покрай централната гара. Мисълта да отиде в Института за изследване на тоталитарните режими беше по-привлекателна от пътуването с влак, но след като институтът скоро щеше да затвори, тя се запита следното: какво щеше да направи истинският разследващ журналист? Вече знаеше, че билетът за експреса до Млада Болеслав струва 280 чешки крони или около 10 долара.
	Десет минути след като се качи на влака, тя се обади на Манон. Манон живееше в съседния апартамент на улица „Сен Кристоф“ и беше най-близката й, разведена като нея, компания за пиене на вино.
	— Спа ли вече с европеец? — попита Манон.
	Грейс се засмя. Приятно й беше да чуе полузаспалия глас на приятелката си, която тъкмо ставаше. Искаше й се веднага да започне да й разказва за Елена Крейг и Стедман Коу, какво бяха казали и направили, но преди това имаше по-важен въпрос: здравето и добруването на котката й.
	— Още не, Манон. Засега си оставам сдържано песимистична. Как е Зип?
	— Преди час ходих у вас. Нахраних Зип и изчистих отвратителната й тоалетна. Гледането на котка е нелепо и унизително, да знаеш.
	— Малко съм потисната. Нещата тук не вървят особено добре. Ще ми направиш ли една услуга?
	— Каквото кажеш.
	— Ще отидеш ли у нас и ще сложиш ли телефона до нея? — попита Грейс.
	— До котката? Сериозно? — Манон въздъхна. После Грейс я чу да върви по покрития с паркет под, да отваря и затваря една врата и да отваря друга. — Това е откачено, нали знаеш?
	— Знам.
	Въпреки протестите на котката Манон я примами, гукайки, и започна да я гали. Грейс чу как Зип мърка и й каза, че я обича и че й липсва, че не бива да дращи мебелите и че скоро ще се прибере.
	Манон беше единственият човек, който знаеше защо всъщност е заминала Грейс за Прага. Грейс винаги бе приемала сериозно декларациите за поверителност, които подписваше заради работата си, но не виждаше кой би се заинтересувал от факта, че тя пише колонката със съвети на Елена Крейг за „Нешънъл флаш“ вместо самата Елена.
	— Попитах Елена дали може да напиша книга за нея.
	— Наистина ли? И?
	— Пълен провал. Тя ми се развика и ме изхвърли от колата. Но сега пътувам към родния й град. Попаднах на следа.
	— Следа? Много се радвам да го чуя. Следа!
	— Знаеш ли какво каза Стедман?
	— Какво?
	— След като Елена избухна, той ми каза, че не съм истински разследващ журналист. Каза, че не мога да напиша книга.
	— Майната му! — Чу се трясък, сякаш Манон беше ударила нещо. Грейс се притесни да не е стреснала Зип. — Ей сега ще отскоча до Стария Монреал и ще го шибна по врата.
	— О, каква прекрасна мисъл — каза Грейс.
	Манон, която работеше като архивист в Националната библиотека и архив на Квебек, се постара да окуражи Грейс. После тя чу, че някой друг се обажда на Манон.
	— Трябва да тръгвам за работа, но ти внимавай, става ли? Двете със Зип те чакаме да се прибереш. Много мразя котешки тоалетни.
	Вагонът беше пълен едва наполовина. Щом затвори телефона, Грейс огледа седалките за двамата мъже, за които й се беше сторило, че я следят. Сега не я следяха. Когато влакът пристигна, тя сви зад ъгъла към къщата, в която беше отраснала Елена. Вътре не светеше, макар вече да беше станало пет следобед. Сега, след като Елена не беше с нея, Грейс направи още снимки на къщата. Пристъпи в запустелия двор и надзърна през прозорците. Имаше малка кухня, пълна с мръсни чинии и тенджери, натрупани накуп. Тук Елена беше мила чинии. Зад кухнята се виждаше мръсен под с разхвърляни по него пластмасови играчки и дрехи.
	Времето се беше стоплило от сутринта. Грейс мина по белия мост над Изера и тръгна покрай цяла редица сгради на Шкода: търговски офиси и производствени цехове. Шумът от стържене по метал ехтеше из долината. Грейс се опита да си представи бабата на Елена, как върви из тези сгради гордо, като кралица, докато е била бригадир на фабриката още когато се е казвала „Лорин и Клемент“.
	Тя пое нагоре по стълба от черни камъни, вонящи на урина, и се изкачи до града. Пред една бръснарница стояха мъже, облечени в черно, и пушеха. Единият слушаше някаква гневна дет метъл песен на славянски език на телефона си и измърмори нещо, което Грейс разбра чудесно и без преводач. Приятелите му се разсмяха.


	Точно когато стигна до площада, облаците се предадоха, оттеглиха се на запад и последните лъчи на залязващото слънце огряха часовниковата кула. Гледката беше прекрасна, величествена. Учебният ден беше свършил и около скулптурите на черни индустриални тръби се гонеха и викаха деца.
	В спортния магазин имаше няколко души, двама родители и подрастващият им син, които разглеждаха ските за ски ходене, и възрастен мъж с риза и вратовръзка и жилетка отгоре. Той се подпираше на бастун и се мръщеше на сноубордовете. Катка помагаше на семейството да избере ски.
	След няколко минути семейството си тръгна, без да купи нищо, и Катка ги изпрати, говорейки весело, с надежда. Когато вратата се затвори, тя се обърна към Грейс.
	— Не ми казвай: не си успяла да стигнеш до гарата. Разхождаш се из града цял ден, объркана и гладна.
	Грейс се засмя.
	— Стигнах до Прага и се върнах.
	— Защо?
	— Преди не го споменах, защото не беше решено, но работя върху книга за Елена Крейг.
	— О! — Катка се намръщи.
	— Надявах се, че ще може да интервюирам теб и баща ти за града, за живота по време на комунизма и за младите години на Елена.
	Катка не каза нито да, нито не.
	— Ако трябва да съм напълно честна, тази сутрин бях с нея — каза Грейс. — Остави ме на площада. Щом сте били толкова близки, се зачудих защо госпожа Крейг не се отби да те види. Тоест, така ми прозвуча, че сте били много близки.
	Без да продума, Катка заведе Грейс при възрастния мъж, застанал пред сноубордовете.
	— Това е баща ми. Тук всички го познават като треньора Вачек. — Тя му каза нещо на чешки и той се обърна и се втренчи в Грейс.
	Разговорът между Катка и баща й беше определено напрегнат. В един момент Катка извъртя очи и се обърна към Грейс.
	— Той пита дали някой те е проследил.
	— Не мисля. — Тя се сети за двамата мъже във влака и на Стария градски площад. — Не.
	— Сигурна ли си?
	— Ами не, не съм сигурна. — Грейс отиде до прозореца и огледа площада. — Но сега не виждам никого.
	Бащата на Катка изръмжа нещо.
	Катка отиде до вратата, отвори я и огледа улицата и площада. Когато влезе, заключи вратата.
	— Затворихме преди десет минути. Ако ще говорим, можем да го направим на горния етаж, в апартамента на баща ми.
	— Защо се притеснява да не са ме проследили? — попита Грейс.
	— Баща ми е параноик. По времето на комунизма е бил млад и силен. Моята теория е, че онова време му липсва така, както му липсва младостта.
	Катка издърпа баща си нагоре по стълбището, осветено от една-единствена ярка крушка. Грейс ги последва, готова да го подхване, ако се препъне и политне назад.
	— Как върви магазинът?
	— Зле. — Катка помогна на баща си да преодолее и последното стъпало. — Но Елена е собственик на сградата и не ни кара да плащаме наем.
	— Защо?
	Катка преведе въпросите на баща си и го поведе към един стол. Апартаментът на втория етаж миришеше на призраците на кореноплодни, варени тук през последните петстотин години. Комплект от три лампи го осветяваше с мека жълта светлина, толкова различна от ярката светлина в магазина. Стените и гредоредът бяха от дърво в розов нюанс. Мебелите бяха солидни, подбирани заради ползата от тях, а не за красота, комбинация от дърво и изкуствени тъкани. Някой беше изплел на една кука цял куп шарени одеяла, онези, които майката на Грейс наричаше афгани, и те стояха метнати по облегалките на столовете и върху дивана, а в единия ъгъл имаше цяла купчина старателно сгънати. На едната стена имаше снимки на гимнастици в огромни зали, застанали до успоредни, трамплини и греди.
	— Баща ми смята, че тя го прави, за да не се разприказваме — каза Катка. — Но, честно казано, аз работих за нея в Ню Йорк и не мога да си представя какво бихме могли да кажем за нея и на кого. На някой писател може би? Откровено ти казвам, че докато бях с нея, не видях нищо достатъчно интересно за книга. Тя работи много. Преструва се на по-глупава, отколкото е, както правят много други жени. Мисля, че не ми иска наем, защото за нея това са жълти стотинки и защото двамата с баща ми са били близки преди много време.
	Бащата на Катка й извика нещо. Очите му бяха влажни и замъглени.
	— Какво казва? — попита Грейс.
	— Елена дошла преди пет-шест години. Двамата с баща ми се скарали.
	— За какво?
	Катка и баща й заговориха на чешки. Грейс се подразни, че не разбира нищо. Докато говореха, Катка отвори прозрачна бутилка, пълна с течност, в която плуваха билки и напълни три чашки до ръба. После поклати глава и се засмя.
	— Той никога не е ходил в Ню Йорк — обърна се тя към Грейс. — Не гледа телевизия. Баща ми вярва, че горката Еленка страда толкова много години, защото се отказала от гимнастиката и напуснала Млада Болеслав. Казва го така, сякаш са я пратили в Гулаг.
	Баща й отново заговори.
	— Кои са тези те? — попита Грейс.
	— Казва, че са руснаците. Баща ми не обича руснаците. Ако питаш мен, това му е замъглило паметта. _Na zdraví._
	Грейс подуши питието. Водка. Не беше пила водка от една злощастна вечер, когато беше в десети клас в гимназия „Томас Джеферсън“ в Блумингтън. Тя отпи малко и после още малко. Тревите във водката бяха стръкчета резене и вкусът беше божествен.
	Бащата на Катка обърна чашката си на екс. Каза нещо и Катка поклати глава.
	— Какво? — попита Грейс. — Какво казва?
	— Руснаците отвели Елена в началото на 1969 — преведе Катка.
	— Отвели са я оттук? — Грейс не спираше да пише в бележника си. — Къде са я отвели?
	Катка и баща й поговориха още малко, но Катка не побърза да превежда.
	— Какво каза? — попита Грейс.
	— Това е откачено — отвърна Катка.
	— Не ме интересува. Харесвам откачените неща. Кажи ми.
	— Ела — каза бащата на Катка на английски, преди дъщеря му да успее да обясни какво й е прозвучало откачено. Той се изправи и подпирайки се на мебелите, стигна до прозореца, който гледаше към площада. Посочи някаква сграда отдясно на общината. Беше от дялан камък, толкова красива, че й приличаше повече на снимка от Париж.
	Катка преведе.
	— Казва, че когато тя си тръгнала, господин и госпожа Климентови се преместили в луксозен апартамент в най-хубавия блок в Млада Болеслав. Това им била наградата.
	— За какво? — попита Грейс. — За нещо, направено от госпожа Крейг ли?
	Катка сви рамене и допи водката си.
	— Антъни Крейг и самата госпожа Крейг говорят за Олимпиадата през 1972 — каза Грейс. — Казват или че се е състезавала на игрите в Мюнхен, или че е била резерва. Но аз открих статия, в която баща ти казва, че госпожа Крейг се е отказала от гимнастиката през 1968.
	— Точно заради тази статия Елена спря да говори с нас — обясни Катка.
	— Участвала ли е в Олимпиадата?
	Катка поклати глава.
	— Елена дори не е била в Мюнхен през 1972.
	Докато се връщаше на мястото си, бащата на Катка не спря да говори. Грейс разпозна думата _Еленка_, но друго не разбра. Когато той спря да говори, Катка въздъхна и каза, че баща й е уморен.
	— Ще те закарам на гарата, Грейс.
	Преди да тръгнат, Катка се отби в тоалетната. Когато останаха сами, баща й протегна ръка към Грейс. Тя я пое и той я дръпна към себе си. За момент Грейс си помисли, че старецът се опитва да я опипа, но после осъзна, че иска да й прошепне нещо. Наложи се да се подпре на кокалестото му рамо, за да не се стовари върху него.
	— Сергей. — Дъхът му вонеше на водка. — Потърси Сергей Сорокин.
	— Кой е той? — попита Грейс и се изправи. Започна да пише името в бележника си.
	Бащата на Катка посочи бележника и заклати пръст: _Не, не, не._ После прокара пръста пред гърлото си.


	Беше се стъмнило и Грейс бе благодарна, че Катка реши да я закара с малкото си бяло рено клио, особено когато минаха покрай групичката хулигани по анцузи. По пътя тя попита Катка какво толкова откачено беше казал баща й.
	— Това е мит — каза Катка. — Как КГБ и нашата Държавна сигурност вербували талантливи момичета и ги пращали на Запад, за да… все едно.
	— За да правят какво? — попита Грейс. — За да шпионират? Той мисли, че госпожа Крейг е била шпионин на КГБ?
	Катка се засмя.
	— Знам само, че докато живеех в Ню Йорк, така и не срещнах по` американска жена от Елена Крейг.
	Грейс знаеше какво има предвид Катка. Елена обожаваше да разказва как пристигнала в Америка без пукната пара и постигнала всичко. Нямаше друга държава на света, в която подобно нещо би било възможно. Това беше темата на всяка пета или шеста колонка „Попитай Елена“. Тя бе сантиментален патриот.
	Катка паркира на половин пресечка от гарата и се огледа. По тротоара минаха няколко души, дърпащи куфарчета на колелца.
	— Аз може и да се присмивам на баща си, но ти внимавай. Той не е напълно оглупял. В онези години мина през доста неща.
	Грейс искаше да попита за Сергей Сорокин, но знаеше, че бащата на Катка не беше искал дъщеря му да чуе името на мъжа, иначе нямаше да го каже, след като тя излезе.
	— Ще бъда честна с теб, Катка. Госпожа Крейг не ме остави в Млада Болеслав тази сутрин. Изхвърли ме.
	— Защо?
	— Защото задавах въпроси.
	Катка кимна и погледна право напред.
	— И мен затова ме прати у дома. Беше ми като майка, или най-малкото като властна леля. По едно време си помислих, че ще остана за постоянно в Ню Йорк. После една вечер седнахме да пием вино и аз я попитах за едно време, какво се беше случило между нея и баща ми. Тя ми отговори така, както очаквах, с подготвени думи. Аз си помислих, на кого му пука и без това? Студената война свърши. Казах й, че ме лъже. Помолих я да ми каже истината. На следващия ден бях не просто уволнена, а летях за Прага с изтекла виза.
	— И какво стана, когато се опита да говориш с нея за това?
	— Нищо — отвърна Катка. — За Елена аз вече не съществувам.


>	8

	_Прага, 1970_
	Беше петък, почти тъмно, и по паветата и брулените от вятъра храсти около Площада на Червената армия валеше силен сняг.
	Елена стоеше до прозореца в Голямата зала на факултета за изкуства на Карловия университет, изтощена от седмиците, преминали в изпити за специалната програма. Те нямаха нищо общо с нормалните изпити: интервюта на чешки, английски, френски и руски, сценарии за пътувания в чужбина и ролеви упражнения.
	Намираш се на коктейл в Париж. Намираш се на задната седалка на кола в Ню Йорк и вратите са заключени. Между теб и информацията, която ти трябва, или изхода стои дете. Хванал те е мъж, ръката му е на шията ти. Трябва да убиеш някого така, че да изглежда като естествена смърт. ЦРУ ти предлага пари и нова самоличност, нов живот след десет години. Какво правиш?
	Първия тест бяха издържали по-малко от половината момичета, които бяха влезли в програмата с нея: затворени сами в килия, по нощница, без сън, тъпкани с алкохол и наркотици, давени на стола. Кажи ни името му, бяха крещели мъчителите. Само ни дай името му и всичко ще свърши, сладурано.
	А може другите да бяха издържали теста, а тя да се беше провалила. Каквато и да беше истината, Елена никога не ги видя отново. Още няколко изчезнаха през лятото, просто изчезнаха, а останалите момичета знаеха добре, че за това не бива да се говори.
	На улицата долу имаше истински студенти от Карловия университет, момчета и момичета на нейната възраст, нормални чехи от градове и села, като нея, които се разхождаха хванати под ръка, на път за малките си апартаменти или към гарата. Те щяха да станат чиновници, учители и стюардеси. А в залата зад нея новите й приятели празнуваха края на семестъра с бира и долнопробни наденички. Ако не беше специалната програма, специалното й обучение, тя нямаше и да подозира дори точно колко долнопробни са наденичките. Елена вече не можеше да яде долнопробни наденички, защото беше вкусила качествени, беше пила хубаво вино, шампанско, беше яла трюфели и хайвер, американски хамбургери, патешко конфи, телешки джолан по милански. Тя знаеше как да яде тези ястия, какво да казва за тях, как да държи чаша, коя вилица за кое ястие да ползва.
	— Ела при нас. — Даника я поведе обратно към купона: девет красиви момичета и техните „професори“, сбирка от истински учени и преподаватели, бюрократи, войници и агенти от Държавна сигурност. Половината бяха руснаци, пратени от Кремъл и Центъра на КГБ, другата половина бяха чехи и словаци. Всички живееха в хубави апартаменти и имаха коли с шофьори, достъп до истинска храна и джинси. Животът им беше немислим за всички, освен за малцината богоизбрани.
	И за семействата им.
	Това беше наградата й и тя бе осъзнала, че в това се състои и властта им над нея: Яна беше в апартамента, Петер — на вилата.
	Облак цигарен дим беше увиснал над празнуващите, събрани в огромна аудитория, цялата в дърво и кожа, книги и лампи, излъчващи мека светлина. Слушаха „проблемна“ музика, която никой друг нямаше право да чува: Крийдънс Клиъруотър Ривайвъл, Доорс, няколко доста особени нови песни на Бийтълс. Танцуваха, пушеха, пиеха и се целуваха.
	Бяха във всяко едно отношение различни от мъжете и жените, момчетата и момичетата, които Елена бе гледала от прозореца да вървят в снега. Всички колеги на Елена си бяха измислили легенди за семействата и приятелите си в Прага и по родните места с помощта на преподавателите и инструкторите.
	Музиката спря и Сергей Сорокин, шефът на специалната програма и любовник на Елена, вдигна ръце и остана така, докато всички спряха да говорят и да се смеят. Меката кафява коса на Сергей я изумяваше: беше с безупречен път отляво и никога не се разрошваше, дори в леглото. Тя никога не беше ходила в апартамента му, но често си представяше, че там има килер с двайсет костюма, шити специално за него в Италия и Лондон, костюми във всякакви цветове. А баща й имаше един-единствен черен костюм за сватби и погребения, и за Първи май.
	— Мои прекрасни, умни момичета — започна той и млъкна.
	Дали всички знаеха за връзката й със Сергей? Тя със сигурност бе нещо незначително в сравнение с всичко друго, което й се беше случило. Всеки час от всеки ден тя мислеше как да избяга от специалната програма и как да стане нормална, редовна студентка като онези на Площада на Червената армия. Как да го направи? Какво щеше да стане с родителите й? Какво щеше да стане с нея?
	Предишната нощ Елена бе излязла да се разходи сама. Беше спряла за чаша медовина, която баща й й позволяваше да пийва по малко в студените декемврийски вечери. Когато бе влязла в специалната програма, имаше чувството, че се качва на сцена и се учи да играе роли за отбрана и много взискателна публика. Сега разбираше, че всъщност отива зад кулисите, за да дирижира представлението. Всичко беше илюзия — животът на родителите й, съседите й в Млада Болеслав, Чехословакия, Съветският съюз, Америка и Западът, социализмът, комунизмът, капитализмът, фашизмът, всичко.
	Тук беше научила нова дума: _нихилизъм_. Тук бавно я изпразваха от всичко, което представляваше Елена Климентова. Бяха й показали, че то няма значение.
	Въпреки всичко това тя обичаше родителите си със свирепост, която не би могла да облече в думи, и то не такива, каквито бяха в новия си прекрасен апартамент, в апартамента, който заслужаваха, в горната част на Млада Болеслав, на собствената им земя край Изера. Обичаше ги в старата къща с цвят на умрял шаран.
	Елена искаше отново да бъде на дванайсет. Не, на девет. Преди да покълнат първите семенца на чувствата, които я владееха сега.
	— Мили момичета, вие изумявате _всички нас_ с таланта и решимостта си. Припомням си времето преди две години, когато се запознахме. Днес вие сте други хора. Трудно ми е да ви позная и го казвам с цялото си възхищение. Имахме очаквания, но нямахме представа колко силни ще се окажете, колко интелигентни и с какво въображение ще бъдете. — Сергей се усмихна и се огледа сред настъпилата тишина. — Това е последната ни Коледа заедно.
	— Какво е това Коледа? — попита един от преподавателите.
	И те се разсмяха. Тя се разсмя! Колко безумно беше премахването на централноевропейската традиция от живота на европейците в тази част на континента, колко нелепо и безочливо. Те можеха да накарат всеки да мисли каквото поискат. Елена си помисли за жените, които бяха изчезнали от програмата.
	_Мъртви са. И родителите им са мъртви. Братята и сестрите им са мъртви._ Никой не знаеше, затова никой не се интересуваше.
	— Гордея се с вас, с всяка една от вас — продължи Сергей. — Зная колко труд положихте. Зная какво пожертвахте, за да бъдете днес тук, сред нас, и как всичко това понякога ви разбива сърцата.
	Сергей погледна Елена и задържа погледа й известно време.
	— Знаете ли как наричат тази програма, как наричат вас? На мен думата не ми харесва. Не я използвам. Дори не обичам да я казвам на глас.
	— Кажи я — подвикна Даника, най-силната сред тях, звездата на програмата. През февруари заминаваше за Ню Йорк.
	— По това време на годината всички ние тъгуваме за дома. Обичайте и се грижете за семействата си, дръжте ги близо до себе си. Пазете ги.
	Сергей отново се огледа. „Пазете ги“. С каква лекота успя да вплете най-страшната заплаха във вдъхновяващата си реч. Никой не помръдна, никой не се пошегува.
	— Не се тревожете — каза Сергей. — Където и да отлетят, лястовиците винаги се връщат у дома.


>	9

	_Прага, 2016_
	Докато пътуваше с влака от Млада Болеслав към Прага, Грейс Елиът се възползваше от всеки миг, в който имаше интернет покритие, за да търси информация за Сергей Сорокин. Имаше хокеист с това име, както и техник, но тя не откри нищо друго в англоезичните сайтове. Грейс прегледа записките, които си беше водила, и снимките, които бе направила днес. Замисли се за разговора си с Катка и баща й и увеличи и препрочете едно от информационните табла от Музея на комунизма.
C>
	Насилието, заплахите, изнудването и психическият терор били основните средства, използвани при разпит от тайната комунистическа полиция, подход, базиран на този на НКВД, тайната полиция на Съветския съюз… Методите на Държавна сигурност включвали физическо насилие, брутални побои, изтезания с електричество, разпити през нощта, продължителна изолация и лишаване от сън, вода и храна. Физическото насилие се комбинирало с психически тормоз, унижение, заплахи за арест на членове на семейството и бори фалшиви екзекуции.
	Държавна сигурност пазела архив за всичките си операции, архив, толкова огромен, че ако папките не били изгорени към края на комунистическото управление, биха могли да покрият няколко футболни игрища, натрупани на няколко метра височина.
C$
	Грейс споделяше цинизма на Катка спрямо параноята на баща й и разказите му за руснаци, откраднали Елена от семейството й. И все пак беше разследващ журналист или поне искаше да бъде, а перспективите в момента не бяха от най-обещаващите: _ако папките не били изгорени към края на комунистическото управление…_
	Студеният дъжд отново бе завалял, а Грейс бе забравила да вземе прозрачния дъждобран, който й беше дала Катка. Вятърът духаше на неочаквани пориви, така че малкото навеси, покрай които мина, не можеха да я опазят от дъжда. Насред тълпата, хукнала да търси заслон от дъжда по Стария градски площад, един мъж с черно яке й дръпна чантата. Грейс извика „Крадец!“ и той побягна, преди да успее да откъсне чантата от ръцете й. Една британска двойка й се притече на помощ, тримата се скриха под някакъв безистен и британците, след като се увериха, че с Грейс всичко е наред, я попитаха дали може да опише мъжа. Той беше… бял, висок, трийсетгодишен? Те я изпратиха до апартамента над магазина за подправки и докато стигнат, Грейс беше започнала да се съмнява в добрите им намерения.
	Джейми и Клер от Лийдс. Джейми и Клер звучаха като имена, които биха си избрали шпиони, преструващи се на британски туристи. Когато благодари на Джейми и Клер, тя не пусна чантата си, за да опази телефона и бележника. След кратка схватка на любезности тя не им позволи да я изпратят догоре.
	Когато отвори вратата, откри, че в апартамента е много по-топло, отколкото когато бе излязла. Лампите бяха светнати. Тя беше сигурна, че ги е изключила, преди да излезе.
	— Ехо?
	Да не би хазяйката да беше идвала по някаква причина? Нищо не се движеше, но тя усети нечие присъствие. Прекоси малката кухня и изпищя, когато влезе в спалнята. Куфарът й зееше отворен върху леглото. Дрехите й бяха разхвърляни наоколо.
	_Вибраторът й бе сложен на възглавницата._
	Грейс хукна обратно към кухнята, грабна един нож за белене от чекмеджето и приклекна до печката.
	Отне й известно време да се принуди да проговори.
	— Има ли някой?
	Трийсет секунди по-късно, след като не чу нищо, освен блъскането на сърцето си в слепоочията, Грейс се изправи и се прокрадна отново към спалнята. Компютърът й стоеше там, където го беше оставила, на нощното шкафче, но беше отворен. Тя пъхна вибратора в един вътрешен джоб на куфара и го затвори, след което обиколи апартамента.
	В банята светна лампата и й се повдигна. Капакът на тоалетната седалка беше вдигнат, а самата чиния беше пълна с миризлива урина. Тя се обади на хазяйката, Мари, която живееше в апартамента над нея. След пет минути Мари обикаляше апартамента заедно с Грейс.
	— Откраднали ли са нещо? — попита Мари.
	— Не мисля. — Грейс претършува отново чантата си, за да е сигурна. Единствената й по-скъпа вещ беше макбукът й, но не го бяха взели. Ако се обадеше в полицията какво щеше да им каже? „Усилили са отоплението и са ползвали тоалетната.“
	Мари се грижеше за три апартамента, собственост на баща й, в сградата. Сега помогна на Грейс да си събере нещата и я премести на горния етаж, в апартамент с две спални.
	— Ще сменим ключалката на другия. Предполагам, че ще ни оставиш лошо ревю за престоя си.
	Когато Мари си тръгна, Грейс включи компютъра. Всичко изглеждаше наред. Тя напълни ваната и си отвори бутилка тъмна бира, оставена от някой предишен наемател в хладилника. Подпря един от тежките дървени столове под бравата на вратата, както правеха по филмите, и се обади на майка си.
	— Прага! Какво правиш в Прага?
	Елси Елиът живееше в комплекс за възрастни хора във Флорида. Усложнения от диабета й я бяха довели до почти пълна слепота, така че майка и дъщеря не си разменяха много текстови съобщения.
	— Дойдох по работа, мамо.
	През следващите няколко минути майка й говори колко се гордее с дъщеря, която толкова много пътува по работа. За Грейс пет пътувания не звучаха кой знае колко много, но нито майка й, нито баща й бяха пътували в командировка в живота си. Една от съседките на Елси в комплекса обикаляше Европа всяка година: ходеше на речен круиз през Германия, Будапеща и кой знае къде още и се държеше високомерно с околните. Да ходи, казваше Елси Елиът. На кого му е притрябвало да лети със самолет, да се подлага на проверките за сигурност и да не знае дали човекът до него не е от ИДИЛ?
	Макар да не можеше да разкаже на майка си за взлома, на Грейс й стана по-добре, докато седеше във ваната с бутилка бира в ръка и слушаше гласа на Елси Елиът.
	След като се изкъпа, тя прие, че мъжете са пипали всичките й дрехи и ги пъхна в пералнята. После сложи нож под възглавницата и още два на нощното шкафче.
	Грейс Елиът бе живяла четирийсет и три години, без някой да се опита да й открадне чантата. Никой никога не я беше следил. Никой не беше влизал с взлом в апартамента й. Но в Прага всичко това й се беше случило за един ден.
	Полетът й беше след няколко дни, а тя дори не беше качила селфи в Инстаграм. Не беше пробвала гулаш. Не беше минавала по Карловия мост. Може би се преструваше на друг човек само защото Стедман Коу я беше унижил и обезсърчил. Може би това беше кризата на средната възраст: свитият от тревога стомах, объркването, самотата. Помисли си за майка си в старческия дом в Помпано Бийч, за Зип и Манон и за тихия си безрадостен живот в Монреал. Майка й се нуждаеше от нея! Толкова лошо ли беше да пише колонки със съвети под нечие чуждо име? Толкова лошо ли беше да пише за любовните истории на знаменитости, за присъдите им, за шофирането в пияно състояние и за целулита им?
	Ако да бъдеш обикновен значеше, че никой не влиза с взлом в апартамента ти, _за да се изпикае_, тя като че ли не държеше да бъде необикновена. След двайсет години, ако пестеше грижливо, щеше да може да продаде апартамента в Монреал и да си купи местенце в някой топъл град, където всички говорят английски и има приличен пазар за домашно отгледани плодове и зеленчуци. В това въображаемо бъдеще Зип щеше да е още жива, дори след двайсет години, а Манон някак пак щеше да й бъде съседка. От време на време щеше да излиза на срещи с мъж на име Дейв, Дейв от Тусон, който си пада по дебелашките вицове. Щеше да започне да се интересува от спорт.
	И после се сети за Кристиан Аманпур в хиджаб, как предава пряко от Фейзалабад. Сети се за Стедман Коу, как й казва какво не би могла да направи никога.
	„Майната му на Стедман Коу“, — помисли си тя. Майната му и на него, и на мъжете, които се опитваха да я сплашат. Щеше да им покаже на всички.


>	10

	_Страсбург, 1971_
	Сергей Сорокин пушеше седнал до масата за хранене в малкия апартамент на Елена и пееше припева на шансона _Douce France_ отново и отново. Ароматът на страсбургските люляци изпълваше стаите на апартамента на „Рю де Вю“ на първия етаж, над пералнята, и се бореше за надмощие с цигарения дим на Сергей. Той седеше прехвърлил глезена на единия си крак през бедрото на другия. Чорапите му бяха къси и слънцето топлеше голите му глезени. На масата имаше бутилка сладко вино гевюрцтраминер и купичка осолени пекани.
P>
	Cher pays de mon enfance*
	[* Мила страна на моето детство. — Б.пр.]
P$
	Елена го беше помолила да спре да пее, да спре да я тормози, но това, изглежда, само го насърчи да продължи. Според него чувствата й към тази страна бяха глупави, проява на слабост. Всичко, което тя обожаваше у французите, ритуалите им и песните, търговията, пазарите за зеленчуци и цветя, Сергей ненавиждаше.
	Щяха да прекарат заедно само няколко дни и на нея не й се искаше да губи време с разопаковането на багажа, но Сергей настоя. Макар да беше само на двайсет и шест години, той се преструваше, че разбира душите на западноевропейките. Никой французин не би повярвал на легендата й, ако спалнята й не изглеждаше и не се усещаше правилно. Трябваше да има парфюми, бижута, плюшени мечета, шапки и дрехи, снимки на любимите й родители и града, от който идваше.
	Сергей й беше обяснил, че капитализмът си има своя философия и естетика. Всичко тук трябваше да изглежда естествено на евентуалния ухажор.
	В бутиците в центъра на града бяха пръснали осем хиляди франка за гривни и огърлици, позлатен часовник, рокли и къси поли, широки панталони и тесни блузи в чисти, ярки цветове — полиестерни комбинации, немислими в Прага. От всичко това на Елена й се зави свят, от факта, че подобно разточителство беше разрешено. Тя си помисли за майка си и двете й рокли и трите пуловера: шест възможни тоалета. Всичко останало, което имаше някаква стойност, беше наследство от друга епоха и Елена си спомни, че майка й бе крила тези вещи. Сега не криеше нищо. Сега, благодарение на програмата, Яна Климентова се разхождаше из града като кметица отпреди комунизма. Елена беше предупредила родителите си за буржоазния им апартамент до централния площад в Млада Болеслав, за новите им дрехи, новата храна и как всичко това върви с цял набор нови правила.
	Вече не се налагаше да се притесняват от съседите. Новият им апартамент беше снабден с подслушвателна уредба. Тайната полиция постоянно наблюдаваше и слушаше. Когато дойдеха, това щеше да стане посред нощ. Нямаше да почукат на вратата. Щяха да си отворят със собствен ключ.
	Като всичките си колеги. Елена щеше да започне работа като модел в „Кара Моделинг“, международна агенция с офиси в Ню Йорк, Лондон, Монреал, Париж, Милано и Западен Берлин. Във Франция агенцията имаше представителства в Лион, Марсилия и заради Съвета на Европа в Страсбург. Елена щеше да има ангажименти из цяла Западна Европа.
	Срещата й с мениджъра на агенцията беше на следващата сутрин, в сграда на Гран Рю. Макар всичко да беше вече уредено, тя беше нервна. Ами ако сметнеха, че не е достатъчно красива, достатъчно изтънчена? Изнервяше я мисълта, че Сергей ще си тръгне, че обучението е свършило и започва нов живот, изнервяше я онова, което предстоеше.
	В Страсбург имаше клуб на мъже, завършили Института по политически науки в Париж, до един синове на богаташки семейства, всичките бизнесмени и политици. Наричаха се _Les Albertins_, в чест на Алберт Швайцер, един от най-прочутите жители на Страсбург. Веднъж на шест месеца албертинците позволяваха достъпа на жени до клуба си, на вечеря с благотворителна цел: събираха пари за астрономическия часовник във великолепната стара катедрала. Сергей беше уредил едно от „притежанията“ си, албертинец, да я придружи на вечерята след две седмици.
	Когато Сергей разполагаше с компрометираща информация, с _компромат_ срещу някого от чужбина, той се превръщаше в „притежание“. Притежанието му в Страсбург беше гей на име Частейн. Тази вечер щяха да се срещнат с Частейн за вечеря в ресторант „Мезон де Таньор“. Покрай каналите около Гран Ил беше винаги пълно с туристи, така че никой нямаше да обърне внимание на мъж и жена, говорещи френски със славянски акцент.
	— Как се озова тук, Елена? — попита Сергей.
	Елена въздъхна. Толкова пъти го бяха повтаряли. Не можеха ли просто да си поговорят за нещо друго на чаша вино като нормални френски любовници? Беше си купила пакетче сушена лавандула. Поднесе го към носа си, затвори очи и вдъхна аромата.
	— Как се озова тук? — Гласът му беше остър и я накара да потрепери.
	— Избягах с всички останали, когато стана очевидно, че Пражката пролет е свършила.
	— Това звучи репетирано. Дай подробности.
	— Една нощ, през август, когато започнаха слуховете…
	— Какви слухове?
	— Че руснаците са пратили войски и танкове, за да ни вкарат в пътя, реших да избягам.
	— Как го направи?
	— Взех влак до Аинц, облечена за планински излет в Залцкамергут*. Оттам отидох в Залцбург, Инсбрук, Базел и пристигнах тук, при приятели.
	[* Туристически район в Австрийските Алпи. — Б.пр.]
	— И с какво се занимаваш сега?
	— Модел съм. И в Прага работех като модел. Може да стана и треньор по спортна гимнастика. Преди се състезавах.
	— Защо избяга от Чехословакия?
	— Заради свободата и възможностите. Исках да пътувам, да обиколя света. Но не се интересувам особено от политика, ако за това ме питате.
	— Идеално. — Сергей си погледна часовника. — Седни при мен.
	Елена седна срещу него в твърд пластмасов стол и той й наля чаша от сладкото кехлибарено вино. Прииска й се Сергей да може да я види такава, каквато е: негова съпруга, не любовница. Мисълта да са в една стая, да знае, че той ще си отиде, че може да пренебрегне ужасяващата, прекрасна истина за онова, което ги свързваше, я караше да агонизира. Тя знаеше, че той я обича, но и че сдържа тази любов и полага усилия да бъде жесток.
	— Сергей, когато всичко това свърши…
	— Това никога няма да свърши.
	— Но трябва.
	— Ти трябва да разбереш, Елена, че това е нашата борба, твоята и моята, борбата на изключителни хора. Ще се срещаме от време на време, обещавам ти.
	— От време на време. Когато мога да се измъкна… — Тя не можа да довърши.
	— От съпруга си.
	Тя изправи гръб и се принуди да го каже.
	— От съпруга си.
	От януари 1969 досега тя беше учила английски и френски, етикет и музика, мода, филми, как да върви и как да яде и — това я беше шокирало — как да прави любов. Беше учила разузнаване и контраразузнаване, самоотбрана и основите на химията в домашни условия, както и фотография със скрита камера. Измамата беше мускул, който се нуждаеше от постоянни тренировки. Как се прави тайна среща? На кого да предаде събраните материали, ако се намира на оживена улица? Първата й задача беше да се омъжи за високопоставен мъж, което би трябвало да предизвика единствено радост у едно момиче, отраснало в гетото край гарата в Млада Болеслав.
	Елена късметлийката.
	Учтивите мъже, уверените мъже, добрите, стабилни съпрузи не бяха тяхна мишена. „Лястовиците“ гонеха най-гордите, най-амбициозните и най-агресивните мъже в западния свят, мъже, стъпили на стълбата към успеха, мъже, готови да успеят в живота, в бизнеса и в политиката.
	— Никое от другите момичета не реагира така — каза Сергей. — Те се вълнуваха от предстоящите приключения.
	Елена въздъхна.
	— Но никоя от тях не е влюбена в теб.


>	11

	_Прага, 2016_
	Грейс изплува от неприятен сън и веднага я нападна споменът за миризмата на урина. Мислите за силни жени, с които беше заспала, се превърнаха в главоболие, предизвикано от греяното вино, водката и тъмната бира. Беше почти единайсет часа сутринта. Тя лежеше в леглото изнемощяла и мислено хвърляше ези-тура дали да бъде разследващ журналист или турист.
	Щеше да е толкова лесно да си купи билет за разходка с корабче по Вълтава, да хапне осолено месо и картофи в автентична чешка кръчма, да прекара един час в музея на Франц Кафка, вместо да се чувства като героиня на Кафка: уязвима и наблюдавана. Щом някой можеше да пробва да й открадне чантата и да влезе с взлом в апартамента й, спокойно биха могли и да я наранят.
	След като не успя да открие нищо за Сергей Сорокин в интернет и след като Елена Крейг отказваше да разговаря с нея, пред Грейс оставаше само един път: да потърси каквато и да е информация за Елена, останала след изгарянето на архива на чешката Държавна сигурност. Ако не откриеше нищо, Грейс щеше да си купи билет за разходката по реката, да яде свинско с кнедли и да се превърне в обикновен турист без намек за самоомраза.
	Преди да излезе от апартамента, тя уви ножа за белене в хартиена салфетка и го прибра в чантата си.
	Над Прага беше надвиснал облак, толкова ниско, че бе покрил върха на Кулата с астрономическия часовник на Стария градски площад. Грейс изяде обилна закуска, която беше всъщност обяд, на една маса в ъгъла на заведението, за да може да наблюдава всички в тъмното тясно помещение. След това тръгна в мъглата с найлоновия дъждобран, облечен над пуловер, като през няколко минути се озърташе през рамо.
	Сигурна беше, че един мъж в тъмносин костюм и бежов шлифер я следи, докато минаваше покрай църквата „Дева Мария пред Тин“. После зърна една млада жена с очила в широки рамки, която говореше по телефона си с брезентова чанта с емблемата на Карловия университет през рамо, да я гледа от Старбъкс. Двойка, хванати под ръка, всеки с чаша кафе в свободната си ръка, сви след нея вдясно по една уличка и после вляво. Когато Грейс мина покрай гарата, униформена полицайка каза нещо в малкия черен приемник на рамото си.
	Ако онова, което изпитваше в момента, беше безпочвена параноя, то тя не знаеше как да се справи с нея. Обичайното й лекарство — малка порция самоирония — не действаше, защото в съзнанието й се натрапи образът на вибратора й, сложен на възглавницата. Представи си какво й е било на Елена да расте във време, когато съседите са доносничели едни срещу други ей така, за спорта, но и за да напреднат в живота.
	Институтът за изследване на тоталитарните режими представляваше пететажна кутия, покрита с алуминиева обшивка в цвета на никотиново петно. Грейс изкачи стълбите към входа, зад гарата, и се обърна, за да погледне миниатюрния парк и града в ниското, обвити в мъгла.
	Тя влезе в строго изглеждащото фоайе и веднага се насочи към турникета на входа, но един възрастен мъж, почти напълно плешив, я хвана за лакътя. Тя се дръпна и кресна в отговор на неразбираемия му монолог на чешки, че ще извика полицията.
	Сякаш полицията можеше да й помогне.
	Мъжът отстъпи и вдигна ръце в знак, че се предава. По раменете на униформата му на охранител се стелеше пърхот. Той каза още нещо на чешки, този път по-спокойно.
	Грейс се извини. Макар да беше ясно, че той не я разбира, тя искаше да му обясни, че е неспокойна по причини, нямащи нищо общо с него. Тя извади шепа крони от джоба си и му ги показа.
	— Плащам? Колко?
	Той поклати глава.
	— Архиви? — Грейс посочи турникета и изимитира с длани отваряне на книга.
	Охранителят я заведе обратно до входната врата и посочи града в ниското. Мъглата се беше обърнала на дъжд, а вятърът се беше засилил. Мокри листа и едно бяло найлоново пликче прехвръкнаха през квадрата от трева и дървета пред тях.
	— Приятен ден, госпожо. Благодаря.
	Двете фрази на английски бяха по-добри, от каквито и да е откъслеци чешки, които тя беше запаметила от разговорите си с Елена от 2014 насам. Тъкмо щеше да отстъпи и да излезе под дъжда, когато слаб мъж с очила с дебели стъкла се шмугна в сградата и се изтърси от водата. Охраната го посочи.
	— Английски. Англичанин.
	— Да, англичанин съм. — Акцентът на слабия мъж беше, както го наричаше баща й, _сочен_. Черната му коса бе залепнала за черепа. После той разкопча якето си и под него се разкри пуловер в стил, който в Монреал се смяташе за границата между лошия вкус и хипстърията. — Мога ли да ви помогна?
	Грейс протегна влажната си ръка.
	— Много ми е приятно. Казвам се Грейс Елиът.
	— Уилям Ковали. Приятно ми е. Американка ли сте?
	— Американски изследовател, да. Опитвам се да обясня на господина, че искам да вляза и да разгледам архивите.
	— Разбирам. — Уилям каза нещо на чешки на охраната. После се обърна към Грейс. — Не можете да влезете.
	— Защо?
	— Защото не сте одобрена.
	— Напротив.
	— Как така?
	— Ами просто така, Уилям. Аз съм журналист от истински вестник и вече знаете откъде идвам…
	— А, да, ясно. Само че тук не сме _у вас_, Грейс. Тук сме в Прага.
	— Но това са обществени документи, а аз съм част от обществото.
	— Може да не сте онази, за която се представяте. Може би сте дошла да вземете нещо или да го унищожите. — Уилям се облегна на стената в една зле осветена ниша, в която миришеше на мокри листа и на кал от подметките му. — Имате ли представа какво стана с всички държавни архиви на тази страна през 1989? Хиляди папки, милиони дори, бяха нарязани и изгорени. Трябва да ви одобрят.
	Грейс кимна.
	— И как да го направя?
	Уилям си свали мокрото яке и го закачи върху чантата на лаптопа си, евтина, сребриста чанта.
	— Трябва да подадете документи до управата на Института.
	— И колко време отнема това?
	— Между шест и осем седмици.
	— Какво? — Грейс се опита да прикрие разочарованието си. Тя посочи охраната. — А не може ли той да дойде с мен, за да се увери, че няма да изгоря или открадна нищо?
	— Какво ви трябва?
	— Имам няколко имена, които трябва да проуча.
	— Роднини?
	Тя не отговори.
	— Предполагам, че не е моя работа. — Уилям махна с ръка на охраната и каза нещо на чешки. Охраната скръсти ръце. Тогава Уилям мина покрай Грейс и през турникета. — Дойдох само да оставя нещо.
	— Дали ще може да огледам, докато си тук? Ти одобрен ли си? Може ли да кажеш, че съм ти асистентка? Моля те.
	— Той не говори английски, Грейс, но не е глупав.
	Тя се усмихна на охраната. Той не отвърна на усмивката.
	— Опитах се да му дам пари. Може би не съм му предложила достатъчно. Дали би приел подкуп, как мислиш?
	Уилям намести очилата на дългия си нос и присви очи срещу нея.
	— Какво да направя? Трябва да проверя нещо, а нямам на разположение от шест до осем седмици.
	— Подай документите. — Той се обърна и започна да се отдалечава.
	— Обиколка! Кажи му, че е туристическа обиколка. Културна. Кълна се в бога, ще отнеме само пет минути. И ще му направя подарък, не подкуп. Нещо дребно за семейството му.
	Уилям отново заговори с охраната. Този път мъжът сви рамене и каза нещо, което прозвуча като въпрос.
	— Хиляда крони за обиколка. — Уилям преглътна и извърна поглед, намествайки очилата си отново. — След това ще ме черпиш бира.
	След като сделката бе сключена, Грейс последва Уилям нагоре по стълбите.
	— Започнаха ремонт — каза той. — Много от документите вече са преместени в града.
	— А има ли компютър? С търсачка?
	— Малко е остарял в сравнение с онова, на което, предполагам, си свикнала. Пробва ли с Гугъл?
	— Разбира се.
	— И не намери нищо?
	— Не и каквото търсех.
	— Грейс, много ще ми помогнеш, ако ми кажеш какво точно търсиш.
	Те минаха през тежка врата и влязоха в прекалено осветена библиотека, наполовина съборена. Зад разбитата мазилка се виждаха греди, покрити с найлон. Имаше кабинки за четене, повече от половината празни. Зад гише с формата на подкова работеха три жени.
	— Пълно е с азбест. Започваш прост ремонт и… ами става ето това.
	Уилям заведе Грейс към дълга редица рафтове на нивото на кръста й.
	— Това е Справочният отдел.
	Нямаше нищо на английски.
	— Как да открия име? — попита Грейс.
	— Какъв е контекстът? Искаш да знаеш дали…
	— Тайната полиция. Държавна сигурност.
	— Какво за Държавна сигурност? — попита Уилям.
	Грейс осъзна, че няма представа как да открие каквото й трябва. Ако имаше четири или пет часа на разположение в компанията на някоя невзрачна библиотекарка, щеше да успее да изкопчи информацията без усилия и унижения.
	— Да кажем, че някой е живял тук в началото на 70-те. Да кажем, че Държавна сигурност и КГБ… са се намесили в живота на тази личност.
	Уилям кимна. С пукане в коленете и сумтене като на старец, той приклекна и извади два справочника от най-долния рафт, всеки с размерите на телефонен указател на голям град.
	— Знаеш ли какво е това? — попита той и ги сложи на една маса за четене наблизо.
	— Не.
	Уилям седна и издърпа един стол до своя за Грейс.
	— През 70-те в Прага имаше една група на име „Пластик Пийпъл оф дъ Юнивърс“.
	— Добре.
	— Ъндърграунд група, вдъхновена от младия Франк Запа. Гласът на дисидентството в края на Пражката пролет. Да? Но после комунистите се върнаха и се окопаха, и когато арестуваха групата, няколко хора на изкуството и мислители се събраха и публикуваха документ, наречен Харта 77, в която се изброяваха всички незаконни неща, които режимът беше извършил. Нарушения на международната конвенция за човешки права…
	— Четох за това в Музея на комунизма.
	— Е, един от членовете на групата зад Харта 77 беше Вацлав Хавел. Чувала ли си за него?
	— Разбира се. Първият президент на посткомунистическа Чехословакия.
	— Друг от групата се казваше Цибулка. — Уилям плесна с длани по справочниците. — Неколкократно го вкарвали в затвора преди 1989 за критика към режима. Вероятно е бил и изтезаван. Е, _след_ падането на комунизма, всичко, което тайната полиция не беше изгорила, трябваше да бъде разсекретено през годините. Чехите, пострадали от режима, искаха възмездие. По разбираеми причини новите управници искаха преходът да е безпроблемен. Може би нещо като в Южна Африка с истината и помирението след отмяната на апартейда. Но Цибулка нямал търпение. Нямал намерение да прощава. По някакъв начин открил списък със засекретените имена и започнал да го печата без ничие одобрение.
	— Охо.
	— Мисля, че това издание е от 1999. Беше направо сензация. — Уилям отвори един от справочниците. На всяка страница имаше стотици имена, изписани с миниатюрен шрифт. Той извади очила за четене от чантата си.
	— Тук има имена, рождени дати и псевдоними. Не всеки е имал псевдоним, разбира се. Държавна сигурност вербувала четирийсет хиляди души между края на Пражката пролет и началото на Кадифената революция през 1989. Някои били тайни сътрудници и работели за службите по един или друг начин. Други били доносници, които предавали информация на службите. Давали имена, както казват американците.
	Грейс се наведе над справочника.
	— Откъде знаеш всичко това?
	Уилям се усмихна.
	— Посветил съм живота си на изучаването на тази тема. Доста мрачен избор, нали? — Той отвори втората книга. В тази имаше снимки. — Имаме и имената и понякога дори снимките на официални агенти на тайните служби. И така. Какви имена те интересуват?
	Грейс пристъпи напред, за да заеме мястото му.
	— Ако нямаш нищо против, това е лична работа. По азбучен ред ли са подредени?
	Вместо да отговори, Уилям стана и се върна при жените зад гишето с форма на подкова. Когато се отдалечи достатъчно, че да не може да види какво прави Грейс, тя потърси името на Йозеф Страка. Имаше няколко души с тази фамилия, но нито един не се казваше Йозеф. Грейс се озърна, за да се увери, че Уилям е достатъчно далече и обърна на буква К.
	Не успя да стигне до Климент, преди Уилям да си свърши работата на гишето. По пътя обратно той я извести за приближаването си с въпроса „Намери ли нещо?“
	— Всъщност не.
	— Човекът, когото търсиш — той или тя — жив ли е още?
	— Да.
	— Тук ли живее?
	— Не.
	— Но той — той? — е чех?
	— Преместил се е в началото на 70-те.
	— Какво? Кога точно?
	— Може би през 71-ва или 72-ра.
	— И как се е преместил?
	— Избягал — отговори Грейс.
	Уилям се замисли за момент. Към тях от другия край на помещението се приближи някаква жена. Изглеждаше на около 55–60 години и носеше кожени панталони и блуза с дълбоко деколте. Уилям вдигна показалец и жената спря. Двамата поговориха известно време на чешки и после погледнаха Грейс. Заедно стигнаха до някакво решение.
	— Има голяма вероятност приятелят ти да е бил обикновен чешки емигрант, успял да премине през огради с бодлива тел, избягвайки куршумите и немските овчарки. Така е било след така наречената нормализация от началото на 70-те. — Уилям млъкна и отново се замисли. — Напълно е възможно приятелят ти да е избягал, но е _крайно_ невероятно да го е направил, ако не е бил супергерой. Разбираш ли, Грейс, към края на режима, през 1989, когато КГБ и Държавна сигурност и висшите партийни функционери започнали да унищожават всичко, което можели да унищожат, имало йерархия на унищожението. Разбираш ли?
	Жената, която като че ли не говореше английски, се отдалечи.
	— Мисля, че да — отвърна Грейс.
	— Първо изгорили и нарязали документите, които щели да изобличат тях лично. Идвало време за възмездие, както казах. Тези хора със сигурност помнели какво се е случило в края на Втората световна война с нацистите и колаборационистите.
	— Бесилки на селския площад.
	— Да. Но по-важното е, че сред тях имало няколко мъже и жени с много власт, които били сигурни в едно.
	— Какво?
	— _Че ще могат пак да се върнат._
	— Да се върнат къде?
	— Вътре в замъка. Това били хора с привилегии, които разбирали как работи държавата. Затова унищожили компрометиращите документи, които можели да попречат на връщането им във властта. Някои обаче оставили под ключ, за да ги използват в бъдеще. Най-често с цел изнудване.
	Грейс прелисти страниците на първия справочник на Цибулка.
	— Търся човек на име Сергей Сорокин.
	— Това не е чешко име.
	— Руснак е, но може би е работил тук. Да кажем, че е бил от КГБ.
	— Може ли? — Уилям прелисти страниците до раздела с агенти, не откри нищо и се прехвърли на втория справочник със списъците. Отново нищо. — Агентите на КГБ няма да са тук. С какво се занимава сега Сергей Сорокин? Жив ли е още?
	— Не знам. И другия човек, когото търсех тук, го няма.
	— Както казах, може да е бил супергерой. Но през 1989 първото нещо, което направиха онези хора, беше да се опазят. Второто нещо беше да изгорят, нарежат и изтрият всичко, свързано с активите им в чужбина.
	— Активи?
	— Прощавай. Човешки активи. Агентите и сътрудниците зад граница. Защото, когато се върнеха пак във властта, щяха да се нуждаят от тези хора. Без значение какъв щеше да е новият режим в Чехословакия или Русия.
	— Значи този човек или е бил никой, или…
	— Или е бил някой. — Уилям отвори и затвори огромната книга с имена. — Аз съм наполовина чех. Баща ми беше от поколението, което успя да избяга през 1968, преди нещата да станат брутални. Пристигнал в Лондон с един куфар. Когато публикуваха тази книга, той провери за приятелите си. Това предизвика някои доста интересни разговори на вечеря.
	Уилям я погледна.
	— Хората, които подозираше най-силно, хората, за които беше сигурен, ги нямаше в справочника.
	Грейс се замисли за момент.
	— Може би са били прекалено високопоставени?
	— Точно така. А други имена има ли? Тоест, извинявай, но ако търсиш високопоставени агенти на КГБ, които отново са във властта, няма да откриеш нищо важно в този или който и да е било друг архив.
	Грейс се изправи и погледна ужасния му пуловер и дебелите очила.
	— А ти защо си одобрен, Уилям? Защо си посветил живота си на това?
	— Аз съм учен — каза той сковано.
	— И къде работиш?
	— Доцент съм по история в университета Саут Банк в Лондон. Чувала ли си го? — Когато Грейс скръсти ръце и му хвърли подозрителен поглед, той се ухили. — В момента пиша труд за методите на вербуване по време на Кадифената революция и Арабската пролет. Търсиш ли други имена?
	— И не ме проследи дотук?
	Той се засмя.
	— Не. Не съм те следил.
	Тя го гледа още известно време и реши, че е прекалено неугледен и непохватен за шпионин. Седна отново до него и разгледа имената, започващи с _К_. Уилям смени очилата си с тези за четене.
	Имаше една Климентова и няколко Климент в списъка. Грейс затвори очи за момент и пак ги отвори. Ето ги: Петер Климент и Яна Климентова. Псевдонимът на Петер беше същият като името му, но не и този на Яна.
	— Псевдоним Върба, — прочете той. — Като дървото.
	В съзнанието на Грейс отново нахлу миризмата на пикоч от тоалетната в апартамента. Тя се озърна, за да провери дали някоя от библиотекарките не ги гледа, и после извади телефона си, за да снима имената на родителите на Елена.
	Уилям отново си сложи очилата за далечно виждане.
	— Разкажи ми за Петер и Яна.


>	12

	_Париж, 1971_
	„Кара Моделинг“ бяха запазили ресторант близо до Военното училище в шикозния Седми район на Париж за коледното си парти. Партито беше за партньорите на агенцията и за потенциални клиенти от цяла Европа, които щяха да получат възможност да се запознаят с моделите на агенцията в неофициална обстановка. Бяха поканени и високопоставени членове на френското правителство, както и чуждестранни дипломати, шефове на корпорации и журналисти. Паветата на „Рю Клер“ бяха покрити със слой мокър сняг, а хотелът беше на три пресечки, поради което Елена беше обула ботуши почти до коляното, секси, но умерено. Даника беше избрала обувки с високи токчета.
	— Не знам защо Сергей те омъжи толкова бързо. — Даника се подхлъзна, изписка и протегна ръка към Елена.
	Елена я хвана. Знаеше, че Даника никога няма да се промени. Тя държеше питиетата, носеше палтата и оставаше трезва. Шъткаше на Даника, когато говореше подобни неща на висок глас по ехтящите парижки улици и я вдигаше, когато паднеше.
	— Аз си прекарвам страхотно в Ню Йорк — продължи Даника. — Но Страсбург? Честно, в Америка никой дори не е чувал за Страсбург. Защо не си поне в Париж, за бога?
	— В Париж вече имаме две момичета.
	На авеню „Де ла Мот-Пике“, където пазарната улица се вливаше в кишав булевард, пълен с коли и камиони, Даника дръпна Елена под навеса на една аптека. Погледът и гласът й станаха сериозни.
	— Твоят мосю Жан-Ив дава ли ти нещо?
	Съпругът на Елена не оправдаваше очакванията. Жан-Ив бе толкова богат, че не му се налагаше да работи, макар че работеше по малко. Колкото повече време прекарваше с Елена, толкова повече пътуваха — идваха тук, в Париж, ходеха на Ривиерата, в Италия, на ски в Алпите — и толкова по-малко внимание отделяше на плановете си да стане член на Съвета на Европа, кмет и накрая, насърчен от кариерата на дядо си — последовател на Шарл дьо Гол — да стане президент на републиката.
	В Страсбург двамата живееха в огромна къща от дялан камък с двама прислужници, която гледаше към прекрасен парк на име _Оранжерията_. Портокаловите дървета, дали името му, бяха подарък от император Наполеон за съпругата му Жозефина и всеки цвят и плод, казваше Жан-Ив, имаше романтична душа. Жан-Ив купуваше подаръци на Елена. Пееше й и непрекъснато искаше да правят любов — дори сега, шест месеца след сватбата, станала скоро след запознанството им.
	Елена не беше излъгала Сергей за топящата се амбиция на съпруга си, но по време на ежемесечните им срещи, на които му докладваше, не беше казала цялата истина.
	— Той ме запознава с много влиятелни хора, Дани. Познава всички.
	— Влиятелни французи. Сериозно, какво може да ти даде мосю Жан-Ив, което да не можем да си вземем сами за двайсет минути тази вечер? На чаша шампанско с шефа на канцеларията на премиера? По дяволите, ще заприличам на уличница, цялата мокра.
	— Защо не се върнем? Можеш да се преоблечеш.
	— Не искам да се преобличам.
	Останалата част от пътя по „Де ла Мот-Пике“ изминаха под навесите.
	— Искаш ли да ти кажа каква е моята теория защо Сергей те накара да се омъжиш за онзи скучен французин?
	— Не е скучен.
	— За да останеш негова.
	Елена спря пред ресторанта. През запотения прозорец тя погледна мъжете в костюми и жените в тесни рокли.
	— Не съм негова — изсъска тя. — Защо говориш така?
	В най-мрачните си мигове Елена подозираше, че е просто една от многото специални момичета на Сергей, че той ги е вербувал всичките и ги контролира с обещания за съвместен живот, когато всичко това свърши: за живот в просторен апартамент в Москва с изглед към Червения площад, с вила в провинцията, ходене на ски през зимата и на море през лятото. Деца!
	— Той има купища момичета. — Елена вирна брадичка като всеки път, когато искаше да прозвучи решително.
	— Не. — Даника бе започнала да трепери. — Ти си единствената.
	Вътре беше горещо, въздухът — влажен и натежал от миризмите на вино и цигари. Даника веднага изостави Елена и се понесе с танцова стъпка из тълпата, взимайки две високи чаши шампанско от подноса на най-близкия сервитьор, и двете за нея. Сергей стоеше в ъгъла и разговаряше с двама мъже. Говореше френски със силен акцент, но знаеше всичко, което един мъж трябваше да знае за виното, сирената и _nos ancêtres les Gaulois*_. Тя знаеше правилата. Не трябваше да заговаря Сергей, не и тук. Последната му легенда беше свързана с недвижимите имоти. Тя не разбираше защо не може да се придържа към една история. Според нея рано или късно някой бивш клиент от една легенда щеше да го познае по време на друга.
	[* Нашите предци галите (фр.). — Б.пр.]
	Какво щеше да каже? Не, мосю, изглежда, ме бъркате с друг човек. Или щеше да поръси закуската на човека с рицинова сол?


	Само след час Даника беше толкова пияна, че мосю Роше, шефът на местния офис на Кара, я отведе настрани. Елена, която слушаше как собственикът на някаква рекламна агенция я убеждава, че трябва да се снима във филми, пое през тълпата, избягвайки горящите цигари на околните, за да се намеси. Собственикът на рекламната агенция тръгна след нея и продължи да я убеждава на висок глас, че той може да се погрижи за филмовата й кариера, да я запознае с правилните хора.
	Макар да работеше като модел на непълно работно време от по-малко от година, на Елена и бяха предлагали филмова кариера вече пет пъти — всеки път в замяна на посещение на хотелската стая на мъжа, правещ предложението. Брачната й халка нямаше значение за тях.
	— Чуйте ме, мадам — каза мъжът и подръпна роклята й.
	Елена тъкмо щеше да забие нокти в лицето му, когато се появи Сергей и се постара да мине между тях. Докато го правеше, той се престори, че едва сега я познава и заговори на английски.
	— Това Елена ли е? Елена Климентова?
	— Да, господине. А вие сте?
	— Ами Греъм Спектър. „Спектър Пропъртис“. Запознахме се в Колмар, ако не бъркам.
	— Разбира се. Сега си спомням, господине.
	При тези думи човекът от агенцията се оттегли и Сергей я поведе към Даника, която мосю Роше насила водеше към една тапицирана пейка до стената. На нея имаше място за четирима и Сергей учтиво вдигна от местата им млад мъж в смокинг и момиче, модел от Полша, с която Елена беше работила във фотосесия за шампанско „Крут“. Докато разговаряха, единствената сред присъстващите, която не спази правилото да се усмихва непрекъснато, беше Даника.
	— Хората говорят за нея, за изблиците й. — Мосю Роше наля на всички по чаша бяло вино. — Заплашва да развали атмосферата. А и кой ще я спре да се разприказва?
	— Никога не би го направила. — Елена се втренчи в мосю Роше. — Както и да е, Дани не е яла нищо. Ще я заведа в хотела.
	Сергей се изправи.
	— Аз ще ги изпратя и ще се върна.
	Елена помогна на приятелката си да стане и я поведе към изхода. По пътя Даника грабна и изпи на един дъх още една чаша шампанско.
	— Не съм пияна, да знаеш.
	Елена закопча дългото черно яке на Даника.
	— Знам.
	— Това е стратегия, да се преструвам на уязвима. — Тя заваляше думите и не успя да произнесе „уязвима“ до края. — Когато се държа така, всеки мъж би си излял душата пред мен.
	Поеха обратно към хотела, Даника, облегната на Елена с цялата си тежест. Почти бяха стигнали, когато се появи Сергей и се извини за закъснението. Не се движеше толкова бързо, колкото преди години. Животът на бизнесмен с интереси в недвижимите имоти го беше налял в талията.
	Даника се препъна, но запази равновесие.
	— Празен живот. Това даде ти на нашата Елена, Сергей. Я ме погледни мен. Приключения! Тя прахосва талантите си, а ти, другарю… ти го знаеш.
	— Но тя живее в прекрасна къща, Даника. Мъжът й харчи хиляди франкове, за да я обнови и да я направи още по-прекрасна. Прекрасен живот. Той, доколкото разбирам от източниците си, е мил и любящ мъж, много интелигентен, напълно отдаден на Елена. Отказал се е от всичко, за да бъде съвършен съпруг. Някога е полагал усилия да се самоусъвършенства, а сега иска само да ходи в Сен Тропе с идеалната си съпруга.
	— А ти обичаш ли го този прекрасен французин? — попита Даника.
	Сергей отговори вместо Елена.
	— Дори да го обича, любовта не е достатъчна, нали, Елена?


>	13

	_Прага, 2016_
	В Института за изследване на тоталитарните режими Уилям Ковали се беше умълчал. Беше си свалил очилата и сега замислено се взираше в пространството. Грейс тъкмо беше довършила разказа си за Петер и Яна и прочутата им дъщеря, бившата съпруга и довереница на човека, който може би щеше да стане следващият президент на Съединените щати.
	Когато най-сетне се размърда, той започна да прави списък. Двамата записаха в бележника на Грейс номерата на досиетата, които трябваше да потърсят. Откриха регистрационни номера за Елена и родителите й и за Йозеф Страка. После жените зад гишето във формата на подкова ги разочароваха. Досиетата, ако изобщо ги имаше, били вече преместени на адреса на Института за изследване на тоталитарните режими в Стария град.
	Грейс откри маршрута до този адрес на айфона си, но не искаше да тръгне по него, нито по предпочитаните от Уилям улички и сокаци. Не виждаше никого зад тях в дъжда, когато поеха на път, но усещаше нечие присъствие.
	— Някой ни следи. Нали знаеш как понякога човек просто усеща?
	— Не. — Уилям вървеше до нея и непрекъснато се оглеждаше. — Откъде знаеш, че някой не е разбил апартамента ти, просто за да открадне нещо?
	Грейс му разказа за тоалетната, но без да споменава вибратора.
	— А и защо не взеха компютъра ми?
	Уилям не отговори. Вятърът духаше толкова силно, че чадърът му непрекъснато се обръщаше.
	Подминаха модерен ресторант за аржентински хамбургери и после Уилям я поведе по тъмна, павирана улица. Това беше последната пресечка преди института, затова тя се вглеждаше във всеки вход и ниша и в балконите над тях. И от двете страни на улицата бяха паркирани коли, но всички до една бяха празни.
	— Веднъж написах изследване върху теориите на конспирацията. Може ли да направя няколко предположения, Грейс?
	— Давай.
	— Учила си журналистика, прекарала си по-голямата част от кариерата си в таблоиди и сега…
	— Не си въобразявам, Уилям.
	— Когато навлезем в средната възраст, ни обзема едно чувство на отчаяние, не е ли така? Миналата година за малко да си купя ретро астън мартин с гюрук. Не можех да си го позволя, а и е напълно непрактична кола. Да не говорим, че имаше нужда от сериозен ремонт. Но беше жълт и си спомних как на млади години…
	Пред тях в края на улицата се издигаше великолепна стара сграда. Встрани от нея стоеше въгленово черен блок от индустриален камък, натрапваща се семпла сграда с решетки на всички прозорци на първия етаж.
	Грейс протегна ръка към вратата на старата сграда и пробва да отвори. После почука.
	— Това не е точно обществена сграда — каза й Уилям.
	Тя почука още няколко пъти. После ритна вратата. Десет минути по-късно, след като Уилям проведе няколко неуспешни телефонни разговора с хора, за които Грейс предполагаше, че работят в тази сграда, вратата бавно се отвори.
	Пълничък нисък мъж с прическа като на Айнщайн разтвори ръце и прегърна Уилям. Поздравиха се на чешки, а Уилям представи Грейс като _Ameri-chan_.
	Минаха покрай помещение, което приличаше на смес от сортировъчна в пощенска станция и боклучарник, и свиха вдясно и нагоре по някакви стълби. Мъж, застанал зад гише на охрана, помаха на Уилям, след което тримата се заговориха кое време е, за точния и грешния момент и как работното време скоро свършва. Уилям посочи Грейс и помоли нещо. Тя сви рамене и се усмихна.
	_Ameri-chan._
	Покрай тях минаваха жени и мъже на всякаква възраст по джинси и пуловери и униформи на охрана. Грейс разбра от начина, по който се обръщаха хората към него, че Айнщайн всъщност се казва Милан. В претрупания му ъглов кабинет имаше купчини вестници, натрупани на пода, навсякъде папки и подигравателни плакати с комунистическа пропаганда по стените.
	Милан се тръшна в стола си от нацепена кожа и започна да пише пароли в компютъра си. Уилям протегна ръка към бележника на Грейс. На нея не й се искаше да го пуска.
	— Той ще потърси имената вместо нас — обясни Уилям.
	— Искаш да кажеш вместо мен. — Грейс отвори бележника на страницата с имената и архивните номера.
	Милан погледна бележника, а Уилям каза:
	— При него са оригиналите на архива.
	— Какви са тези оригинали?
	Уилям прокара пръсти през все още мократа си коса, докато обмисляше как да й обясни.
	— Ако някъде съществува дадено досие, той ще го види. Или поне ще открие къде е.
	Милан набра имената и архивните номера в компютъра си и докладва за резултатите на Уилям, който превеждаше. Откри каквото Грейс вече беше намерила в Справочника на Цибулка — че Петер и Яна са били в списъка със сътрудници на Държавна сигурност и че Яна е имала псевдоним. Но досието на Яна беше или заличено, или унищожено. Имаше документи за Петер и Елена, и за Антъни Крейг, които Милан отпечата. Номерът на Йозеф Страка не доведе до никъде.
	— Почти всичко, с което разполага за Елена и мъжа й, е заличено — каза Уилям. — А и това, с което разполага, не е много.
	— Това е странно, нали?
	— За бившата жена на един от най-прочутите индустриалци? Иконата на капитализма? Мъжът, който може да стане президент? — Уилям спря, когато Милан затрака по клавиатурата и поклати глава. — Дори през 70-те и 80-те Елена е била най-известната чешка емигрантка. Досието й би трябвало да е доста дебело. В някакъв момент сигурно е имало тонове информация.
	Милан пусна още документи да се печатат.
	— Странно — каза Уилям. — До тази сутрин не бях и помислял, че Елена Крейг може да е важна. Тук е прочута. Но единственото, с което се занимава, са спа центрове, пазаруване и натруфени дрехи.
	— Това е просто роля. — Въпреки начина, по който се беше отнесла Елена с нея, Грейс мразеше, когато някой говореше така за нея. — А и не е честно да я обвиняваш в натруфеност.
	Милан погледна Уилям сякаш щеше да каже нещо. Вместо това сведе поглед към компютъра и поработи с него още малко. Натисна няколко клавиша и принтерът отново се събуди. Той издърпа още два листа и подаде всичко на Грейс. Почти всяка страница беше изпъстрена с почернени думи и цели редове. Това беше досието на Елена Климентова и почти всичко в него препращаше към разговори с баща й.
	На най-горната страница имаше снимка на Елена и адресът й в Манхатън. Името на Антъни Крейг също фигурираше в документа, заедно с номер. Този номер препращаше към седемте най-обилно почернени страници. Имаше и подобна страница, но по-стара версия, очевидно писана на пишеща машина, в която имаше адрес в Страсбург, Франция. В този документ Елена носеше фамилията Дьо Мулен. И тук по-голямата част от текста беше заличена, но на мястото на името Антъни Крейг пишеше Жан-Ив дьо Мулен.
	— Има ли информация за Жан-Ив дьо Мулен? — попита Грейс.
	— И неговото досие е празно. — Милан се обърна отново към компютъра, изкара на екрана няколко документа, прочете ги и се засмя.
	— Би ли го помолил да сподели на какво се смее?
	Уилям предаде молбата и после преведе отговора на Милан.
	— От Държавна сигурност са разпитвали Петер много пъти. Но в казаното няма нищо интересно. Говори за Елена и съпруга й, но само баналности и незначителни неща, почти…
	— Сякаш е нарочно?
	Милан посочи към Грейс и Уилям преведе.
	— Това е. Все едно са махнали всичко интересно и са оставили това като примамка. За да си помислим, че няма нищо интересно.
	— Все едно да говориш за пазаруване и натруфени дрехи. Нали?


	Точно в четири часа те излязоха от старата сграда на улицата. Над дъждовния ден се беше спуснал мрак и бе застудяло. От реката към Стария град се издигаше мъгла.
	— Мислиш ли; че ще изберат Антъни Крейг? — попита Уилям.
	— Не знам. Елена мисли така.
	— Но проучванията…
	Тази тема отегчаваше Грейс на всички езици. Тя се огледа отново. И отново не видя никого, но усети присъствие. Уилям я поведе към бирария на име _U Flekú_, на десет минути път от сградата на Института за изследване на тоталитарните режими в Стария град, за да си получи обещаната от нея бира. В оскъдно обзаведеното, но уютно помещение, украсено с дърворезба, почти нямаше жени. Група мъже на видима възраст около трийсетте, насядали около една маса, пееха някаква потресаваща песен в тон с мелодията на уличен акордеонист. Грейс и Уилям седнаха един срещу друг на дълга маса редом с непознати. Без да ги попита какво ще желаят, един келнер тръсна пред всеки халба тъмна бира, увенчана с планина от пяна, а друг келнер донесе две малки чашки, пълни с кехлибарена течност.
	Грейс отново прелисти документите, които Милан беше отпечатал за нея. Двете страници със снимките на Елена изглеждаха почти идентично и почернените места по тях също. Само че онзи, който беше работил по текста с черния маркер, беше оставил една дума, или по-точно част от дума незаличена. Уилям вдигна халбата си и я подкани и тя да вдигне своята. Отпиха и се спогледаха, а усмивките им се превърнаха в неловки гримаси. Грейс дръпна най-горната страница от снопчето, което им беше дал Милан, с частта от дума. Вдигна я към светлината и успя да види буквите: _dňáček_.
	— Какво значи това?
	Уилям си смени очилата и вдигна листа към светлината.
	— Изглежда като _ledňáček_.
	— Което значи?
	— Кралско рибарче. Птицата.
	Грейс пресуши чашката. Медовина. Беше прекалено сладка, затова отпи глътка бира. Когато вдигна поглед, й се стори, че поне половината кръчма, пълна със славянски мъже, я гледа втренчено. Избърса горната си устна, за да се увери, че не й е останал мустак от пяна.
	Изведнъж документите й се сториха изложени на показ. Тя ги сгъна и ги пъхна в бележника си. Беше направила и снимки с телефона си. Сега прибра всичко в чантата си и я закопча.
	— Хората ме гледат.
	Смехът на Уилям прокънтя в помещението.
	— Какво?
	— Не се чувствам в безопасност.
	— Ти си красива жена в стая, пълна с пияни мъже. — Уилям протегна ръка и я сложи върху нейната за миг. — Разбира се, че ще те гледат. Не го правят нарочно.
	Тя вече не вярваше на нищо, нито на комплимента му, нито на желанието му да помогне. Къде я беше довел? Грейс не разбираше и дума от разговорите на околните и ако продължеше да пие, нямаше да може и да мисли особено добре.
	— Благодаря ти, Уилям. Много мило. — Тя се изправи и на касата до входа поиска сметката. Остави двойно повече пари, за да може да изпие Уилям още една бира.
	Само че Уилям се озова до нея.
	— Къде отиваш?
	— Не се наспах снощи след всички събития и се чувствам… странно.
	— Хайде поне да вечеряме.
	— Някой друг път, може би.
	— Къде е апартаментът, в който си отседнала? Спомена, че е над магазин за подправки, нали? Наблизо ли е? Нека те изпратя.
	— Не. Няма проблем.
	Уилям се засмя.
	— Хайде де. Аз съм приятел. Прост доцент по история в 979-я най-добър университет в света. Наспи се и утре ще вечеряме заедно. Ще дойда да те взема и да те заведа на истинска вечеря.
	— Окей.
	— Нека те изпратя.
	Тя искаше Уилям да я изпрати. Макар в него да имаше нещо непохватно, колкото повече го гледаше, толкова по-хубав й изглеждаше. Определено беше умен. Може да беше последствие от махмурлука, но тя бе подозрителна и към него, и към приятеля му Милан, подозрителна към тази кръчма и искаше да прегледа съдържанието на чантата си насаме. Грейс посочи масата, където бяха седели. Там вече го чакаше нова бира.


	Улиците на Стария град на Прага през нощта с бледожълтата светлина от фенерите и паветата, тесните улички с уютни кафенета на всеки ъгъл се сториха на Грейс създадеш за романтични мисли. Представи си как седи в някое от тях, как Уилям седи срещу нея и ръката му отново е върху нейната, и съжали, че го отсвири така грубо. От унеса й я извади звукът от стъпки, звук от два чифта крака зад нея. Когато спря и те спряха. Тя погледна през рамо и видя двама мъже на тротоара. Грейс се престори, че си проверява телефона за съобщения, а те запалиха цигари. Бяха същите мъже от влака, онези, които я бяха следили и на площада. Мъжът с коженото мотоциклетно яке и ненормално красивите очи сега имаше черна вълнена шапка на главата. Тя тръгна отново напред, вдигнала телефона си така, че камерата да играе ролята на огледало. Вторият мъж бе облечен в дълго черно палто и имаше леко криви крака. Когато тя ускори крачка и те ускориха крачка, но без да намаляват дистанцията. В лявата си ръка, скрит в ръкава, Грейс стискаше ножа за белене.
	Колкото повече приближаваше към Карловия мост, толкова повече хора имаше по улиците, разхождаха се в пухкавите си дебели якета, разхождаха кучетата си, купуваха си наденици и греяно вино от уличните търговци. Отначало Грейс се успокои, когато се озова сред хора. После, без да иска, влезе в претъпкан търговски център за сувенири до моста и изгуби от поглед мъжете, които я следяха. Провери дали чантата й е закопчана плътно и уви каишката около китката си, за да не може никой да й я дръпне. Приготви се да крещи и да удря с ножа, ако изведнъж се появяха пред нея. Опитвайки се да гледа във всички посоки едновременно, тя започна да се блъска в хората и да се извинява задъхано на езика, който ползваше за пешеходни сблъсъци: френски.
	Когато стигна до входа към Карловия мост, тълпата беше оредяла. Двама африканци в старомодни моряшки униформи се опитаха да й продадат билет за разходка с корабчето им за следващата сутрин. Тя изслуша офертата им в очакване на преследвачите си. Не ги видя.
	Апартаментът беше само на две пресечки. Тя се втурна натам, отвори масивната врата, водеща към вътрешния двор до магазина за подправки и я затвори след себе си. Няколко минути остана в хладния коридор на сградата, заслушана в очакване да чуе стъпки.
	Те се появиха точно когато се готвеше да тръгне нагоре по стълбите към апартамента. Пред вратата спряха. Грейс безшумно постави чантата си на каменния под. Стисна ножа в дясната си ръка. В лявата държеше ключовете за апартамента така, че най-големият да стърчи между пръстите й, както я беше научил инструкторът по самоотбрана в Младежкия център на Авеню дьо Парк.
	От другата страна на вратата цареше тишина. Мъжете не разговаряха и не се движеха.
	Тук сме. Знаем къде живееш.
	След около пет минути тя чу как по паветата отвън се плъзга обувка и после те се отдалечиха. Грейс бе толкова напрегната, че се облегна на стената на коридора, за да не седне на земята.
	Когато влезе в апартамента, тя дръпна резето на вратата и отново подпря дръжката със стол. Разгледа всички бележки и напечатаните страници. „_Кралско рибарче_ — помисли си. — Би трябвало да има купища информация за теб. Защо няма нищо? Какво се опитват да скрият?“
	Кои са _те_?
	Грейс погледна страницата с адреса на Елена в Страсбург. Жан-Ив дьо Мулен. Елена дьо Мулен.
	Тя отвори компютъра си и си запази билет за полет в шест и половина на следващата сутрин, от Прага до Страсбург.


>	14

	_Страсбург, 1972_
	Всяка сутрин в 9:15 след закуската и сутрешното кафе, след като прегледаше „Дьо Монд“ и „Фигаро“, Елена отиваше да потича в _Оранжерията_ в Страсбург.
	Тъкмо бяха пристигнали щъркелите, символът на Елзас, огромни зверове, които изглеждаха почти нереални. Но ето ги тук, с дълги, бели тела, от другата страна на улицата срещу дома й виеха огромни гнезда на уличните лампи и тракаха с клюнове един на друг. Бяха едновременно елегантни и непохватни, което доста наподобяваше начина, по който се чувстваше Елена.
	Като почти всеки мъж, когото тя познаваше във Франция, Жан-Ив отказваше да тича. За него сутрешният джогинг беше отломък от ранните дни на човечеството, когато хората е трябвало да преследват храната си. Макар да беше уверен, че е полезно за мускулите и освежително за мозъка, Жан-Ив предпочиташе изтънчеността на следобедното плуване.
	Елена гледаше как щъркелите се викат, трак-трак-трак, как вият и поправят гнездата си. От време на време зърваше отблясъка на слънчев лъч в черупката на яйце. Потича, разтегна се, помириса цъфналия люляк. В малкия зоопарк в края на _Оранжерията_ имаше щрауси, маймуни и пауни. На детската площадка деца тичаха между люлките и миниатюрната планина от въжета. В края на тренировката си, за да се охлади, тя се разходи покрай затворените в клетки животни и усети някаква близост с тях. Не бяха в много по-различно положение от нея.
	Същата сутрин бе наблюдавала Жан-Ив, докато той спеше. Семейството му бе жънало успехи толкова години при крале и кралици, при германци и французи, във война и в чумни времена. Този успех бе изписан по лицето на Жан-Ив дори когато спеше. Нямаше проблем, който един Дьо Мулен да не може да разреши. Членовете на семейството идваха на този свят с тиха, ненатрапчива увереност и Елена си представи децата, които биха могли да имат. Щяха да са послушни, учтиви и красиви, родени за лидери, надарени със скромност и любопитство.
	Когато отвори очи в сутрешната светлина, Жан-Ив се усмихна, срещайки погледа й.
	— Какво замислено изражение имаш на красивото си лице.
	Вместо да отговори, тя само го беше целунала. Сега, след като мина покрай маймуните и пауните, Елена спря. Сергей стоеше пред нея и блокираше пътя й, блокираше всичко, застанал до портата на парка, с димяща цигара в ръка. Беше наедрял още повече, не само в талията, а и в раменете. Когато го срещна за първи път, Сергей изглеждаше като опасен младеж. Сега пред нея стоеше мъж. Преживяното, годините, изпълнени с опасност и насилие, го бяха подхранили, бяха го направили по-голям.
	Тя се шокира от инстинктивната си реакция: прииска й се да избяга.
	— Тук мирише райски. — Сергей пристъпи към нея. — Какъв късмет имаш, Еленка, да прекараш цяла година на такова прекрасно място.
	Целунаха се по двете бузи като обикновени приятели французи. Говореха на чешки, но това беше европейска столица. Чужденците не бяха рядкост в _Оранжерията_.
	— Какво правиш тук, Сергей?
	Сергей, облечен в тъмен костюм на тънко светло райе, я поведе обратно към парка.
	— Дойдох да те видя.
	— Само да ме видиш?
	— Да те изведа оттук.
	— Не разбирам.
	— Мислехме, че мосю Дьо Мулен ще постигне повече — ще стане нещо повече — особено с твоя помощ. Но всъщност той е нещо по-малко. Ще те преместим на по-плодотворна позиция. Жената ни в Монреал не се справи толкова добре, колкото очаквахме.
	— Но не си ми дал време да…
	— Искаш да останеш ли? Да останеш с него? Не бих те обвинявал. Живееш живот, изпълнен с удоволствия. Макар да не разбирам как това оправдава обучението ти и всичко, което направихме за родителите ти.
	— Всичко, което сте направили? Аз… — Елена си помисли за майка си, по елегантен нов пеньоар, как сервира питиета в кристални чаши, а баща й е навън с галоши, хрътка и пушка в ръка.
	— Тази разходка в парка е посещение от любезност. Съпругът ти, без съмнение, ще се изненада от заминаването ти, но аз исках да ти дам време да си събереш багажа.
	— Кога.
	— Утре, Еленка. Утре вечер.
	Елена си пое дълбоко дъх и извърна поглед от него. Отне й чутовно усилие да се престори на доволна.
	— Ще дойдеш ли с мен в Монреал?
	— Ще помогна да се настаниш. Помниш ли за каква услуга ме беше помолила? За гаджето ти?
	Елена знаеше, че той говори за Йозеф Страка.
	— Той не ми е гадже и ти го знаеш.
	— Вербувах го. Вече е там.
	— В Монреал? — Елена се шокира, че са направили всички тези приготовления за нея.
	— Ще имаш приятел до себе си.
	— Благодаря ти, Сергей.
	— А аз ще бъда в Ню Йорк, съвсем наблизо.
	— Защо не може да дойда с теб?
	— Знаеш защо. В Ню Йорк имаме вече три момичета. Само Даника…
	Начинът, по който Сергей произнесе името й, притесни Елена. Разбира се, че беше спал с нея. Беше спал с всичките. Никоя нямаше да й каже истината. Никоя от тях не говореше истината. Не можеше да ревнува.
	Ревнуваше ли?
	Може би можеше да остане тук, в Страсбург. Ако разкажеше всичко на Жан-Ив, той щеше да я защити. Френските тайни служби или може би английските, или американските щяха да направят размяна, да изведат родителите й от Прага, ако им разкажеше каквото знае.
	Тя въздъхна. Можеше да избяга толкова, колкото и маймуните в парка. Ако разкриеше коя е, това щеше да е краят й, краят и на двама им с Жан-Ив. КГБ можеше да открие всекиго, където и да е.
	— Френски град. — Тя се усмихна на Сергей.
	— А Ню Йорк е толкова близо, Еленка. Ще ти намерим работа, ще измислим поводи да идваш.
	— Няма да наранявате и заплашвате Жан-Ив, нали? Ще му бъде тежко. Той ме обича.
	— Остави това на нас. — Сергей я хвана за ръцете над лактите и я целуна отново, този път по устните. Устата му имаше кисел вкус от цигарите.
	— _Á demain*_ — подвикна той и продължи към вътрешността на парка. — _Á demain_.
	[* До утре (фр.). — Б.пр.]


>	15

	_Страсбург, 2016_
	За облекчение на Грейс в Страсбург беше почти десет градуса по-топло, отколкото в Прага. Из градчето се разхождаха млади хора по джинси и елегантни пуловери, рокли и очила Рей Бан, почти всички с шалове. Имаше повече велосипеди, отколкото коли, повечето от които бяха нарочно старомодни. „Това е равен град с чувство за хумор“ — каза си Грейс.
	От хотела си в разкошен малък квартал, пълен с паянтови* къщи, ограден от канали, можеше да стигне до натоварения, но някак спокоен център на града, до булевард „Дьо Оранжери“, за половин час. Макар архитектурата в Прага да беше по-ярка, въздухът в Страсбург — на практика просто още един централноевропейски град — беше по-жив, по-изпълнен с надежда.
	[* Паянтов буквално означава сграда с носеща дървена конструкция, видима и отвън. Стилът е типичен за Средновековието в Западна Европа. — Б.пр.]
	Изтощена, Грейс се зачуди дали теглото на комунизма не беше направило жителите на Прага по-бавни, по-затъпели, докато страсбургчани никога не бяха изпитвали подобно тегло, не биха могли дори да си го представят.
	Тя се огледа. По пътя към летището в пет сутринта не беше видяла и следа от двамата мъже, които я бяха следили предишния ден. По време на полета два пъти се беше разходила от единия до другия край на самолета и беше огледала всичките си спътници. Ничие лице не бе на престъпник убиец.
	Грейс снима Страсбург и си представи как е изглеждал градът през 1971 и 1972 — не беше особено трудно. С изключение на кафенето „Старбъкс“ на Плас Клебер и трамваите, малко неща се бяха променили тук от края на Втората световна война насам.
	На адреса на Жан-Ив дьо Мулен, потвърден от интернет, се издигаше триетажна сграда от дялан камък, заобиколена от чуждестранни консулства. В предната градина овошките и храстите бяха подрязани, окапалите листа събрани, лехите прекопани и готови за зимата. Мястото беше елегантно и очевидно поддържано с обич.
	Около имението имаше ограда от ковано желязо с порта също от желязо. Грейс натисна копчето на домофона.
	— _Oui?_
	— Мосю Дьо Мулен?
	Мъжът отсреща обясни, че е икономът на мосю Дьо Мулен. На френски Грейс обясни коя е и че работи върху биографията на Елена Крейг. Последва дълго мълчание. Тя го чуваше как диша в другия край на домофонната система.
	— Имате ли разрешението на Елена Крейг за тази книга?
	— Разбира се. Мога да ви разкажа повече, ако с мосю Дьо Мулен ми позволите.
	Портата се отвори с бръмчене. Вратата на къщата отвори възрастен мъж с панталони, които изглеждаха шити специално за него, и безупречно бяла риза, с черна незакопчана жилетка отгоре.
	— Мадам Елиът?
	— Да, мосю.
	— Престорих се на иконома си. Днес е почивният му ден. Сам съм. — Той не помръдна, за да й направи път. — Елена говорила ли е за мен?
	Когато Грейс поклати глава, той се усмихна разочаровано и извърна поглед.
	— Как разбрахте за мен?
	— От архивите в Прага.
	— А, в Института.
	— Да, мосю.
	— Бих предположил, че са ме заличили от архивите, заедно с всичко останало.
	— Кои са те?
	Жан-Ив дьо Мулен я гледа известно време, хванал ръце зад гърба си.
	— Акцентът ви. От Квебек ли сте?
	— Да, мосю. Американка съм, но отдавна живея в Монреал.
	— Имате ли документ, някакво доказателство, че Елена иска да разговарям с вас?
	Грейс поклати глава.
	— Боя се, че не.
	Отново настана мълчание. Слънцето се скри зад облак и пак се появи. В обширната градина на Дьо Мулен миришеше приятно.
	— Инстинктът ми подсказва да ви отпратя, мадам.
	— Моля ви, не го правете.
	След миг Дьо Мулен разпери ръце и я пусна да влезе. Поведе я покрай огромно парадно стълбище и надолу по някакъв коридор. Архитектите и строителите на сградата бяха направили чудеса от дърво, изписвайки извивки, вълни и елегантни решетки по перилата на стълбището и по тавана. Паркетът на пода имаше шарка с кралска лилия. Картините по стените бяха вдъхновени или от френските импресионисти, или рисувани от тях.
	— Творбите оригинали ли са, мосю?
	В следващия миг Грейс осъзна, че въпросът й стои между наивното и обидното. Тя се намираше в дома на богат аристократ. Влязоха в кухнята: стилна и модерна, с намек за Скандинавия насред френско-пруското обзавеждане.
	— Тук ли сте отраснал, мосю Дьо Мулен?
	Той не отговори и я въведе в библиотеката — кабинет, където царуваха кожата и тъмната дървесина. В мига, в който престъпи прага и му благодари, тя чу други стъпки в коридора. На прага застана друг мъж, по-млад от мосю Дьо Мулен, по черни панталони, черна жилетка и черна вратовръзка.
	На Грейс й отне миг да осъзнае, че металният предмет, който мъжът държеше под неудобен, но сигурен ъгъл, насочен право към нея, е пистолет.
	— Господи! — Грейс отстъпи към лавиците с книги.
	— Това е Никола, бодигардът ми.
	— Кажете на Никола да свали пистолета.
	— Коя сте наистина? — Дьо Мулен говореше с акцент, който Грейс рядко бе чувала в Монреал. — За кого работите?
	Грейс задиша дълбоко. Огледа стаята за предмети, които би могла да превърне в оръжия.
	— Мосю, работя за Стедман Коу, издателя на „Нешънъл флаш“. Проверете името ми в интернет. Проверете и неговото.
	Никола влезе в библиотеката. Грейс приклекна зад бюрото, за да се скрие от дулото на пистолета в ръката му.
	— И какво общо имате с Елена Крейг? — попита Дьо Мулен.
	— Пиша от нейно име.
	— В това няма логика. Ако пишете от нейно име, просто ще пишете онова, което тя ви каже. А тя със сигурност би изключила времето си в Страсбург от всяка книга. Преди време, когато Елена се развеждаше със съпруга си шут, ми се обади друг журналист. _Обади се._ Определено не се появи пред вратата ми без назначена среща. Искате ли да знаете какво се случи с този британски журналист? Скочи от Клифтънския висящ мост в Бристол. Бих казал, че са му помогнали.
	Мосю Дьо Мулен кимна на Никола, който заобиколи бюрото. Грейс вдигна ръце.
	— Леко, Никола.
	— Само ще ви претърси за оръжие.
	Тя вдигна една каменна фигурка на щъркел от бюрото.
	— Ако ме пипнеш, където не бива, Никола, ще ти разбил главата.
	— Разбрано. — Никола я претърси внимателно и с уважение. Пипна джобовете й и опипа глезените. Когато свърши, той сви рамене и Грейс върна фигурката на бюрото.
	Мосю Дьо Мулен посочи кожено кресло и седна срещу Грейс. Чорапите му бяха в стил, модерен в момента сред младите хора, на ексцентрични сини и жълти фигури. Никола застана мирно до вратата.
	— Защо толкова ви безпокои присъствието ми, мосю?
	Жан-Ив вдигна очи към резбования таван.
	— Заради миналото — отвърна той. — Голяма част от него е изгорена, нарязана и скрита в касите на извънредно влиятелни хора с цел изнудване. И все пак сигурно има нещо, някое досие, което се е озовало в погрешното чекмедже. Представям си как някой от бившите колеги на Елена би опитал да потърси това досие в моя дом.
	— Бивш колеги?
	— Настоящи колеги. Може би, мадам, аз съм едно от тези изгубени досиета. Човек, който говори истината. Тези колеги са лишени от способността да бъдат съпричастни. А аз съм стар човек, готов съм за инсулт, за мозъчен кръвоизлив или за скок от някой мост.
	— Елена се е омъжила за вас, за да избяга от Чехословакия, за да получи западен паспорт. Щом…
	— Мадам, кога смятате да издадете тази книга?
	— Писането и издаването на книги отнема години.
	— Значи този разговор е безсмислен.
	— Безсмислен?
	Той се приведе напред.
	— Никола, би ли ни донесъл бутилка гевюрцтраминер с малко тапенада, сирене мюнстер и крекери.
	Никола излезе от стаята.
	— Мадам, ако Антъни Крейг спечели изборите, посещението ви и книгата няма да имат никаква стойност. Те ще спечелят. Разбирате ли? Ще бъде твърде късно.
	Грейс се засмя.
	— Изборите са след малко повече от седмица, мосю.
	— Да, това е едновременно най-комичното и най-тъжното в цялата ситуация, не мислите ли? Идеята, че тя се е омъжила за мен заради паспорта… — Той посочи бележника на Грейс. — Когато за Елена започна да се пише в пресата в края на 70-те, един от адвокатите й или човек, преструващ се на неин адвокат, ми плати петстотин хиляди американски долара, за да разкажа тази история.
	— Не е ли вярна?
	— Парите не ми бяха необходими. Но не искам да си лягам всяка вечер, чудейки се дали ще се събудя на сутринта.
	Никола се появи с поднос в ръцете. На него имаше висока бутилка вино, отворена и запотена, две кристални чаши и блюдо с черна маслинова паста, сирене и оризови крекери. Той наля виното.
	— Елена нямаше нужда от мен, за да избяга от _L’Empire soviétique*_. Тя вече беше избягала, ако това е правилната дума. Така и не взе френски паспорт. Не й се налагаше.
	[* Съветската империя (фр.). — Б.пр.]
	— Не разбирам.
	Не изглеждаше уместно да предложи тост или да се чукнат, затова просто пиха. Виното беше прозрачно и сладко.
	— Тя описва нещата така, сякаш бракът ни е бил лъжа, бизнес сделка, останала неконсумирана. Аз трябваше да бъда приятел на приятел, познат по спортна линия. В това има известна истина. Наистина се запознахме, започнахме да излизаме и се сближихме благодарение на интереса към спорта, който споделяхме. Аз се занимавах сериозно с плуване, а тя беше гимнастичка.
	— Не разбирам как е стигнала дотук.
	Дьо Мулен поклати глава.
	— По нейните думи било истинско геройство, как посред нощ се прехвърлила в Австрия. Как успяла да мине незабелязано покрай стрелците в кулите по границата, как избегнала светлината на прожекторите и после минното поле. Всички се влюбихме в тази история. Бяхме млади, а историята — много романтична. Тя беше великолепна, забавна, интелигентна жена от екзотична страна. Повярвахме на всяка дума. Доста по-късно, след като тя ме напусна, заподозрях каква е истината: никое момиче от малък град не би могло да се прехвърли през тази граница през 1971 година без чужда помощ. Предполагам, че всъщност е прелетяла границата в правителствен самолет.
	— Запознали сте се през 1971?
	— Скоро след пристигането й. Елена имаше договор за модел с агенция, базирана в Париж, и дойде за официална благотворителна вечеря, която аз и приятелите ми организирахме по два пъти всяка година. Седяхме на една маса. Аз не бях в особен възторг от дамата си и тя не беше в особен възторг от кавалера си. И имаше защо. Той беше очевадно гей. Спортът, както казах, се оказа тема, която интересува и двама ни, и тя, изглежда, разбра какво е финансовото ми състояние.
	— А именно?
	— Наследствени пари. По онова време бях доста активен в обществените дела и в амплоато си на млад адвокат, и като филантроп, бих казал. Управлявах попечителския фонд, оставен от баба ми и дядо ми. И планирах да направя политическа кариера в Съвета на Европа.
	— И какво стана?
	— Почти нищо. Започнах да работя… по-малко. Доста пътувахме до Париж, Лондон и Единбург, Лазурния бряг. Имам приятели с доста приятни имоти на различни места. Гостувахме им. Мислех, че това ще я впечатли, нея, провинциалното славянско момиче.
	— Звучи чудесно.
	— Нали? Но това съвсем не беше достатъчно на нашата Елена. Аз не се припокривах с представата й за амбициозен мъж. Не беше преминала непробиваемата граница, за да пие шампанско и да играе на шаради в Сен Тропе. Аз й бях обещал политика. Бях и обещал власт. Макар всъщност да не съм сигурен, че й бях обещал всичко това.
	— Колко време бяхте заедно?
	— По-малко от година, но беше великолепно. Най-хубавите месеци в живота ми. Наистина. И знам, че и тя се чувстваше така. Напусна ме през 1972, замина за Монреал.
	— Защо?
	— Не знам. Пристигнаха две коли. В едната имаше шофьор и човек на задната седалка. Шофьорът взе багажа й и го сложи в багажника, докато човекът на задната седалка ме наблюдаваше през прозореца. Не разменихме и една дума, но аз разбрах какво казваше.
	— И какво беше то?
	— Мъжете от втората кола влязоха в къщата без покана и разясниха положението. Стояха часове наред. Предполагам, би могло да се каже, че ме разпитваха. Имаха мои снимки с проститутка. Тези снимки бяха основание за развода. Вече бяха приготвили документите. Единствената ми работа беше да ги подпиша. Не й дължах нищо, така ми казаха. Нито пари, нито нещата, които бяхме купували заедно. Не знаех, че онази жена е проститутка, а и снимките бяха направени три нощи, след като се запознах с Елена, но _преди първата ни официална среща_. Те казаха, че са правени след сватбата и че проститутката е свидетелствала, че това е истина, следователно снимките са достатъчно основание за развод по взаимно съгласие. Всичко това очевидно беше лъжа. Когато оспорих казаното от тях, един от мъжете ме удари през лицето с опакото на дланта си. Помня, че друг каза: „От сега нататък, ако живееш, то е защото ние сме ти позволили. Разбираш ли?“.
	Мосю Дьо Мулен отново вдигна поглед и си пое дълбоко дъх.
	— Всеки ден мисля за тях, за тези мъже, как ме унижиха в собствения ми дом. Не направих опит да се оженя повторно, да създам семейство въпреки всичките си мечти и надежди, за да им спестя… опасността и мрака, предполагам, който виси над мен от онази нощ през 1972.
	Той спря и си свали очилата, избърса ги с малка червена кърпичка. Очите му се бяха изцъклили.
	— Имате ли някакви доказателства за това? — попита Грейс.
	— Онези мъже бяха професионалисти. Още са професионалисти.
	— Казахте, че това е било разпит. Какво искаха да знаят?
	— Искаха да знаят какво знам за миналото на Елена. Какво ми е разкрила. Че е модел, гимнастичка, прелестно, умно момиче с диплома от Карловия университет. По някаква причина бе избрала мен, макар в никакъв случай да не й бях равен в енергията и амбициите. Когато приключеше кариерата й на модел, тя планираше да работи със спортисти, да се занимава с нещо, свързано със спорт. Както казах, живо се интересуваше от политика и власт. Аз пък все по-малко се вълнувах от тези неща. Наследството ми осигуряваше всичко, от което се нуждаех. Кариерата ми не ме интересуваше толкова, колкото интересуваше Елена. Аз се интересувах от приятелите ни, от семейството, което можехме да създадем. Обсъждахме този въпрос, говорехме за децата, които щяхме да имаме.
	— Какви бяха тези професионалисти?
	— Години по-късно се сприятелих с един служител в ГДВС.
	— Какво е това?
	— _La Direction générale de la Sécurité extérieure.*_ Вие сте американка, нали? ГДВС е френският еквивалент на вашето ЦРУ След падането на Берлинската стена разказах на този приятел, моя приятел от френските тайни служби, като го заклех да пази тайна за случилото се през вечерта, когато Елена ме напусна. Той каза, че мъжете трябва да са били от КГБ или от чешките тайни служби, които били под командването на КГБ.
	[* Генерална дирекция за външна сигурност (фр.). — Б.пр.]
	— Държавна сигурност.
	Дьо Мулен кимна.
	— Мъжът, за когото казахте, че седял на задната седалка на колата, с която отпътувала тя, как изглеждаше?
	— Горе-долу на моята възраст от онова време, в края на двайсетте си години, но някак с излъчването на шейсетгодишен. Разбирате ли? Високи скули, бледа кожа, безизразни очи. Не зная. Доста се бях разстроил онази вечер и бях изпил няколко питиета, преди да се появят.
	— Кой мислите, че е бил?
	— Началникът й. Гаджето й. Сводникът й в тайните служби. Откъде да знам? Трябва да издадете тази книга скоро или да не я издавате въобще.
	— Но както сам казахте, мосю, Берлинската стена падна. Всички тези мъже са останали в миналото, не е ли така?
	Той погледна часовника си.
	— Не се подигравайте с мен. Вие сте тук, защото тези мъже съвсем не са останали в миналото, точно напротив. Елена откри каквото търсеше, не тук, не в Монреал, а в Ню Йорк. Предполагам, че нещата не са се развили точно както е искала. Разводът със сигурност не е бил част от сценария. Но чувам, че с Антъни са останали близки.
	Жан-Ив се изправи с известно усилие, подпрял кръста си с ръка.
	— Струва ми се, мадам Елиът, че нито вие, нито аз ще бъдем в безопасност, докато това — каквото и да е _това_ — не стане публично достояние. Съгласна ли сте?
	Дьо Мулен я изпрати до вратата. Грейс не знаеше как да стреля с пистолет, но за пръв път в живота си разбра защо толкова много от сънародниците й държат да носят оръжие.
	Преди да се сбогуват, той сложи ръка на рамото й.
	— Може би, докато пишете, ще се възползвам от възможността да посетя някоя от презокеанските ни територии.
	— В училище, у дома, в Минесота, си пишех писма с едно момиче от Мартиника — каза Грейс. — Тя все още е френска територия, нали?
	Никола отвори вратата и слънцето блесна по лакирания паркет. Мосю Дьо Мулен се усмихна и надникна навън.
	— Мартиника.
	Откъм _Оранжерията_ долетяха птичи крясъци. Усмивката му бавно угасна и той се прибра вътре.
	Когато вратата се затвори и Грейс пристъпи в градината на Дьо Мулен, тя се огледа и се почувства дребна, уязвима и самотна.


>	16

	_Монреал, 1975_
	В Монреал цареше пети ден влажна, безветрена жега. Елена Климентова напълни една купа с лед и я подпря така, че вентилаторът да духа хладен въздух към голите им тела. На всеки двайсет минути тя ставаше да изпразни купата от водата и да я напълни отново с лед. Съседката им от номер 2311 на булевард „Мезоньов Уест“ беше толкова влюбена в Би Джийс, че слушаше новия им албум отново и отново и в момента _„Jive Talkin“_ звучеше толкова силно, че подът се тресеше.
	По средата на песента, почти в два часа през нощта, на вратата се почука. Нито Елена, нито Йозеф Страка, който лежеше до нея, бяха спали.
	— Може да е дошла да се извини за купона. — Елена се надигна.
	— Тази жена не се извинява за нищо. — Йозеф отказа да помръдне. Работа на Елена беше да готви вечеря на развалената печка, да мие чиниите в миниатюрната мивка, да хвърля боклука и да отваря вратата. Йозеф работеше по над осем часа в американска консултантска фирма, докато завърши курсовете и положи изпитите, които щяха да го направят сертифициран счетоводител. Йозеф нямаше време за нищо друго, освен ходене на къмпинг от време на време и сбирките с приятели чехи и словаци, за да играят _mariáš_, игра на карти, популярна в родината им, която Елена смяташе за пълна загуба на време.
	Тя облече халата си, завърза го и тръгна боса към вратата. Дюшемето беше най-хладната част от апартамента.
	В първия момент, след като отвори, тя не позна мъжа в костюм, застанал пред вратата. Флуоресцентната лампа в коридора беше изгоряла. Зад мъжа тропането на танцуващи крака и гласовете на Би Джийс се разнообразяваха от възторжените викове на съседката и приятелите й.
	— Може ли да вляза?
	Кривата усмивка на Сергей Сорокин не се беше променила, както и мракът в малките му очички, макар че косата му беше изтъняла и черепът прозираше. Изражението му бе това, което Елена си представяше, че би имал в момента, в който осъжда някого на смърт.
	На първо число всеки месец Елена получаваше чек за три хиляди долара от „Кара Моделинг Канада“ независимо колко ангажимента беше имала. Със заплатата на Йозеф и допълнителните пари, които печелеше с тренировки по спортна гимнастика през зимните месеци, двамата почти бяха успели да съберат парите за първоначалната вноска за къща близнак в Уестмаунт, където живееха заможните англоговорещи жители на града.
	Тя и Йозеф бяха нормална двойка, изкачваща социалната стълбица към горните слоеве на средната класа на Канада. В специалната програма в Карловия университет непрекъснато им се повтаряше едно и също: щом тръгнете по широкия свят, може никога да не ви потърсим. Може никога да не се свържем с вас.
	_Но вероятно ще ви потърсим._
	Елена си пое дъх, за да се успокои.
	— Разбира се, Сергей. Радвам се да те видя. Заповядай.
	Черните му обувки бяха, както обикновено, лъснати безупречно. Единственият знак, че усеща убийствената жега, бе фактът, че костюмът му беше от лека памучна материя.
	Елена включи лампата в помещението, което служеше за хол и трапезария. В единия ъгъл, до камината, имаше телевизор.
	Йозеф се показа на прага на спалнята, увил кърпа около кръста си. Гласът му леко потрепери, когато заговори.
	— Какво си въобразяваш, да идваш тук по това време? Как си позволяваш?
	Макар да беше по-едър, Сергей беше значително по-нисък от Йозеф. Той бавно тръгна към спалнята. Йозеф отстъпи назад, когато Сергей го приближи. Размениха няколко думи шепнешком с мрачни изражения и след това Сергей хвана с дясната си ръка Йозеф за лакътя и го поведе към вратата, която отвори и го бутна навън само по кърпа.
	Вратата се затвори.
	— Но тя ми е жена! — запротестира Йозеф без особен ентусиазъм.
	Йозеф беше нейният подарък от Сергей за времето, прекарано в Страсбург: старият й приятел и съотборник от гимнастическите времена можеше да й помогне да открие подходяща мишена в Монреал. Бракът беше идея на Йозеф. Беше я уверил, че Сергей няма да се появи отново. Кой знае дали изобщо беше още жив? Тези съветски агенти, тези шпиони редовно изчезваха безследно, изяждаха се взаимно.
	Върху масата в трапезарията цареше хаос от вестници и мръсни чинии, които Елена не беше измила. А и какво да яде човек за вечеря в такава жега, освен сандвичи с риба тон, лук и сирене, и да ги прокара с шест бири „Молсън Експорт“? Тя изведнъж се засрами от неугледния си апартамент, от теснотията и хаоса. Сергей седна до масата, огледа стаята и й се усмихна.
	— Прекрасно.
	— Ей сега само ще… — Елена събра чиниите и ги занесе в кухнята, сложи ги в мивката. Върна се в трапезарията, която беше и хол, сгъна вестниците и забърса трохите направо на пода. — Съжалявам.
	— Седни, Еленка, моля те.
	Тя седна и той се взря в нея.
	— Сергей, не знаех какво друго да направя. Бях самотна. Срещах мъже, но те всичките бяха като Жан-Ив. Симпатични мъже, нормални мъже, богати, но… Знам ли, задоволени? Може би е нещо типично за канадците. Липсва им…
	— Още нямаш дори двайсет и пет. Тъкмо започваш. — Сергей махна с ръка към вратата. — Йозеф не ти е равен. Ще се разведеш с него и ще го възнаградим. Ще има хубав живот, с добра кариера. Ще отстраним всички следи от тази грешка. Когато видях онази статия във вестника…
	— Това беше толкова глупаво.
	— Това беше под нивото ти, Еленка. Да се хвалиш със скромния си живот на омъжена жена, с живота на модел и спортистка. Наистина ли помисли, че няма да го видя?
	— Предполагам, че съм си помислила, че си ме забравил.
	— А може би си искала да видя статията.
	Елена обхвана лицето си с ръце.
	— Може би.
	Сергей взе едната й ръка, наведе се през масата и я целуна. После мушна ръка под халата й, което я отврати, но тя не го спря.
	— Утре ще ти се обадят от офиса на агенцията в Ню Йорк. Щом не си успяла да намериш подходящ мъж в Монреал, може би се налага да летиш по-надалеч.
	— Но в Ню Йорк е Даника.
	— Градът е голям. А като теб няма втора.
	— Йозеф тук ли остава?
	— Документите за развода ще пристигнат до понеделник. Той се е отнасял зле с теб.
	— Не. Понякога се държи като клоун, но…
	Сергей се наведе напред. В очите му нямаше злоба. В тях нямаше нищо, което беше още по-лошо.
	— Отнасял се е зле с теб. Имате непреодолими различия.
	Тя стегна колана на халата.
	— Колко ще останеш в Монреал?
	— Тази вечер и утре вечер. В стаята ми има климатик. Ще дойдеш ли?
	— Ще се облека. — Тя се изправи.
	— Колата е долу и ни чака.
	Елена си облече най-елегантната лятна рокля и сложи още една в чанта, напълни друга чанта с гримове и козметика. Спря за малко и се втренчи в огледалото в банята.
	Не й беше доставило удоволствие да напусне Чехословакия, да напусне Жан-Ив и приятелите, които си беше създала в Страсбург. И сега не искаше да си тръгва, но Йозеф беше преди всичко неин брат и чак после любовник. За чувствата й към Сергей нямаше думи.
	Сергей я поведе надолу по стълбите.
	— Я слушай. — Йозеф удари с ръка по стената, когато ги видя да излизат заедно. — Къде си мислиш, че отиваш?
	— Съжалявам, скъпи — каза Елена с насълзени очи.
	— Не можеш да го направиш. — Йозеф отново удари стената. — Ще те убия.
	Сергей, който беше подминал Йозеф, без да го погледне, сега се обърна и бързо се върна нагоре по стълбите. Елена осъзна, че в движенията му, докато се връщаше към Йозеф, има нещо котешко въпреки натрупаното тегло. Тя тръгна след него. Йозеф отстъпи към неизмазаната тухлена стена в апартамента, пред която беше сложен кактус в саксия.
	— Ти — каза Сергей със зловещо спокоен глас. — Семейството ти, приятелите ти и всичко, което обичаш и цениш, Страка, сте моя собственост. Тук си, защото аз искам да си тук. Ако се опиташ да се бориш с мен, ще загубиш. А аз ще се насладя на унищожението ти.
	— Майната ти.
	Част от Елена не искаше да гледа, но тя не извърна очи. Видя мрачния, задушен, тесен апартамент такъв, какъвто беше. Зад нея гостите на купона у съседката се развикаха „Танци! Танци!“
	— На колене, Страка.
	— Копеле.
	— Успокой се. Помисли. На колене.
	Отне му почти половин минута, но накрая Йозеф бавно коленичи на твърдия дървен под. Кърпата падна, но това нямаше значение, не и сега. Известно време Сергей го гледа по-дълго, отколкото бе издържала Елена. Тя слезе с чанта в ръка и отвори входната врата към горещата нощ, след което се обърна и погледна номер 2311, булевард „Мезоньов Уест“, чиито жълти тухли и кленът отпред бяха жадни като нея в безумната жега.
	Отпред чакаше черен линкълн с отворена задна врата. Тя се качи.


>	17

	_Страсбург, 2016_
	По пътя си обратно през оживения исторически център на Страсбург Грейс не можа да спре да мисли за Жан-Ив дьо Мулен и за параноичния, изпълнен със скрити заплахи живот, който бе принуден да води. Щяха да го открият на Мартиника. Преследвачите му щяха да го открият и в Полинезия, и на Реюниън, и в Нова Каледония, и двамата го знаеха.
	Времето си оставаше толкова слънчево и топло, че тя свали якето си и го взе в ръка. Купи си пет съвършени моркова и малка кутийка боровинки от една сергия и тръгна безцелно в посока на катедралата „Нотр Дам дьо Страсбург“, чийто шпил се виждаше отдалече. На Пон Роял, спретнат стар мост, тя спря, за да снима другите мостове, докато водата в канала проблясваше на слънцето. И тогава тя видя двамата мъже от Прага, облегнати на парапета. Кривокракият я гледаше, а другият, който беше сменил коженото яке с червен туристически суитшърт, написа нещо на телефона си.
	И на нея щяла да сторят същото, което бяха сторили на Жан-Ив дьо Мулен в имението му, ако им дадеше тази възможност: щяха да я наранят, да я унижат и вечно да я преследват. Грейс извади белите си слушалки от чантата и прекара три дълги минути да ги разплита и да ги чисти от използвани салфетки. После ги включи в телефона си и набра номера на бившия си мъж, Джейсън.
	Макар при него да беше рано сутрин, гласът на Джейсън прозвуча така, сякаш вече беше успял да изкачи някоя малка планина.
	— Мило. Господи. Къде си?
	Грейс чуваше дрънчене и звънтене зад него и божествените гласчета на дъщеричките му. Тя изчака секунда. Инстинктът я беше водил, докато набираше номера му, за да го помоли за помощ, за съвет. Трябваше ли да го направи? Или да се откаже?
	— Много съм добре, да. Във Франция съм.
	— Какво? Супер! Ей, Кейтлин. Грейс е във Франция.
	— Страхотно! — Втората съпруга на Джейсън, Кейтлин, изглежда, бе напълно неспособна да изпита гняв или тъга, да не говорим за дребнави емоции като ревността. Беше собственик на три студиа за йога във Форт Лодърдейл и работеше на доброволни начала като психолог в системата на държавните училища.
	Грейс пое по „Рю де Понтониер“ към центъра на града. Двамата мъже я последваха на обичайната дистанция, без да се стараят да се прикриват.
	— На почивка ли си там?
	— Не, не, по работа.
	— От „Флаш“ са те пратили във Франция? Или най-сетне си сменила работата? О, боже, Грейс, нова работа ли имаш? Която заслужава умната ти глава? Не, чакай да позная. „Уошингтън Поуст“? Кейтлин, познай…
	— Не, Джейсън. На старата работа съм. — Тя мина покрай бяла каменна сграда с желязна ограда в бледосиньо. Докато говореше телефонът й избръмча: беше получила две нови съобщения от непознати номера.
C>
	Иди си у дома.
C$
C>
	Още не е твърде късно.
C$
	— Грейс?
	Тя осъзна, че Джейсън от известно време говори.
	— Да. Извинявай.
	— Не, не, ти извинявай. Ъъ, просто да си поговорим ли звънна? Много ми се иска да ми разкажеш всичко, но трябва да организираме Хелоуин. Във Франция играят ли на „Номер или лакомство“?
	— Не мисля.
	— Звучиш особено. Всичко наред ли е? За какво са те пратили от вестника във Франция?
	Грейс спря и се обърна. Мъжете също спряха.
	— Чудех се дали ще можеш да ме посрещнеш на летището. Ще летя за Маями, за да се видя с майка ми и…
	— Знаеш ли какво? Ще отменя всичко, което трябва да се отмени. Само ми пиши кога пристигаш. Става ли?
	— Сигурен ли си? Кейтлин няма ли да има нещо против?
	— Абсолютно нищо. Тя никак не иска да губим връзка.
	Грейс се опита да потисне дребнавите си емоции.
	— Благодаря, Джейсън.
	— Чао, Грейс! — извика Кейтлин и подкани дъщерите си, Кели и Клеър, също да кажат „Довиждане“.


	Площад „Плас де ла Катедрал“ беше пълен с високи възрастни хора, които си правеха снимки и говореха на някакъв скандинавски език, който Грейс не разбираше. Тя се увери, че мъжете все още я следят и се приближи до въоръжен полицай, който наблюдаваше тълпата от стъпалата на катедралата. От присъствието му й стана толкова приятно, че за миг онемя.
	— Тези мъже ме тормозят. — Грейс ги посочи. В момента двамата позираха за снимки.
	— Какво правят?
	— Преследват ме. Пратиха ми тези съобщения. — Грейс преведе съдържанието им на полицая. Отбеляза пропуснатата дума във второто, но не знаеше как да я обясни на френски и само обърка полицая. — Аз съм журналистка, а те ме заплашват.
	Полицаят, който наглед не беше навършил трийсет години, погледна към площада.
	— Как ви заплашват?
	— Влязоха с взлом в хотелската ми стая.
	— Тук в Страсбург?
	— В Прага.
	— Обадихте ли се на властите?
	— Не, защото не откраднаха нищо. Те са професионалисти. Работят за тайна организация. — Докато го казваше, Грейс осъзна как звучи.
	— Мадам, имате ли доказателства, че ви заплашват?
	— Само тези две съобщения.
	Младият полицай въздъхна и си намести фуражката.
	— Изчакайте тук.
	Когато се приближи към тях, двамата мъже не направиха никакъв опит да избягат. Заговориха усмихнати и когато полицаят им посочи Грейс и двамата добиха искрено объркан вид. Полицаят се върна след по-малко от минута.
	— Станало е недоразумение. Връщали са се от _Оранжерията_. И вие сте ходила там, да?
	— Да, но…
	— Казват, че никога не са ходили в Прага и че никога досега не са ви виждали, мадам. — Полицаят говореше така, сякаш бе отегчен. Той извади визитка от джоба си и й показа адреса на жандармерията. — Ако все още се тревожите, бих ви посъветвал да отидете на този адрес и да направите официално оплакване.
	— Взехте ли имената им?
	— Разбира се, че не, мадам. Това е Франция. Приятен ден.
	Грейс проследи с поглед мъжете, докато прекосяваха площада. Никой от двамата не погледна към нея. Прибра се в хотела, където беше резервирала стая предишния ден, влезе в нея, заключи я и веднага отиде в банята. Капакът на седалката беше спуснат и когато тя го вдигна, с възторг видя чиста вода.
	За пръв път в живота си Грейс взе погрешното от финансова гледна точка решение да пийне нещо от минибара. Отвори малка бутилчица ризлинг, отпи от виното все едно беше бира и се загледа през прозореца към река Ил и старовремските къщички отсреща. Само че тишината натежа. Тя включи телевизора и на екрана се появи Антъни Крейг. Говореше по Би Еф Ем, френския еквивалент на Си Ен Ен. Предаването беше запис на предизборен митинг в някакъв хангар. Множеството беше огромно, а камерите показваха хиляди закъснели привърженици, чакащи в изгарящата жега навън, на напечения от слънцето асфалт.
	Грейс беше преполовила ризлинга, когато забеляза нещо на бюрото: пет руски кукли матрьошки, наредени по големина.
	На бюрото имаше и малък, но масивен електрически чайник. Грейс го взе и го вдигна като бухалка, преди да тръгне да обикаля стаята. Нямаше никого и всичко си беше на мястото.
	Тя остави чайника и разгледа матрьошките. Бяха просто изрисувани кухи дървени черупки, леки като хартия. Тя започна с най-малката: отваряше ги и ги раздрусваше. Когато стигна до предпоследната, Грейс завъртя двете половини, отвори я и вътре видя парче вестник, смачкано и овързано с ластици на стегната топка. Тя го отвори и го разстла на бюрото.
	Статията беше на чешки и единствените думи, които успя да разбере, бяха „Млада Болеслав“, „Вачек“ и „Катка“. Имаше снимка на горяща сграда. Тя заглади страницата и осъзна, че снимката е на магазина за спортни стоки, с апартамента над него. С помощта на приложението за превод на телефона си тя разбра, че фразата _zemřeli při požáru_ означава „загинали в пожара“.
	Призля й, прииска й се да изкрещи, но нямаше никой, който да я чуе. Тя си взе чантата, отвори вратата и се втурна към стълбището. Слезе на бегом по стълбите и нахлу в лобито с бясно биещо сърце, което отекваше в ушите й. За момент се замисли на какъв език да се обърне към рецепционистката.
	Жената я посрещна с типичната безстрастна, професионална френска усмивка.
	— Мадам?
	— Налага се да си тръгна по-рано.
	— Мога ли да попитам защо?
	— Семеен проблем.
	Зад рецепцията нямаше огледало, но в лъскавата повърхност на огромната златиста табела с логото на хотела в средата на стената тя видя двамата мъже да седят и да четат вестници. Единият беше с евтина барета на главата и суитшърт, купен от някое туристическо капанче, с надпис „Страсбург“. Кривокракият бе облечен в тъмносин костюм и седеше кръстосал крака. Олицетворение на безобидността.
	— Надявам се всичко да е наред. Но съжалявам, мадам. За да ви върнем парите за неизползваната нощувка трябваше да ни кажете 24 часа, преди да си тръгнете.
	Грейс се наведе напред през рецепцията.
	— Искате ли да ви кажа каква е истинската причина да си тръгвам?
	— Да, моля.
	— Двамата мъже, седнали зад мен, ме преследват. Влизали са в стаята ми и са оставили заплашително послание. Убиха мои приятели в Чехия и го направиха така, че да изглежда като злополука, и…
	— Какво? — Рецепционистката погледна покрай Грейс с ококорени очи. После попита дискретно. — Бихте ли повторили това, моля?
	Грейс повтори всичко и рецепционистката вдигна телефона, прошепна нещо и отзад се появи още една жена. Тя беше управителката, която се представи и заобиколи рецепцията.
	— Тези гости ли?
	— Те не са гости. Е, може да са се регистрирали в хотела. Но преди всичко са престъпници. Убийци и преследвачи.
	Управителката се отправи към тях и Грейс я последва, макар да не й се искаше да се приближава толкова до тях. Бяха по-възрастни, отколкото изглеждаха от разстояние, но определено бяха същите мъже, които бе видяла във влака и на площада в Прага. Със сигурност един от тях се беше изпикал в тоалетната й. Сега и двамата се изправиха и внимателно се заслушаха в думите на управителката.
	Мъжът със суитшърта сложи ръка на сърцето си и се обърна към Грейс.
	— Клетата жена. Толкова съжалявам за случилото се. — Френският му имаше лек акцент, макар да беше очевидно, че го е учил и упражнявал във Франция. — Объркали сте ни с някого.
	— Току-що говорих с един полицай на Плас дьо ла Катедрал и тези двама негодници изиграха същата пиеска: _трябва да е станала грешка_. Знаете ли какво? Няма грешка. Ще се обадя в полицията.
	Вторият мъж, кривокракият с костюма, кимна към управителката.
	— Така ще е най-добре.
	Грейс не знаеше как да се обади в полицията във Франция, тъй като на визитката имаше само адрес. Затова попита управителката. „Номерът е 112“ — каза жената с равен тон. Грейс набра и зачака. Диспечерката, която вдигна, изглежда, се затрудняваше да я разбере поради акцента й и Грейс започна да прави още повече граматически грешки, докато сърцето й ускоряваше ритъм, а тонът й се повишаваше. Тя усещаше как управителката и мъжете я гледат с известно съжаление.
	Диспечерката попита дали може да говори с управителката.
	— Това е просто ужасно. — Мъжът със суитшърта вдигна ръце към устата си в изкуствен, женствен жест. — Не ти ли е мъчно за нея, Ерик?
	Грейс подаде телефона на управителката, която се обърна и се отдалечи на няколко крачки. Кривокракият, който имаше и закривен нос, намигна на Грейс.
	— Бихте ли изчакали тук, господа? — Управителката отдалечи телефона от ухото си. — Мадам, елате с мен до стаята си, моля.
	— Разбира се.
	Грейс последва управителката нагоре по стълбите и надолу по коридора. Жената отключи с универсалния си ключ, влезе в стаята и изчака и Грейс да влезе.
	— Моля, покажете ми заплашителното послание.
	— С удоволствие. — Грейс веднага се насочи към бюрото, където видя само, че вестникарската изрезка и матрьошките са изчезнали.
	Управителката застана пред леглото и зашепна в телефона.
	— Е, всичко е ясно. — Грейс погледна към управителката с надеждата, че тя ще я разбере. — Върнали са се и са взели всичко.
	— Чухте ли това? — управителката говореше на диспечерката по телефона на Грейс.
	— Опитват се да ме изкарат луда. Винаги ни правят това, всеки път.
	— Ни?
	— На нас, жените.
	Управителката приключи разговора и върна телефона на Грейс.
	— Не мога да кажа какво се е случило тук, но…
	— Аз съм журналистка, работя по история, която тези мъже не искат да види бял свят. Влязоха с взлом в стаята ми в Прага и в тази също са влизали. Пращат ми съобщения. Искате ли да ги видите?
	Управителката въздъхна.
	— С удоволствие ще ви върнем всички пари.
	Грейс я последва надолу по стълбите и на рецепцията изчака, докато върнат 112 евро в сметката й. Мъжете отново четяха вестника си.
	— Само гледайте. Няма да останат в хотела.
	Рецепционистката и управителката се спогледаха.
	— Ще тръгнат след мен, казвам ви.
	Когато приключи и плъзгащите се врати се отвориха пред нея, мъжът със суитшърта се провикна след нея:
	— Късмет, мадам. Помнете, не сте сама.


>	18

	_Ню Йорк, 1976_
	— Добре, слушайте, не искахме партито да е тук. Нека си го кажем, това е стара, грозна зала, а Ню Йорк заслужава нещо по-добро. Тази вечер сме тук, за да празнуваме американския лукс и никой, _никой_ не желае да прави това в някакъв хамбар, в който става течение. Само че не успяхме да намерим бална зала в този фалирал град — ей, фалирахме ли вече? Кмете? Кмете Бийм, фалирахме ли вече, та няма бална зала с достатъчно широки врати, за да вкарам вътре прекрасните си коли? Бях наел добри хора да намерят нещо, най-добрите. И въпреки това: нищо. Но Йорк, най-великият град на света, фалирал или не, заслужава много повече.
	Елена никога не беше чувала по-необичайна встъпителна реч. Говорещият имаше пред себе си бележки, но не четеше от тях. Собственикът или управителят на Нюйоркския Колизеум със сигурност беше в залата и се чувстваше отвратително. Защо този човек би говорил подобни неща за кмета в негово присъствие?
	На първата страница на брошурите, поставени на всяка маса, имаше снимка на Антъни Крейг, застанал сред коли и момичета. Вътре накратко бе изложена историята на това, как „Крейг Беърингс“, семейна фирма, беше станала „Крейг Интернешънъл“ под ръководството на новия си изпълнителен директор.
	Необичаен или не, този човек знаеше как да грабне вниманието на тълпата. Но пък Елена и приятелките й от Монреал бяха дошли само защото организаторите бяха дали на „Кара Моделинг“ малко пари, цял куп билети и обещания за безплатно шампанско и гурме ястия, стига момичетата да са облечени в официални рокли. Елена реши, че организаторите са раздали безплатни билети и чекове на всяка агенция в Ню Йорк.
	— Колите са измислени в Америка. — Крейг хвърли поглед на бележките си, но явно отново реши да импровизира. Беше облечен в червен костюм, с жилетка на тънко райе, с огромна вратовръзка и не спираше да отмята буйната си коса от лицето. — Ние сме измислили лукса. Ние го направихме. Преди нас лукс просто не е имало.
	Елена се огледа, за да види дали някой друг е чувал за Европа.
	— Но в луксозните коли губим. Станали сме мързеливи, мързеливи и тъпи. Когато бях малък, кадилакът значеше нещо. А какво значи днес редом с някоя фалшива луксозна кола като монте карлото, абсолютен фалш? Някога линкълнът значеше лукс. Сега е подигравка, червило на свиня, абсолютна свиня. Баща ми, той е тук тази вечер, баща ми имаше линкълн континентал Марк II през 1956. Помниш ли го, татко? Това беше луксозна кола. Сядаш в нея и усещаш, че всичките усилия, които си хвърлил, са довели до нещо. Това беше американски лукс. И знаете ли какво, приятели? Отказали сме се. Какво е континенталът днес? Таратайка. Вече не създаваме американски лукс и знаете ли кой се е усетил? Немците. Немците се върнаха, приятели мои, и _направо ни скъсват от бой_. Направо ни скъсват от бой.
	От първия си месец в специалната програма Елена знаеше какво търси. Но този съвършен мъж тогава беше абстракция. Почти всички мъже, които срещаше, мъжете с пари и власт, с необуздани амбиции, бяха някак твърде _здравословни_, което ги правеше неподходящи за нея и мисията й. Жан-Ив бе първата й грешка. Той не беше егоист. Не беше лъжец. Приятелите му не бяха скрити хомосексуалисти или тайно пристрастени към хазарта.
	Този мъж на подиума обаче беше нещо друго. Този човек гореше. Но и бе съвсем очевидно, че не се смята за достатъчно добър в това, което прави. Елена се опита да си представи колко пъти се гледа в огледалото всеки ден. Тя знаеше как да говори с такъв мъж.
	_С ласкателства._
	Речта му се проточи половин час. Оплаква се още известно време от сградата, после се оплака от улиците и канализацията на Ню Йорк, от качеството на услугите в първа класа на самолетите, от Германия и хитрите й бизнесмени, от японците, които също се били усетили и ни скъсвали от бой, от всички бивши врагове, които ни правели на глупаци и най-сетне шест изключително високи жени в бели сатенени рокли вдигнаха покривалата от трите коли.
	Крейг даде тон за ръкоплясканията.
	— Да! — извика той за собствените си произведения. — Америка отново ще има лукс.
	Той покани публиката да пипне колите, да седне в тях, докато друга групичка жени в идентични рокли раздаде нови брошури, всяка със снимка на Антъни Крейг отпред.
	Вечерята беше поднесена и музикантите засвириха.
	Даника напълни чашата си с шампанско за четвърти или пети път. Тя излизаше със старши асистента на Джон Дж. Марки, нюйоркски сенатор. Казваше се Карлос. Семейството на практика било аристокрация в Куба, преди да дойде Кастро и да ги изрита. Сега Карлос се ядосваше, но видимо по различен начин от Антъни Крейг, и Елена подозираше, че не се отнася добре с Даника.
	— Какво ще кажеш за речта?
	Даника сведе поглед към програмата.
	— Трябваше да е само десет минути. Умирам от глад. — Тя се огледа, за да се увери, че никой от моделите наоколо не е чул. — Какъв идиот. Нищо чудно, че се наложи да ни плати, за да дойдем.
	Бяха седнали далече от подиума и от Антъни Крейг и щеше да мине доста време, преди да им сервират първото блюдо. Елена се извини и стана, за да отиде до тоалетната, но по обиколен път, който минаваше покрай масата на Крейг.
	Антъни Крейг стоеше до масата и разговаряше с кмета Бийм, дребен човек с посивяла коса и тъмни вежди. Когато хората говореха за кмета, всички казваха едно и също: _неговата работа е най-трудната на света_.
	Тя се промъкна достатъчни близо, за да чуе разговора, преструвайки се, че търси някого на съседната маса.
	— Това беше театър, Ейб. Ти би трябвало да си наясно с театъра.
	— Но ние седим на една маса. Всички ни виждат. Отнасяме се изключително добре с теб…
	— И фирмата ми плаща изключително много пари на този скапан град, пълен с крадци и убийци. Трябва да го разчистиш, кмете Бийм.
	Кметът поклати глава и се засмя. Жена му, която видимо се чувстваше неудобно, леко го дръпна за ръката. Беше взела палтото си в ръка и чантичката.
	— Може да харчиш много, Антъни, но със сигурност искаш много от общинските власти. Тоест, за предприемач като теб…
	Елена избра този момент, за да мине бавно покрай масата, докосвайки ръката на Антъни Крейг. Той вече се озърташе, изгубил интерес. Кметът нямаше да получи извинението, което искаше, и госпожа Бийм го беше разбрала.
	Когато ръцете им се докоснаха, Антъни Крейг посегна към нея. Тя се престори, че не го вижда дори когато ръката му легна на рамото й.
	— Благодаря ви, че дойдохте — каза той. — Какво мислите за колите?
	— Прекрасни са. Поздравления.
	— О, мили боже, имате страхотен акцент. Не мислите ли, че бихте изглеждали добре в някоя от колите?
	— Предполагам, господин Крейг. — Елена не спря и не се обърна.
	Той извика след нея нещо за акцента и „този източноевропейски вид“, което Елена се престори, че не е чула, и се върна на масата си точна, когато сервираха салатата. Готвеше се да седне, когато пред нея застана млад мъж в черен костюм.
	— Господин Крейг пита дали пиете — каза той, малко задъхан.
	Елена посочи бутилката шампанско на масата.
	— Той ще прати друга.
	Тя се усмихна и сведе поглед.
	— Щом настоява.
	Младият мъж извади малък бележник от джоба си заедно с химикалка.
	— Как се казвате?
	Даника и всички останали на масата слушаха внимателно.
	— Защо му е да знае това? — попита Елена.
	— Господин Крейг обича да знае кои са гостите му, нищо повече. — Мъжът понижи глас — Важни гости като вас.
	Елена каза името си на младия мъж, буква по буква, за да го напише правилно. Когато я попита дали живее в Ню Йорк или е турист, тя му каза истината: беше дошла да рекламира Монреал на американците преди Олимпиадата. На следващия ден имаше сбирка по този повод в хотел „Плаза“.
	— Отседнали сте в „Плаза“, така ли? — попита младежът.
	Елена кимна.
	— Извинете, това ми е работата. Благодаря, госпожице… Климентова.
	Елена и Даника останаха за салатата и супата. Когато пристигна нова бутилка шампанско, Елена наля на всички на масата. Даника изпи три чаши, после двете се прибраха заедно в „Плаза“.
	В стаята на Елена поръчаха чайник с ментов чай. Даника наля в своята чаша водка от метална бутилчица, която носеше в чантата си, и накрая разказа на Елена за Карлос и изблиците му на ярост.
	— Хайде да се свържем със Сергей и да му кажем.
	— Сергей беше тук преди месец. Казах му.
	— И?
	— И нищо, Еленка. Карлос се готви да се кандидатира за Камарата на общините на следващите избори. Колкото е по-луд, толкова по-добре. Знаеш го. Ако е намесено и малко насилие, още по-добре. — Тя изправи гръб, престори се на напълно трезвена и изимитира Сергей: — Искаме го и ни трябва.
	— Ще отида да посетя Карлос с палка. После ще си помисли добре, преди да те нарани. Къде е копелето?
	— Във Вашингтон. — Даника наля още малко водка в чашата.
	— Съжалявам.
	Даника духна чая с водка.
	— Май цял живот ще си се извиняваме взаимно.
	На вратата се почука. Елена погледна през шпионката и видя портиер, който носеше нещо огромно. Тя отвори вратата и човекът внесе кошница с плодове, шоколади и ядки. Жените се разсмяха пред размерите й. Даника даде на човека един долар, докато Елена отваряше картичката.
C>
	Скъпа Елена,
	Тази вечер беше чудесна. Колите бяха хит. Ще се продават като топъл хляб. Единственото, за което съжалявам, е, че не се опознахме по-добре. Надявам се да пуправя тази грешка.
@	Твой, Антъни
C$
	Тя показа картичката на Даника.
	— Сергей направо ще се влюби — каза Елена. — Дори е написал „поправя“ с грешка.
	— Ти си късметлийка.
	Даника се засмя, но Елена се замисли за пръв път от влизането си в програмата, че може би наистина е късметлийка.


>	19

	_Страсбург, 2016_
	Грейс се примоли на шофьора на таксито да спре в селце на име Линголсхайм по пътя към страсбургското летище. Лицето й гореше, чувстваше се отмаляла и замаяна. Ако не излезеше от колата и то веднага, щеше или да припадне, или да повърне. Мушна се в гъсталака от папрат и вечнозелени растения между две белосани къщи и заподозря, че преследвачите й са намерили начин да я отровят.
	— Мадам? — извика шофьорът през отворения прозорец. — Да ви закарам ли в болницата?
	Стана й малко по-добре, когато се наведе, подпряла ръце на коленете си, и вдиша аромата на мокра папрат. Не, не я бяха отровили. Чувстваше се точно така, както те искаха да се чувства. Една прекрасна жена и нейният баща бяха изгорели и вината за това беше нейна. Тя повърна.
	— Май по-добре да вървя. — Шофьорът излезе от колата, отвори задната врата и понечи да извади чантата й.
	— Не, чакайте — спря го Грейс. — Добре съм.
	Макар да не беше добре, гледката на непознат мъж, хванал чантата, в която бяха телефонът и бележникът й, предизвика прилив на адреналин. Тя хукна към него и му се развика да остави чантата. Шофьорът пусна чантата и влезе в ситроена си, вдигнал ръце.
	На летището тя му плати и се огледа в огледалото за обратно виждане. Косата й беше разрошена, а по челото й блестеше пот. Тя я избърса с кърпичка и от задната седалка огледа околността в търсене на преследвачите си. Какво беше казал Жан-Ив дьо Мулен за хора като тях? Че живеят без _способността за съпричастие_.
	На опашката за проверка на сигурността тя не спря да се оглежда. Дори сега, след като бе научила толкова много, нямаше как да каже за мъжете на полицията. Следващият полет за Прага беше след доста време, затова тя се приготви да чака час и половина в кафенето на летището, седнала с гръб към стената. Беше оставила морковите и боровинките в хотелската си стая и макар да не беше гладна, знаеше, че трябва да хапне нещо. Поръча си лучена тарта фламбе и вода вместо още една чаша бяло вино.
	Замисли се за Уилям. И той ли щеше да загине при злополука? Ами майка й, Джейсън и семейството му, Манон, Стедман Коу? И с тях беше говорила. Грейс се взираше в тартата, когато жена, чието лице й се стори познато — откъде ли? — приближи масата й с широка усмивка.
	— О, боже мой, Грейс? — Жената беше обилно гримирана и изглеждаше облечена по-скоро за коктейл, отколкото за полет, с тясната си червена рокля. Носеше чаша бяло вино в едната си ръка и малка, червена чантичка на Ив Сен Лоран в другата. — Грейс Елиът?
	В мига, когато жената произнесе името й, Грейс се сети откъде я познава.
	— Таня?
	— _Представяш_ ли си? — Таня махна с ръка към стола срещу Грейс. — Ти…
	— Сама съм, да. Моля те, седни. Ей, много се радвам да те видя.
	Макар че не радост бе емоцията, която изпитваше, Грейс приветства възможността да се разсее от мислите си. Таня Бишоф беше една от отличниците в магистърската програма, която бе завършила Грейс, програмата по журналистика, където оценките нямаха значение. Успехът се измерваше с контактите, със способността да си изградиш мрежа от контакти в страната или по света, които да са готови да те наемат на работа. За последен път беше видяла Таня на сбирката на класа за петнайсетгодишнината от завършването в хотел „Хилтън“ в Галвестън, Тексас. Бяха дошли по-малко от двайсет бивши колеги и само деветима от тях все още се занимаваха с журналистика. Грейс беше отишла, защото никак не се справяше със създаването на контакти на младини. Сега, след като си бе изградила увереност и бе спряла да се срамува, можеше да помоли, когото и да е, за каквото и да е. Единственият проблем беше, че нямаше кой да й помогне да направи онова, което истински искаше, а именно да се махне от „Нешънъл флаш“.
	Беше ли говорила изобщо с Таня в Галвестън?
	— Какво правиш в Страсбург? — попита Таня — На почивка ли си?
	— По работа за малко.
	— „Нешънъл флаш“ има ли бюра в чужбина? — Таня не се постара особено да скрие факта, че това й се струваше комично. — Върху какво работиш?
	— Прекалено е скучно. — Грейс погледна през рамото на Таня, за да се увери, че преследвачите й не са пристигнали. — А ти?
	— Отразих подписването на търговско споразумение. — Таня се прозя. — Но сега заминавам за Париж и после за Ню Йорк и Вашингтон, за да отразя изборите. Ей. — Таня насочи пръст към нея. — Ние се разрастваме. Не си ли търсиш някаква по-репортерска работа, като старши кореспондент, например?
	— За кого работиш, Таня?
	— За РТ.
	Грейс се постара да прикрие реакцията си, като заби пластмасовата си вилица в тартата.
	— Русия Днес, нали така?
	— Това е старото име. Като Би Би Си е, но в друга страна. Излъчваме на английски, френски и испански. Дори арабски, ако те вълнува.
	Таня се наведе през масата. Имаше лунички по носа и под очите и няколко прозираха под грима. Грейс усети паниката, която бе изпитала на задната седалка на таксито, да се надига отново в гърдите й и я потисна, като си докара фалшива усмивка на лицето, докато Таня говореше за работодателите си. Макар никога да не беше гледала предаване на РТ и да не беше чела статии на сайта, беше чула за него за пръв път от таксиджиите в Монреал, крито обвиняваха за всички злини и страдания по света американската злонамереност и агресия.
	— Не разбирам — каза Грейс. — Всички новинарски агенции по света правят съкращения. Освен вашата?
	— Единственият ни акционер е едно предприемчиво правителство, което разбира единствената ни ценност.
	— И каква е тази ценност?
	— Истината, разбира се.
	— И ти можеш да взимаш решения за нови назначения? Можеш да ми направиш предложение за работа на затънтено летище в Източна Франция?
	Таня вдигна рамене.
	— Харесват ме. Искат да ми дадат повече ангажименти.
	— Аз съм на четирийсет и три. Това не е ли малко много за ефир?
	— Аз съм на четирийсет и четири. Те са амбициозни. Агресивни.
	Грейс отново се огледа, този път, без да се притеснява, че ще изглежда неучтива.
	— _Много агресивни._ Е, какво ти казаха за мен?
	— Моля?
	Грейс наблюдаваше лицето на бившата си колежка.
	— Ако ще подкупваш някого, ще трябва да се постараеш малко повече.
	— Нямам представа за какво говориш. Разрастваме се. Ти си добър журналист.
	— Откъде знаеш?
	Таня опря ръце на поцинкованата маса и бутна стола си назад. Изправи се и си допи виното на една глътка.
	— Ако знаех, че ще се държиш враждебно…
	— Те са убийци, Таня.
	— Не знам за какво говориш. — Тя избягваше погледа на Грейс. — Просто се опитах да помогна на стара приятелка.
	— Никога не сме били приятелки.
	Таня отново се усмихна. Зъбите й бяха по-бели и от тези на Вайълет Рейн.
	— Не си по-добра от мен, Грейс. Не се преструвай на такава.
	— Е, предполагам, че трябва да ти благодаря, задето не ме намушка направо.
	Таня сложи ръка на чантичката си.
	— Не знам в какво си се забъркала, Грейс, но… — И си тръгна, минавайки между масите и надолу по коридора в червената си коктейлна рокля.


	Грейс успя да изяде само няколко хапки от фламбираната тарта. Искаше отново да се обади на майка си, на Манон и дори на Джейсън. Вместо това извади лаптопа си, свърза се с интернет мрежата на летището и започна да търси каквато и да е информация, свързана с шпиони, секс, чешката Държавна сигурност, КГБ, кралските рибарчета и бягствата от Източния блок на Запад. Откри статия от Майкъл Добс от 1978 година, в чието заглавие присъстваше думата „сексшпионаж“.
C>
	Списъкът с жертви на операциите на КГБ след Втората световна война е дълъг, пълен с влиятелни личности и забележително разнообразен. В него има мъже и жени, ергени и семейни, млади и стари, хомосексуални и хетеросексуални, военни аташета и журналисти, охранители и посланици. Нито една категория хора от западното общество, изглежда, не са били имунизирани срещу чара на съветските „лястовици“ и „гарвани“, жаргонни названия, използвани от КГБ за професионалните прелъстителки и прелъстители.
C$
	Грейс написа „професионални прелъстителки“ и „лястовици“ в бележника си и продължи да чете, научавайки имената на няколко известни мъже, които били подмамени в компрометиращи връзки с красиви и интелигентни жени. Тя си записа цитат от автор, който беше изследвал КГБ и беше публикувал няколко книги по темата. Казваше се Джон Барън.
C>
	Онова, което хората не разбират, е, че при тези операции е ставало въпрос за нещо повече от прости отношения между мъж и жена. Тук не говорим за ситуация, в която на самотния западняк се изпречва самотната руска прелъстителка. Всъщност става дума за един-единствен индивид, изправен пред огромен и много опитен апарат. Всички обстоятелства се контролират от КГБ, за да насочат жертвата към желаната цел. Сексуалните насърчения и притегателната сила на задоволителната връзка са само първата стъпка през прага. Веднъж направена, връщането назад е много трудно.
C$


>	20

	_Прага, 2016_
	Преследвачите й не бяха в самолета за Прага. Сега, след като Грейс разбра кои са и на какво са способни, тя се съмняваше, че ще летят с обикновен пътнически полет.
	Когато кацнаха, тя намери адреса на офиса на ФБР в Прага, който се оказа в американското посолство в Мала Страна. Беше късно вечерта, но тя не допускаше, че имат ограничено работно време. Шофьорът на Юбер, който я откара, не говореше английски. Грейс седеше сама на задната седалка на фолксвагена насред силната миризма на освежител за въздух и сълзите си. Щом можеха да влизат в хотелски стаи и да я открият в ресторанта на малкото летище на Страсбург, значи тези мъже, неспособни на съпричастие, можеха да открият и майка й във Флорида.
	Американското посолство беше бежова каменна сграда, разположена до добре осветен павиран площад. От горните етажи се излъчваше мека светлина, а отсреща бяха паркирани три луксозни коли: сребристо беемве и два големи черни седана крейг. Никой не стоеше на пост пред сградата, макар че двама мъже в черно наблюдаваха от сенките през улицата. Тя се зарадва да ги види.
	Грейс натисна копчето пред вратата.
	— Журналистка съм — каза тя, когато мъжки глас попита дали може да й бъде полезен. — Заплашват ме.
	— Американка ли сте?
	— Да. Заплашват ме убийци.
	След десет секунди вратата се отвори. Хубав чернокож мъж в униформа на американската армия стоеше в малка стаичка. Тя повтори, че е журналистка, че работи по политическа, поверителна история и че я тормозят и преследват чуждестранни агенти, които са убили двама чешки граждани.
	— Намалете оборотите. Агенти? — Той отвори малък бележник и се приготви да пише. — Как разбрахте, че са агенти?
	Грейс си пое дъх, осъзнала, че гласът й започва да трепери.
	— Извинете. Мъже.
	— Значи не са агенти. Тормозят ви някакви мъже. Казахте ли на полицията? И за какво убийство става дума?
	— Говорих с полицията и тук, и в Страсбург, където ме проследиха тези мъже. Освен това, вчера в Млада Болеслав е имало пожар. Пресата го нарича злополука, но, повярвайте ми, не е злополука.
	— Защо смятате така?
	Грейс обясни, без да споменава имена, за влиятелния американец, прелъстен от жена, която може би е агент, „лястовица“. Чувал ли е за „лястовици“? Тази жена, тази „лястовица“ е имала кодово име в КГБ, както и родителите й, и макар Грейс да знае, че КГБ вече не съществува под това име, това няма значение, може случилото се да е станало по заповед на местната Държавна сигурност, която така или иначе е била на пряко подчинение на КГБ.
	Войникът се взираше в нея преценяващо. Беше се отплеснала малко и й се искаше да може да започне отново. Той не беше записал нищо в бележника си.
	— Честността на американските избори е заложена на карта!
	След малко с лека въздишка войникът пристъпи в малък кабинет. Излезе оттам с клипборд и формуляр от три страници за попълване.
	— Моля, опишете ситуацията.
	— Чакайте. — Грейс знаеше какво си мисли младият войник за нея. — Когато я опиша какво ще стане?
	— Утре сутринта, когато дойдат служителите, ще я видят и ще се свържат с вас.
	— Аз искам да говоря с някого сега, а не да пиша.
	— Защо?
	— Заради естеството на материала, върху който работя.
	— Бихте ли ми казали какво е това естество?
	— Току-що го направих! — Грейс му върна клипборда. — Поверително е. Аз съм в опасност.
	Той отново отвори бележника.
	— За кое издание работите?
	— Материалът не е за изданието, за което работя.
	— Значи сте журналист на свободна практика? — В гласа му е долавяше подчертана умора. — Безработна ли сте?
	— Работя за „Нешънъл флаш“.
	Войникът се намръщи. Все още не беше написал и дума в бележника си. Отново й подаде клипборда.
	— Попълнете формуляра, госпожо. Кажете, когато сте готова.
	Грейс прегледа трите страници.
	— Бихте ли ме пуснали в посолството, за да говоря с агент от ФБР?
	— Не, госпожо.
	— Нямате ли горещ телефон за сигнали?
	Той посочи формуляра на клипборда.
	— Можете да го попълните тук или онлайн. — Той отново влезе в кабинета и се върна с визитка. — Можете и да се обадите на този телефон и да оставите съобщение, ако предпочитате. Ще ви се обадят за повече информация, ако се наложи, в рамките на един до пет работни дни.
	— Ако се наложи?
	— Да, госпожо.
	През преградата от взривоустойчиво стъкло се виждаше първият етаж на посолството, осветен от множество лампички с мека светлина, същите, които Грейс беше видяла отвън. Тя си представи как сяда до някоя от лампичките в кафяво кожено кресло от другата страна на преградата към безопасността, с чаша уиски в ръка. После си представи колко хора отиваха в американските посолства по целия свят, всеки с някаква история. Имаше си дума за онова, което онези убийци, онзи _масивен, много опитен апарат_, й беше причинил: газлайтинг*.
	[* Gaslighting е форма на психологическа манипулация, чиято крайна цел е да накара обектът да се усъмни в собственото си психично здраве. Името идва от пиеса на британския драматург Патрик Хамилтън от 1938 година. — Б.пр.]
	Грейс се видя такава, каквато я виждаше младият войник: луда. Тя му върна клипборда.
	— Желая ви приятна вечер, госпожо. — В гласа му тя долови нотка на триумф, когато прекрачи прага и излезе на улицата.


	Тя реши да се върне пеша в апартамента си. Не беше далече. След един завой щеше да стигне до пешеходната улица, която водеше към Карловия мост. Преди да стигне до него, точно когато излезе от кръга светлина под една улична лампа и влезе в сянката, тя чу „Спри“. Но думата не бе казана така, както би я казал човек, за когото английският бе роден език.
	Тя се обърна и видя двамата мъже в черно от площада пред посолството да се приближават на бегом. По коланите им дрънчаха тежки предмети, докато напредваха по павираната улица. За миг, докато мракът ги скриваше, тя реши, че тези мъже идват да й помогнат, да нарекат случилото се в преддверието на посолството абсурдно и да я придружат до кожените столове, меката светлина, уискито и шепота.
	Но това трая само миг.
	Когато навлязоха в кръга от светлина тя ги позна. Обърна се и се затича, но те бяха по-бързи. Тя беше извадила ножа от чантата си, преди да мине проверката на сигурността на летището, а сега, докато бягаше, не успяваше да си намери ключовете.
	Те я настигнаха, започнаха да й крещят в лицето, блъснаха я, за да падне на колене и после по корем. Единият й дръпна чантата. Другият й дръпна ръцете назад, от което толкова я заболя, че тя реши, че ръцете й ще се прекършат. Главата й падна напред и брадичката й се одра в паважа.
	Тя се опита да извика „помощ“, но й беше прекалено трудно да си поеме достатъчно въздух, за да го направи.
	В далечината видя хора. Отново се опита да извика за помощ и те се обърнаха да я погледнат, но не дойдоха да й помогнат.
	— Моля ви! — Тя захлипа. — Помогнете ми!
	В гърба й се заби коляно. Тя беше сигурна, че ще умре, че никога повече няма да говори с майка си и с приятелите си. Щяха да я убият както бяха убили Катка и треньора Вачек.
	Тя си помисли за Джейсън, прекрасния, мил Джейсън. Защо не бе искала да има деца от него? Сега щеше да умре сама, с чакъл в устата и коляно в гърба, в сенките на някаква пражка улица.
	— Пуснете ме. Ще направя каквото поискате. Моля ви.
	По тялото й зашариха груби ръце, провериха всичките й джобове. Ментови бонбони, кърпички, пликче за кучешки изпражнения, останало от времето, когато бе разхождала йоркширския териер на Манон.
	После те се отдръпнаха от нея и й позволиха да се обърне по гръб и да ги види отново. Кривокракият палеше цигара. Партньорът му с красивите очи и месестия нос извади принтираните документи от бележника й и ги пъхна в джоба на панталона си. После се захвана с айфона й.
	— Каква е паролата, Грейс? — Беше леко задъхан от тичането и борбата. — Кажи паролата и си тръгваме. Иначе… — Той ритна въздуха с огромния си черен ботуш.
	— Ще се обадя в полицията!
	Кривокракият се засмя.
	— Паролата, Грейс.
	Харесваше им да произнасят името й.
	— Майната ви — заплю ги тя.
	В следващия миг онзи, който държеше телефона и бележника й, пристъпи напред и я ритна с тежкия си ботуш, така че тя отново падна. Той опря крак в гръдния й кош и тя се опита с всички сили да го махне или да изпълзи изпод него, но той беше прекалено силен. Грейс едва дишаше.
	— Грейс. Вече можеш да спреш да говориш с ФБР.
	— Или с когото и да е друг — добави кривокракият.
	Грейс се опита да отдалечи тялото си от ботуша на мъжа, за да може да диша.
	— Знаем коя си. Знаем кои са близките ти. Знаем къде отиваш. — Той вдигна телефона и бележника й. — Скоро ще разберем всичко и ти няма да ни трябваш повече. Освен ако не започнем да работим заедно. Да? Сега, с кого си говорила за това?
	Мъжът свали ботуша си от гърдите й за миг и тя рязко си пое дъх.
	— Вече написах материала. Хората, на които съм го пратила, ако не им се обадя…
	Той отново сложи крак върху гръдния й кош.
	— Какви хора?
	Зад мъжете блесна светлина, светлина от фарове, и една кола приближи. Убиецът плъзна ботуша си от гърдите към лицето на Грейс и натисна достатъчно силно, че носът й да се взриви от болка. Натисна още веднъж и главата й се удари в паважа. После, докато колата приближаваше, мъжете минаха покрай нея и завиха наляво към Карловия мост.
	Грейс с олюляване се изправи на крака и закрещя след тях, твърде вбесена, за да плаче. Носът й кървеше. Колата, един от крейговете, които бе видяла паркирани пред посолството, я подмина. Тя не видя кой е вътре.
	Мъжете не бяха откраднали нищо от чантата й. Портмонето и паспортът й все още бяха вътре, заедно с гащи, чорапи, дезодорант, четка за коса, тампони, шампоан и балсам от „Четири сезона“, червило и молив за вежди.
	Вместо да се връща в посолството и да попълва формуляр, което би било безсмислено, тя пое към Карловия мост, чудейки се защо не я бяха убили. Когато откриеха с кого беше говорила, че не е пратила материала на никого, че _материал няма_, дали щяха да продължат да са все така внимателни с нея?


	Насред тълпата от туристи грееха светлините на магазин, в който се продаваха калъфи за телефони, сим карти и аксесоари. Грейс купи евтин телефон „Самсунг“ с минимален пакет услуги.
	В Монреал бе ранен следобед, когато Стедман Коу вдигна.
	— В офиса ли си? — попита тя.
	— Да. Откъде се обаждаш? Номерът…
	— Все още съм в Прага и току-що ме нападнаха. Преследват ме двама мъже. Откраднаха ми бележките и телефона. Сега си давам сметка, че са хакнали компютъра ми и знаят върху какво работя. Толкова съм глупава.
	— Какви мъже, Грейс? Върху _какво_ работиш? Как така са те _нападнали_?
	— Стедман, слушай. Работя по една история. Голяма е.
	— За Вайълет Рейн ли става дума? Това не е история. Знам, защото я притежавам. А ако ми говориш за идеята си за книга, вече ти казах — не. Тя не иска книга. Йозеф Страка ми каза…
	— Бях с Елена в нейния роден град и после се върнах сама. Видях се с хора, които ми разказаха за детството й и за някакъв мъж, руснак. Мисля, че е бил от КГБ. И собствените й родители…
	— Какво общо има това с факта, че са те обрали на улицата?
	— Не са ме обрали! — Грейс млъкна и си пое дъх. — Елена не е тази, за която я мислим, Стедман, и мисля, че това е важно за следващата седмица, за изборите. Ако побързаме…
	— Ако побързаме какво?
	— Можем да променим всичко. Хората, които ми разказаха за нея, хората от родния й град, загинаха вчера при пожар.
	— Злополука?
	— Не, определено не.
	— Чакай, чакай, чакай. За онези руски глупости ли ми говориш?
	— Да. Ще напиша всичко, което съм разкрила досега, по памет, и ще ти го пратя.
	— Грейс, не. Можем да поговорим за това, когато се прибереш вкъщи, но не смей да пишеш и една дума за това. Първо, Антъни и Елена се разведоха пред един милион години. Второ, на никого не му пука за Елена, колкото и да се стараем да я задържим в звездна орбита. Трето, руските глупости: абсурд. Фалшиви новини са. Не сме полагали толкова усилия, за да се сринем сега заради някакви тъпи слухове. Чуй ме, ела си вкъщи.
	— Утре летя за Маями, за да се видя с майка ми, после ще дойда при теб. А ти най-добре се обади на телефонната фирма и кажи, че телефонът ми е откраднат.
	— Не смей да напишеш и една дума за това.
	Грейс прекрати разговора и сведе поглед към мрака на Вълтава. Замисли се за британския журналист, на когото бяха помогнали да скочи от Клифтънския висящ мост. Осъзна, че се е запъхтяла, сякаш беше изкачила три етажа.
	После тя прекоси моста заедно с десетки обикновени туристи излезли на вечерна разходка, които точно като нея сега се прибираха, за да си легнат. Но за разлика от нея, те нямаха разкървавени носове или отпечатъци от ботуши на гърдите си, или вкус на чакъл в устите.


>	21

	_Ню Йорк, 1977_
	В деня преди сватбата Елена Климентова каза на годеника си, че й се налага да направи няколко покупки в последния момент. Беше забравила да купи подаръци за шаферките си, Даника и още две момичета от „Кара“, една рускиня, и една словенка. Антъни сякаш не се впечатли от мисълта за отсъствието й. Продажбите на луксозните коли не вървяха и на него му беше трудно да овладее очакванията си от „мрънкащите, нетърпеливи, слаби“ търговци на коли в Затънтенград, Америка.
	За щастие, бизнесът с лагери, частта от компанията, която най-малко го интересуваше, вървеше достатъчно добре, че да покрие засега загубите от продажбите на коли.
	Елена му беше помогнала да разбере, че женитбата с бляскава жена с екзотичен акцент ще помогне на търговската марка „Крейг“. Историята беше хубава и той вече бе започнал да я разказва: гимнастичка от олимпийския отбор, по произход член на европейската автомобилна аристокрация, страда под комунистическия гнет. Родителите й, които не могат да излязат от страната дори за сватбата на дъщеря си, вехнат в Чехословакия. Редят се на километрични опашки за хляб и тоалетна хартия! Но ето я нея, един от главните дизайнери на „Крейг Интернешънъл“.
	Антъни още не беше станал достатъчно известен, че да привлича пълчища фотографи, и никой в града не знаеше коя е тя, затова нямаше значение къде ще отиде Елена, след като шофьорът я остави пред Блумингдейлс. Оттам до хотел „Бевърли“ на Лексингтън авеню имаше десетина минути пеша.
	„Бевърли“ се помещаваше в прекрасна неокласическа сграда, но не би влязъл в ничия класация на десетте най-хубави хотела. Елена не мислеше, че Антъни би допуснал приятел или бизнес партньор да отседне в подобно място. Ако хотелът беше неин, тя щеше да свали всичките стари завеси, да смени килима и да освети дяланите камъни. Елена се насочи право към асансьора и натисна копчето за третия етаж. Сергей я беше научил да се обозначава с чукането на вратата. Ритъмът беше следният: _чук (пауза) (пауза) (пауза) чук-чук-чук_.
	Когато стигна до стаята му, Елена бе на ръба на емоционален срив. От повече от една година играеше роля, но през последните няколко седмици бе вложила особено много старания. Когато не издържаше и избухваше в сълзи, Антъни си мислеше, че е защото майка й и баща й няма да присъстват на най-важния ден в нейния живот. Тя не познаваше много щастливи жени, но онези, които познаваше, си приличаха по едно нещо: всички сами бяха избирали живота, който живееха. Нищо не можеше да направи една жена по-нещастна от чувството да е хваната в капан, от погрешния мъж, от бедността, от религията, от традицията.
	Даника вече беше омъжена за Карлос, който все така работеше за сенатора и възнамеряваше да се кандидатира за Камарата на общините, който все още я наричаше курва, обвиняваше я за собствените си неуспехи и я биеше, когато се напиеше. Даника пиеше колкото Карлос и се нуждаеше от кокаин, за да се развесели, и от валиум, за да заспи. Беше се превърнала в истинска нюйоркчанка.
	Струваше й се странно да избере Даника за кума и другите „лястовици“ за шаферки, все романтични роли. В онова, което вършеха всички те, нямаше _нищо_ романтично, но тези жени бяха единствените й приятелки, единствените, които разбираха какво е.
	Разбира се, Сергей щеше да твърди точно обратното: за работата им, за жертвите, които правеха.
	_Чук (пауза) (пауза) (пауза) чук-чук-чук._
	Когато Сергей идваше в Ню Йорк под псевдоним, той ползваше легенда на търговец на цигулки, избягал в Париж, и се обличаше като всички западняци в ярки, крещящи полиестерни сака. Но днес, в осветената от лампата тишина на хотелската си стая, той бе облечен в тъмносин вълнен костюм.
	Беше се надявала, че ще се почувства по-добре, когато се види със Сергей, но се почувства по-зле. Стаята миришеше на уиски. Ризата му беше извадена от панталона, а остатъците от косата му бяха мазни, сресани надве-натри.
	Когато влезе, те се прегърнаха и целунаха, и той й прошепна на чешки в ухото „Не говори по-високо от това“.
	— Но те не знаят кой си.
	— Може и да знаят, Еленка. — Той отиде при бюрото до леглото, където беше поставил портативна пишеща машина. Отдясно на машината имаше бутилка „Джеймисън“ и две чаши. Едната беше наполовина пълна и около нея се виждаха капки и петна разлято уиски. Сергей напълни втората чаша почти до ръба и й я подаде.
	— За любовта.
	Тя вдигна чашата.
	— За любовта.
	Никой не проговори. Звуците на града под тях, клаксоните, сирените и от време на време виковете се процеждаха през тънките прозорци. Тя бе дошла с мисълта как ще му каже всичко, как ще му го изкрещи в мига, в който тежката врата се затвори зад гърба й. Но ето го тук: лъснал от пот, натежал, като борец в края на мач, който е загубил. Той сложи лявата си ръка на лицето й. Тя си помисли, че отново ще я целуне, но той прошепна в ухото й, че никой от другите преподаватели не бил видял в нея това, което бил видял той. По света имало сто „лястовици“, но нито една от тях не била постигнала онова, което Елена бе постигнала. Успехът му бил гарантиран.
	Елена искаше да си тръгне. Беше си представяла тази сцена съвсем различно. Сергей се превръщаше в друг човек, човек не по-добър от Антъни. Сега той си свали сакото и започна да си разкопчава ризата. Нито една клетка в тялото й не искаше онова, което искаше той.
	— Сергей — каза тя. — Нямам време.
	Това не беше вярно и той го знаеше. Хвана я грубо и тя изпусна чашата с уискито, а той се засмя.
	— Имаш късмет. Не ми трябва много време.
	Легнала под него в меката светлина, подканваща го наум да побърза, тя се разплака. За момент се изплаши какво може да й направи, но той само облиза сълзите от лицето й, сякаш го беше правил и друг път с друга жена в деня преди сватбата й.
	Тя си беше донесла дневника, в който бе направила списък със слаби мъже, мъже, поели към дъното, банкрутирали мъже, мъже, които й бяха правили предложения, мъже, които тайно бяха хомосексуални. Елена никога не бе приемала себе си като агент или шпионин. Тя не се занимаваше с компромати и манипулации. Нямаше юмручни боеве или престрелки. Не смесваше отрови. В сравнение с останалите жени в социалния й кръг в Манхатън, нейният живот бе направо скучен.
	Когато Сергей свърши, той седна гол и запотен на леглото. „Като Хъмпти-Дъмпти с коса“ — помисли си тя.
	— Добро момиче. — Той прочете списъка и отпи от уискито си. — Това е по-идеално от идеалното.
	Колкото повече успехи завоюваше тя, толкова повече привилегии получаваха родителите й. Ситуацията си имаше и предимства. През септември двамата с Антъни щяха да се преместят в пентхаус с четири спални с изглед към парка — сватбен подарък на стойност два милиона долара от родителите на Антъни. Тя вече беше започнала да ремонтира апартамента. Антъни напълно й се доверяваше в това отношение, както и в планирането на детските стаи. Той искаше голямо семейство, пет деца, може би дори шест.
	— Искаме да направим колкото можем повече бебета — беше казал Антъни високо по време на една вечеря в Аспен с най-успешния му автотърговец и съпругата му. — Вижте само тази жена. Вижте мен! Това е наш дълг.
	Елена знаеше какво ще иска Сергей от нея, когато Антъни говори по този начин: да го хвали, да се смее на остроумието му. Целта на програмата беше болезнено проста: да насърчават и създават агенти на хаоса и безредието в Америка, да използват демокрацията като оръжие срещу самата нея.
	Сергей измърмори нещо в чашата си с уиски и махна с ръка към Елена, която почти се беше облякла.
	— Отивай. Омъжи се за своя индустриалец, преди да остарееш. Да разделяме. Да владеем.


>	22

	_Прага, 2016_
	Уилям стана от каменните стълби пред магазина за подправки, където чакаше, и пристъпи колебливо напред към Грейс.
	— Боже мой, какво е станало с теб?
	Тя пъхна ръка в чантата си и извади ключовете, които хвана като оръжие.
	— Какво правиш тук?
	— Нали щяхме да вечеряме заедно? — Той се дръпна. — Поне го споменахме. Това е единственият магазин за подправки в Стария град, затова реших, че тук си отседнала. И понеже не си беше вкъщи, аз…
	— Ти какво?
	— Ами притесних се, че може да ти се е случило нещо. След онова, което научихме вчера в института, малко се уплаших. Ти също. — Уилям отново пристъпи към нея. — Имаше ли причина? Кървиш.
	Грейс бе прекалено изтощена, за да разпитва Уилям, да се увери, че не е някакъв друг вид шпионин, агент или престъпник. За пръв път през този ден изпита глад, а горе в апартамента нямаше нищо за ядене.
	Нямаше смисъл да се крие, след като преследвачите й вече знаеха всичко за нея: къде е отседнала, какво е открила и какво е записала.
	— Гладна съм. Може ли да отидем да хапнем?
	— Разбира се. Тоест, сега ли? Не се засягай, Грейс, но може би няма да е зле да се поизмиеш.
	Тя неохотно пусна Уилям в сградата и го поведе нагоре по стълбите. Помоли го да изчака в кухничката на апартамента, докато тя се миеше в банята. Кръвта от носа й някак бе успяла да изцапа цялото й лице. Косата й бе в безпорядък. Върху якето и на челото й имаше отчетливи отпечатъци от подметка. Стана й толкова приятно от топлата вода, че издаде звук между хлипане, смях и истеричен писък.
	— Добре ли си, Грейс?
	— Да. Благодаря.
	Тя обу чифт джинси, облече пуловер и на излизане от апартамента с Уилям прибра ножа обратно в чантата си.
	Вечеряха в чешко-индийски фюжън ресторант, който работеше до късно, с тъмни маси, столове с плюшена дамаска и позлатени рамки и романтично осветление. Когато ги настаниха в ъгъла, наляха вода в чашите им и им поднесоха менюта, Грейс огледа помещението за подозрителни лица. Никоя от масите не беше достатъчно близо до тяхната, че някой да успее да ги подслуша.
	По пътя насам Грейс бе разказала на Уилям за приключенията си през деня и бе наблюдавала как ще реагира. Уилям й се бе сторил искрено ужасен, макар че можеше и просто да е бил добре обучен в шпионското училище.
	— Трябва да спреш. Трябва пак да отидеш в посолството.
	— Няма смисъл. Те ме мислят за луда. — Тя го погледна втренчено, погледна през мръсните стъкла на очилата му. — За кого работиш, Уилям?
	Той бутна чашата си с вода напред, защото обичаше да жестикулира, докато говори.
	— Мислиш, че съм те проследил до института, вкарал съм те вътре и после съм те последвал до другия край на града в проливния дъжд, запознал съм те с Милан и съм се престорил на развълнуван от разкритията ти, за да… защо? Какъв е зловещият ми мотив?
	Тя сви рамене.
	— Може да работиш за тях.
	— За кои „тях“?
	— Не знам. Не знам! Ще си поръчаме ли вино? Преди три дни бях драскач за жълто списание. Никой не се интересуваше какво пиша. Никой не вярваше на материалите ми.
	— А сега, след като онези мъже са те нападнали, от посолството сигурно ще приемат думите ти по-сериозно. — Уилям говореше меко. — Аз ще потвърдя всичко. Нищо не струва толкова, че да си заслужава да те наранят или нещо по-лошо.
	— Нямам доказателства, че ме нападнаха.
	— А лицето ти! Полицията би могла…
	— Точно с това заплаших убийците, че ще се обадя в полицията — каза Грейс. — Те ми се изсмяха. Извън обсега им са.
	— Извън обсега? — повтори Уилям.
	— По някакъв начин те са полицията. — Тя си допи водата. — Откакто се изправих от смрадливия паваж, където мислех, че ще умра, се чудя, _защо не умрях_? За тях щеше да е лесно, дори щеше да е за предпочитане. Единственият отговор е, че те — _или ти, Уилям_? — искат да разберат точно какво знам и с кого съм го споделила. Говорих с теб, с Милан, със Стедман и със самата Елена…
	— Снощи, след като изпих втората бира, се обадих на Милан и се върнах в кабинета му. Бях малко на градус и бях настроен за конспирации. Ако прочетеш биографията на Елена Крейг в интернет, точка по точка…
	Сервитьорът, рошав мъж на около трийсет години, се приближи до масата им и се поклони. Уилям поръча бутилка моравски мускат „Мопер“ и помоли шеф готвачът да се постарае да смеси чешките традиционни ястия с тандури вкуснотиите.
	Когато сервитьорът се отдалечи, Уилям се наведе напред и понижи глас.
	— Първият проблем е с дипломата й от Карловия университет. Не е вписана в никакъв архив. Тогава с какво се е занимавала в Прага, след като е напуснала Млада Болеслав? Да кажем, че е учила. Какво точно е учила? И после: мъжът в Страсбург. Предполага се да повярваме, че е бил спортист и са се запознали на някакво състезание. Познай какво? Въпреки всички приказки за спортните й умения, името й изчезва от списъка с активно състезаващите се през 1968 година. Когато е била на осемнайсет. От 1969 до 1972, когато се предполага да повярваме, че някак се е запознала с онзи французин…
	— Жан-Ив дьо Мулен. Днес се запознах с него.
	— Е, тя изобщо не се е състезавала, според архивите, и по онова време не е имало състезания с участието на френски и чешки спортисти. Така че или някой е премахнал архива, което е безсмислено, защото той е част от историята й. Или… нищо такова изобщо не се е случвало. Не е получила магистърска диплома от Карловия университет. Не е била активен спортист.
	— Което доста би я затруднило, ако е искала да влезе в олимпийския отбор.
	— Точно така! И така, как е стигнала до Страсбург? И защо е отишла точно там, а не някъде другаде? Ще ми се да ме беше помолила да дойда с теб в Страсбург.
	Сервитьорът се върна с виното, отвори го и покани Уилям да подуши тапата. После наля малко мускат и Уилям го завъртя в чашата, пъхна големия си нос вътре и опита малко. После произнесе чешката дума за _великолепно_.
	След като се чукнаха, погледнаха се и отпиха от първото си нормално питие, последваха десет секунди натежала тишина. Грейс я прекъсна.
	— Какво да правя?
	— Единственото разумно нещо е да се откажеш — каза Уилям. — Всичко това е опасно и невъзможно. _Има загинали хора_. Ще те убият в мига, в който решат, че се налага. Собственият ти шеф ти забрани да продължаваш.
	Дойдоха предястията: ястие от сьомга и рачешко месо, което миришеше на къри, пъдпъдъче месо, мариновано в медовина, и еленски пастет. На Грейс това й се стори абсурдно. В един момент мислиш, че ще умреш, а час по-късно ядеш пъдпъдък.
	— Но ти няма да спреш, нали? — каза Уилям.
	— Не. Утре заминавам за Маями, за да се видя с майка си. После се връщам в Монреал.
	— Където е живяла Елена Климентова, преди да се премести в Ню Йорк.
	— Да.
	— Ще проучиш архивите.
	— Разбира се.
	— Може ли да се присъединя?
	Грейс замълча, преди да отговори. Виното беше започнало да я хваща, но тя все още не беше сигурна в Уилям. Беше я чакал два часа пред магазина за подправки в края на октомври.
	— Какво искаш да кажеш?
	— Искам да кажа, моля, може ли да дойда с теб в Монреал? — Уилям напълни отново чашите. — Аз съм историк. Изучавам тоталитарни режими, политически движения, политика. Бившият съпруг на Елена скоро може да стане президент. В творчески отпуск съм до януари, работя по научен проект. До вчера мислех, че знам каква е темата, а именно нещо, което деветима от колегите ми ще прочетат и веднага ще забравят. Но това? Това вече е научен проект. Бих могъл да… да ти помогна, може би? Да те пазя?
	Тя се втренчи в него.
	— Университетът Саут Банк си е наред. — Той си свали очилата, почисти ги със салфетката и пак си ги сложи. — Винаги съм подозирал, че ще остана там до пенсия и не съм имал нищо против. Нищо против! Но ще бъда честен, Грейс. Бих предпочел да преподавам в Кеймбридж и това е единственият ми шанс да го постигна.


>	23

	_Хорки над изеру, Чехословакия, 1978_
	Петер Климент държеше Кристина, шестмесечната си внучка, на полянката до брега на река Изера. Когато Елена протегна ръце към Кристина, за да я вземе, баща й целуна пухкавите бузки на бебето и плетивата му главичка и заговори в миниатюрното й ушенце. Елена се притесни да не я стиска прекалено силно.
	— Не мога да я пусна, Еленка. Тя е най-прекрасното, най-хубаво миришещото същество на света.
	Елена никога досега не беше виждала сълзи в очите на баща си.
	Само че колата чакаше и мъжете в нея започваха да губят търпение, защото шефовете им в Прага започваха да губят търпение.
	Петер Климент прекарваше все повече време сам на вилата до реката на юг от Млада Болеслав. Отначало идваше тук само за лятото, но сега, след като не се налагаше да работи толкова, той предпочиташе да идва да лови риба през ранната пролет и по-късно, през есента. Яна, жена му, от време на време се присъединяваше към него. Но тя предпочиташе да живее в Млада Болеслав и в Прага сега, след като най-сетне можеше да си позволи живота, за който беше родена.
	В апартамента им на хълма беше много по-приятно и красиво. Съседите ги гледаха с уважение вместо отвисоко. Можеха да отсядат в хотели в Прага, дори да прекарат десет дни в хотел „Хърватия“ в хърватския курорт Дуга Увала. Никой от приятелите им не разбираше какво е станало с Елена, не и в подробности, но Млада Болеслав беше гнездо от сплетни. Дъщеря им не беше _избягала_ на Запад, защото Петер и Яна не бяха пратени в трудови лагери или хвърлени в затвора. Тъкмо напротив, Яна и Петер бяха влезли в тихия елит на Бохемия. Пазаруваха в Тузекс* и си купуваха джинси и бонбони със специалните купони, запазени за партийни величия.
	[* Еквивалентът на Кореком. — Б.пр.]
	Дори да им завиждаха, Яна не се впечатляваше. Тя беше родена в специална класа и сега се бе завърнала в лоното й. Що се отнася до привилегиите, с които разполагаха, те не бяха по-различни от търговията на черния пазар, в която всички участваха. Имаше много версии на поговорката „Ако не крадем от държавата, значи крадем от децата си“.
	Ако ти предложат, приеми — в това вярваше открай време Яна.
	Сега Елена взе бебето от баща си. Той избърса сълзите от очите си и поклати глава.
	— Толкова съм тъжен, Еленка. Това чувство не ме напуска. Става все по-зле и по-зле.
	— Тъжен си, че си тръгваме ли, _tati_? С Кристина скоро ще се върнем.
	— Искам да се върнете за постоянно. Искам да те освободят от всичко това. — Баща й протегна ръка и стисна нейната. — Сега, след си родила на един от тях дете…
	— На един от тях? — Тя се усмихна. — Той е мой съпруг. Обичам го. Имам много отговорна работа по дизайна на колите и…
	Баща й тръгна бавно към къщата с превити рамене, сякаш разбираше, че дъщеря му лъже.
	— Не се тревожи за него — каза Яна. — Работата, която вършиш, е много важна. Имаш късмет да разполагаш с всички тези възможности. А ние сме толкова щастливи.
	Елена прегърна майка си и шофьорът отвори задната врата на шкодата модел 120 GLS. Някога Елена не разбираше нищо от коли, а сега знаеше всичко за тях, точно както майка й се бе превърнала от госпожа Никоя, изпълнена със завист, в чешката версия на грандама.
	— Ще дойдеш ли пак скоро? — извика баща й.
	Яна подбели очи.
	— Когато можеш, Еленка. Макар че много бихме искали да се запознаем с тайнствения Антъни.
	Кристина беше кротко бебе и заспа почти веднага, когато колата тръгна да се изкачва към хълмовете. Пътят беше неравен и, макар че моделът на колата бе от същата година, окачването беше толкова твърдо, че бебето подскачаше в ръцете й. Антъни щеше да иска да чуе всички подробности. Тя вече го чуваше как щеше да говори на гостите около масата за вечеря: „Русия може и да е голяма военна силна. Може и да е. Не знам. Вие знаете ли? Обаче знам едно нещо със сигурност: Ако не можеш да направиш кола, която да не е пълен боклук, колко може да си страшен? Сериозно, колко може да си страшен? От това, което ми е казвала Елена за комунистическите коли, трябваше _вече_ да сме ги нападнали“.
	Мъжете на предните седалки на шкодата не говореха с нея, което бе за предпочитане, за да не се размърда Кристина. Освен това Елена беше научила достатъчно през последните години, за да знае, че тези мъже нямаха власт. И знаеха, че нямат власт. Ако почувстваха нужда поради лична слабост да запълнят мълчанието с разговор за времето, колата или населението на Ню Йорк, нямаше проблем. Но на мъжете в шкодата не им беше позволено да обсъждат нищо важно.
	Онова, което Елена бе осъзнала по време на програмата, беше, че комунизмът като политическа система не е по-различен от капитализма. Революцията беше заменила царете с партийни лидери. В Ню Йорк почти никой не можеше да се изкачи от дъното на социалната пирамида до върха. Не беше напълно невъзможно: беше виждала оцелели от Холокоста на галавечери, хора с вид на преследвани, пристигнали в страната само с по един куфар и успели да спечелят огромни богатства. Но тези хора бяха по-редки от вълците в Сентрал парк. Статистически погледнато, броят им беше незначителен. Но това беше най-благородното постижение в американската митология. Всички богаташи, които Елена познаваше, предпочитаха да се хвалят как сами са се издигнали от бедността, вместо да разказват истината за богатството си. Дори Антъни обичаше да се преструва на човек, успял със собствените си сили, защото звучеше по-впечатляващо от наследяването на печелившия семеен бизнес. Така той изглеждаше по` американски.
	„В Москва, в Прага — помисли си тя, — поне бяха честни.“ Имаше само един начин да достигнеш върха на пирамидата. Трябваше да си роден там и да спазват партийните правила.
	Или да направиш онова, което бе направила тя.
	Паркираха пред хотел „Интерконтинентал“ на място, резервирано за таксита и официални автомобили на хотела.
	С Кристина на ръце Елена прекоси пълното с хора, но почти тихо лоби и се качи в асансьора. Когато вратите се отвориха пред ресторанта на последния етаж, ги посрещна дребна, пълна жена на средна възраст с розови бузи.
	— Госпожа Крейг? Аз съм сестрата, наета за предстоящата ви среща. За мен ще бъде чест да се погрижа за бебето Кристина, за да можете да се съсредоточите върху разговора.
	— Но…
	Сестрата протегна ръце към бебето.
	— Не се тревожете, госпожо Крейг. Ще остана на този етаж и ще можете да ме виждате. Ако Кристина се събуди, ще я нахраня.
	Макар всички лампи в ресторанта да светеха и групичка сервитьори и сервитьорки да стояха скупчени в средата, клиенти, изглежда, нямаше. Салонният управител безмълвно заведе Елена до ъглова маса с изглед към Вълтава и двореца.
	Не, имаше двама клиенти.
	Сергей се изправи пръв. После, доста по-предпазливо, стана мъжът, седнал до него. В специалната програма в университета, недалеч оттук, някои от „преподавателите“ бяха култивирали такъв вид през годините на активната си кариера. Мъжът до Сергей беше лишен от изражение. Тя не би могла да каже дали е щастлив или тъжен, впечатлен или разочарован, развълнуван или отегчен.
	Но очите му бяха върху нея и я накараха да се почувства така, както често се чувстваше: сякаш всичките й съкровени тайни са разкрити. Те знаеха. Знаеха, че мрази всичко, което това бе причинило на баща й, който никога нямаше да се впечатли от дрехите й или от апартамента в Ню Йорк, или от къщите над водата, почивките, известните й приятели. Тя не можеше да заблуди баща си и не можеше да заблуди този мъж.
	— Аз съм Александър Миронов. — Дланта на мъжа беше бяла и леко влажна.
	— Елена Крейг.
	— Сергей ми разказа доста впечатляваща история за вас и забележителния ви съпруг. Седнете, моля.
	Тя седна и един сервитьор се появи с бутилка шампанско. Отвори го и го разля в три високи тънки чаши. В същото време сервитьорка поднесе блюдо с крекери и черна паста — тапенада.
	Миронов не сваляше очи от Елена.
	Ако възнамеряваха да я екзекутират за някакво нарушение, опита се да се убеди Елена, щяха да й определят среща на брега на реката, където никой не можеше да ги види, а не в чисто нов ресторант, пълен с обслужващ персонал. Нямаше да хабят шампанско за жена, която планираха да убият. Даваха й шампанско и тапенада, защото знаеха, че заминаването от Страсбург и от Монреал й беше причинило болка. Може би следващото ястие щеше да е от прясно сготвени охлюви, вероятно с багета и елзаски шукрут*. За друга жена, друга „лястовица“ от програмата, менюто би могло да включва бутилка вино „Брунело ди Монталчино“ и брускета, или пък наденици с грахово пюре и халба английски стаут.
	[* Традиционно за района ястие от зеле и няколко вида месо. — Б.пр.]
	Горещият следобед се превръщаше в дълга, топла вечер. Няколко прозореца бяха отворени и през ресторанта духаше лек бриз. С него в помещението нахлуваха гласове на семейства, на деца, разхождащи се покрай реката или по далечния мост. Елена погледна през рамо, за да се увери, че сестрата и Кристина не са изчезнали.
	Сергей вдигна чашата си.
	— За Елена Крейг.
	— Благодаря. — Тя също вдигна своята.
	— За Антъни Крейг — каза Миронов.
	Отпиха. В ресторанта не свиреше музика и това бе една от причините Елена да се чувства толкова странно. Не беше само заради тишината и официалната обстановка или сестрата, която държеше бебето й. По тялото й запълзяваха невидими мравки всеки път, щом Миронов я погледнеше, а той сякаш не можеше да гледа другаде.
	— Разкажи ми за Крейг — каза Миронов.
	— Но Сергей вече ви е разказал за него.
	— Сергей никога не се е срещал с него. Искам да чуя всичко от теб.
	Елена не за пръв път докладваше на КГБ, но този път беше различно. Този път не беше официално. Сергей и този човек, Миронов, не бяха лидери, още не. Те бяха заговорници. Никой от двамата не си водеше бележки и не я караше да се чувства така, сякаш ще бъде наказана, ако допусне грешка.
	И все пак тя се постара да бъде максимално точна и да се съсредоточи върху онова, което Сергей и Миронов искаха да чуят: че никога не е срещала мъж, толкова уверен наглед, но толкова неуверен дълбоко в себе си. Той беше най-амбициозният и най-недисциплинираният човек в Ню Йорк. Не таеше тайни в себе си. Изказваше на глас всяка мисъл, която се появеше в мозъка му, на всеки, който се случеше да присъства, и много от тези мисли бяха лъжи. Беше отмъстителен, но прощаваше лесно. Трябваше единствено да го ласкаеш и хвалиш.
	— Какво мислят другите бизнесмени за него? — попита Миронов.
	Онова, което Елена трябваше да каже, бе болезнено.
	— Смятат го за по-нисш от тях, за невъзпитан самохвалко и опортюнист. Получава пари от баща си, който също е започнал така. Ожени се за тъпа блондинка от Чехословакия, която дори не говори добре английски. Антъни мисли, че публиката му, пазарът на продуктите, които произвежда, се състои от богати и влиятелни мъже, от аристократи. Но греши. Мъжете, които си купуват колите му, са безнадеждни кандидати за богатство и власт.
	— Той знае ли това?
	— Мисля, че да, дълбоко в себе си. Да.
	— И това го наранява?
	— За него гордостта е всичко.
	Миронов топна един крекер в тапенадата и го изяде шумно.
	— Винаги помни, че мъдрият върви с наведена глава, скромен като прах.
	— Не разбирам.
	Сергей се засмя.
	— Елена, не може да не разбираш. Александър не е почитател на Америка. Но има едно телевизионно предаване, „Кунг фу“.
	— В момента го повтарят.
	— Александър много го харесва. Често цитира реплики от него.
	— Изучавам древни бойни системи. — Лицето на Миронов бе придобило особен цвят в припадащия здрач. — Майстор съм по кунгфу.
	Елена не знаеше какво да каже, затова си взе малко тапенада. Сервитьорът се върна, за да напълни отново чашите им с трепереща ръка.
	Сергей се прокашля, за да оповести намерението си да заговори.
	— Разкажи на Александър повече за особеностите на амбициите на твоя Антъни.
	— Ако правилният човек му каже, че трябва да направи нещо, да създаде нещо, той ще го направи.
	Миронов попи устата си със салфетката.
	— И кой е „правилният човек“?
	— Някой, от когото той се възхищава — каза Елена. — Успял капиталист, някой със „стари пари“. Главният изпълнителен директор или председателят на борда на директорите на медийна компания. За такъв човек той би направил всичко. Би изоставил бизнеса с лагерите и колите и би започнал да произвежда тоалетни чинии. Ако собственикът на „Ню Йорк Таймс“ се сприятели с него и го нарече „титан в бизнеса, гений“, и му каже да започне да произвежда тоалетни чинии, мисля, че Антъни ще го направи.
	— Изневерява ли ти? — попита Миронов.
	— Той е най-неверният мъж в Америка.
	— Има ли опасност да те изостави?
	— Не.
	Сергей ги прекъсна.
	— Елена може да се справи с него. Няма да се разведе. Това е партньорство, делово партньорство, а не толкова брак.
	Елена беше в екипа от дизайнери, работещи по модела крейг, който щяха да пуснат в продажба през 1980. Тя беше подбирала цветовете за външността и вътрешността на колата и всички детайли за салона. Крейгът Суифт, „женската кола“, която щяха скоро да представят, беше 80 процента по неин дизайн и отвън, и отвътре.
	Но казаното от Сергей не беше напълно вярно. В началото Антъни я беше ухажвал. Беше взимал уроци по ски бягане и се беше съгласил да прекарат една мразовита седмица в Колорадо вместо на Карибите. Въпреки изневерите си беше лоялен към семейството по свой собствен начин и се гордееше с Кристина, макар рядко да я виждаше.
	И Антъни, и Елена си намираха извинения, за да не правят секс.
	— Няма знаци, че ЦРУ или ФБР знаят коя си. Не и според нашите данни. Според документите, до които имаме достъп. — Миронов погледна Сергей и после отново се втренчи в нея. — С вас свързвали ли са се, госпожо Крейг?
	— Никога.
	— Знам, че сте интелигента и способна жена — каза Миронов, все така изучавайки я с поглед. — Но се налага да се преструвате на глупава, докато се развиват нещата.
	— Защо?
	— Вие сте чехкиня. Крейг се е оженил за вас, защото сте красива, не защото сте умна. Вие сте „съпруга — трофей“, естетическа придобивка, символ на статута на един богат мъж.
	— Не е задължително да е така. В Америка жените…
	— Ако сте твърде умна, госпожо Крейг, а всички знаят, че той е глупав…
	— Не мисля, че знаят.
	— Никога не ме прекъсвайте. — В очите му нямаше гняв. — Никога.
	Елена не разбираше какво става.
	— Извинете ме, госпожо Крейг. Вероятно за жена на вашата възраст и с вашия интелект, жена, която живее в Ню Йорк, е неприятно да чуе това, но нас ни интересува единствено вашият съпруг. И сме търпеливи. Той има огромен потенциал, който би могъл да ни е от полза, и ние няма да допуснем този потенциал да бъде застрашен по какъвто и да било начин. Разбирате ли ме?
	Елена погледна чашата си с шампанско, мехурчетата. Какво имаше предвид с „нас“? Този човек бе никой в КГБ, също като Сергей. Млад и злобен и за момента, без власт. Това дори не беше истинска среща. Едно мехурче на повърхността на чашата се пукна и пръсна шампанско по ръката й. Тя искаше да бъде другаде. Искаше да каже на Антъни, за да може той… Не, нямаше какво да направи. Освен това, ако си признаеше, Антъни щеше да види само опасност за себе си, за своята репутация.
	Нямаше начин да избяга от Центъра в Москва, нямаше как да избяга от Сергей и този нов човек, Миронов. Дори в някое село в джунглите на Южна Америка нямаше да е в безопасност, а какво оставаше за Горен Уест Сайд в Манхатън. Щеше да умре от свръхдоза наркотици или инфаркт, или в автомобилна катастрофа.
	Родителите й щяха да бъдат елиминирани. _Кристина._
	— Кажете ни, госпожо Крейг, какви са плановете ни, така, както вие ги разбирате. — Миронов напълни своята чаша и нейната, но не и тази на Сергей. — Бъдете откровена с нас. Кажете ни защо сте в Ню Йорк, омъжена за този клоун и къде възнамерявате да го отведете.
	Въпреки шампанското, устата й бе пресъхнала.
	— Кралско рибарче — строго каза Миронов. — Чакаме.


>	24

	_Маями, 2016_
	Щом кацна на международното летище в Маями, изтощената от тревога, недоспала Грейс си купи американска сим карта и още интернет за телефона. Написа на Джейсън съобщение с новия номер и се разбра с него откъде да я вземе. Докато чакаше до вратата, тя потърси в Гугъл информация за Уилям Ковали и откри снимката му в сайта на Факултета по право и социални науки в университета Саут Банк. На снимката косата му беше сресана гладко, а широката му, открита усмивка изключваше всякаква тайнственост или прикритост. Беше доцент по история и в кратката биографична справка се изброяваха дипломите му и трудовете, които бе публикувал в сферата на интересите си: тоталитаризма и революцията.
	Разбира се, това нито потвърждаваше, нито отричаше нещо. На един опитен агент биха му стигнали десет минути, за да измисли име и профил, и една сутрин, за да направи страница на университет в интернет. Всичко, което досега беше изглеждало естествено, можеше да се окаже постановка: срещата им, приятелят му Милан с прическата, а ла Айнщайн, бирхалето, вечерята в чешко-индийския фюжън ресторант, неудобният момент пред магазина за подправки, когато тя реши да не го кани да се качи след вечерята. Галантният му отговор: „Може би в Монреал ще се опознаем по-добре“.
	„Лека нощ, лека нощ, приятни сънища, на теб също, приятен път“. Сякаш бе удължил този разговор на средновековната улица, за да скрие истинското си послание в серията от банални думи за изпращане. Тя не вярваше на инстинктите си, защото никой не беше опитвал да я сваля от лятото на 2012.
	Куфарът й пристигна с няколко драскотини и наранявания и тя го затегли навън към задушния сандвич от дъждовен и сух сезон. След мрачното време в Прага невъзможно слънчевата, безоблачна яснота на този следобед в Маями й дойде малко в повече. Кога за последен път беше спала цяла нощ? От отворените прозорци на чисти, нови коли се носеше латино поп. Никой, нито един човек не носеше палто. Тя разбра защо майка й, бившият й съпруг и още двайсет и един милиона души обичаха Флорида, макар за Грейс яркостта и ясното време да бяха някак зловещи.
	Тя писа на Джейсън и пет минути по-късно той се появи в искрящо белия си джип буик. Изскочи от колата по бежови шорти и нарочно избеляла жълта тениска. Заобиколи колата с бодра стъпка и я прегърна и целуна по ухото.
	— Изглеждаш страхотно.
	— Изглеждам стара. Носът ми е подут и ме боли. И смърдя. Но мерси.
	— Какво е станало с брадичката ти?
	— Одрах я.
	— Какво? Как?
	— На паважа.
	Джейсън се погрижи за багажа й. Вътре в буика, една лъскава черна вселена от елегантни циферблати, която ухаеше на кожа и нова пластмаса, беше поне пет градуса по-хладно. Преди да успее да помоли бившия си съпруг да намали малко климатика, Грейс чу мини хор от гласчета, които казаха: „Здравей, лельо Грейс“.
	Двете момиченца, на осем и на десет години, бяха облечени в костюми на принцеси.
	— Здрасти, Клеър. Здрасти, Кели — каза Грейс с известна неловкост. Присъствието им не беше част от плана й. — Да не е имало празненство за Хелоуин днес в училище?
	— Да, имаше. — Кели, по-голямата, си придаде строго изражение. — Познай аз коя съм.
	— Принцеса?
	— Да, но коя?
	— О, миличка, не ги познавам всичките.
	— Елза от „Замръзналото кралство“.
	— Разбира се. Изгледаш съвсем като нея.
	Момичетата запяха „Слагам край“ и докато колата се включваше в безумния трафик около летището, баща им внимателно ги помоли да изпеят нещо друго.
	— Днес я пеят само за петдесети път.
	— Може ли малко да намалим климатика, Джей?
	— А аз съм Ариел. — Клеър изпя няколко ноти. — Помниш ли я? „Малката русалка“? Маскирала съм се като нея, когато за малко не беше русалка.
	— Защото взе грешното решение. — Кели се наведе напред и полиестерната й рокля изшумоля. — Може ли да усилиш музиката, тате?
	Джейсън усили _Shake It Off_ на Тейлър Суифт.
	На задната седалка момичетата се закълчиха и запяха с радиото. Колата се качи на магистралата. Джейсън, Кейтлин и момичетата живееха в просторна къща до езерото в Коръл Спрингс, на половин час път от дома, в който живееше майка й, в Помпано Бийч. Бившият й съпруг посещаваше забележителната Елси Елиът много по-често от Грейс, което задължително се споменаваше в телефонните разговори и се демонстрираше със селфитата, които Джейсън помагаше на Елси да й праща.
	Когато децата изцяло се потопиха в музиката на Тейлър Суифт, Джейсън лекичко бутна Грейс с лакът.
	— Как си си одрала лицето на паважа? И каква работа си имала точно в Прага?
	Раздялата им не бе предизвикана от тайни, предателства или изневери. Три години след сватбата им Джейсън искаше деца, а Грейс — не. Поне не още. Бяха минали трийсетте и Джейсън започваше да се изнервя. Беше си представял живота си по определен начин: как ще стане треньор по футбол, ще участва в училищното настоятелство, ще плаче на анимационни филми, ще завива някого всяка вечер и ще припява на Тейлър Суифт в бял, американски джип последен модел. Беше повече от готов да напусне Монреал, езика, модата, политиката му. За петата им годишнина от сватбата той отиде с Грейс до Върмонт, където тя прекара един ден в работа по материала, който пишеше в момента, и три дни с него. В един суши ресторант в Бърлингтън, където снегът се топеше, той каза, че има нужда от нещо повече от „може би“ по въпроса за децата и за Монреал, но тя не можеше да му каже нищо друго, освен „може би“.
	Докато си поделяха гарафа затоплено саке, Грейс изненада сама себе си с предложението да се разделят и да си останат приятели. Джейсън плака. Тя — не. След по-малко от година той срещна Кейтлин в Ню Йорк. Работеше в строителната индустрия с баща си. Не след дълго двамата се преместиха в Коръл Спрингс заради кариерата на Кейтлин, климата и подготвителното училище „Норт Броуърд“.
	Преди Грейс да успее да отговори на въпросите му за одраната брадичка и Прага, тя погледна в страничното огледало. Зад тях се движеше черен джип.
	— Можеш ли да завиеш след малко и после пак да се върнеш на магистралата?
	— Защо?
	— Материалът, върху който работя, ще разтревожи някои хора. Опитват се да ме сплашат.
	— Кои са те?
	— Хората, за които пиша.
	— В материал за „Нешънъл флаш“? Никой не вярва на материалите в списанието. А и никой не може да заплашва американски гражданин за това, че упражнява свободата си на изразяване. Конституцията е съвсем категорична по въпроса. Ходи ли в полицията?
	Тя свали сенника и огледа брадичката си в огледалото. Раната приличаше на голям паяк.
	— Мисля, че точно полицията ми причини това, чешката полиция.
	— Е, и? Кажи на нашите.
	— Опитах се. Искаха да попълвам формуляри.
	— Трябваше да ги попълниш, Грейс. Виж, сигурен съм, че можеш да ми кажеш какво става.
	Тя отново погледна назад. Черният джип все така ги следваше. Разбира се, половин Флорида караше огромни черни джипове.
	— Завий след малко.
	Момичетата знаеха и целия текст на _Bad Blood_. Грейс се облегна на седалката, решена да остане спокойна.
	— Кели, не носите ли униформи в училище?
	— Носим, лельо Грейс. Затова днес е толкова специален ден. Можем да си останем по костюми цял ден.
	— По-късно ще правим обиколка за лакомства или бели. — Клеър имаше проблем с произнасянето на „л“. _Беуи._
	— Но ще си оставите само по три лакомства, нали, момичета? — Джейсън намигна на Грейс. — Останалото събираме в торба и го окачаме на евкалипта в двора. После през нощта идва вещицата-заменител.
	— Вещицата-заменител заменя сладкишите с книги. — Кели скръсти ръце. — Не знам защо.
	В едно предградие на име Айвс Истейтс, Джейсън слезе от магистралата. Черният джип го последва.
	— Карай бавно, Джейсън, моля те.
	Движеха се покрай открити търговски центрове, в които се предлагаха маникюри, хамбургери и пици, поправка на компютри и заеми. Когато беше малка в студения Блумингтън, Грейс си беше представяла Флорида като един безкраен плаж със съвършени бели кули, палми, басейни и момчета с лъснали от плажно масло тела във всякакви цветове. Когато майка й реши да се премести тук, Грейс с шок откри, че Флорида е плетеница от не особено красиви къщи и палми.
	— Завий надясно.
	— Грейс?
	— Моля те, Джейсън, завий сега.
	Джейсън вдигна ръце в знак, че се предава и зави към паркинг с каравани и подобни на каравани къщи, където мъже и жени седяха на бели пластмасови столове и пиеха бира. По някои от дворовете пред караваните имаше паркирани по повече от една кола, направо на тревата сред тропическата растителност. Не изглеждаха като коли в движение. Горещият вятър сипеше прах върху всичко. Дори със затворени прозорци и с усилената Тейлър Суифт, Грейс чу как мъж и жена си крещят пред една каравана. Тя си спомни за последните два месеца от съвместния им живот с Джейсън, когато той вече беше в Ню Йорк, но настояваше да се виждат веднъж на две седмици в една хотелска стая извън града, за да се _уверят_, че разводът е правилното решение.
	— Каквото и да става с теб, каквото и да е станало, ти имаш властта да промениш нещата, Грейс. Никой друг я няма, освен теб. Само ти. А ти си силна.
	Джипът обърна след тях.
	— Добре. — Грейс се опита да скрие ужаса, който изпитваше, постара се да прозвучи съвсем спокойна. — А сега обратно към магистралата.
	Джейсън обърна към Айвс Деъри Роуд.
	— Плашиш ме.
	— Всичко е наред. Добре съм.
	— Колко ще останеш? Ще имаш ли време да дойдеш на вечеря? Не днес, покрай цялото безумие около Хелоуин, но може би утре?
	Джипът беше изостанал на три и после на четири коли след тях.
	— Ще остана само няколко часа.
	— Защо не си промениш плановете? Да си вземеш малко почивка? Кейтлин е голяма клечка в бизнеса с йога, спа и какво ли не. Два дни на спа няма да ти навредят. С удоволствие ще уредя всичко, като подранил коледен подарък.
	Джипът отново караше точно зад тях.
	— И на мен ми се случи нещо подобно през годината, след като се разделихме в шантавия Ню Йорк, преди да срещна Кейтлин. Работех прекалено много. Бях потънал в собствената си глава, ако ме разбираш. Светът ми, начинът, по който го виждах и го чувствах, беше съвсем различен от _истинския свят_. Нямах истинска, реална енергия, ако ме разбираш, чувствах, но не виждах, и знам, че ще ти прозвучи като врели-некипели, Грейс, особено на теб, но…
	Грейс отново погледна в страничното огледало и осъзна, че мъжете в черния джип зад тях са преследвачите й от Прага и Страсбург. Стомахът й се сви. Те изобщо не се опитваха да бъдат незабележими. _Искаха_ тя да ги види. Мъжът на мястото до шофьора, онзи с красивите очи, направи жест все едно пише нещо. А може би наистина записваше нещо: номера на колата на Джейсън.
	Грейс си представи как вижда новината онлайн или я получава като изрезка от вестник, свита на топка и сложена в комплект матрьошки. Трагедия в нощта на Хелоуин, натравяне с въглероден оксид в едно имение в Коръл Спрингс, Флорида: Джейсън, Кейтлин, Кели и Клеър Крокър.
	— Може ли да ме оставиш тук?
	— Какво? На магистралата?
	— Беше лудост да те забъркам в това, повече от егоистично. Толкова бях изморена и изплашена, когато ти се обадих. Исках да се почувствам в безопасност, предполагам, да повярвам, че може да се случи нещо нормално. Тези мъже ме преследваха в Прага и Страсбург, и сега отново ме преследват.
	— Заради тях ли си одра брадичката?
	Момичетата вече не припяваха на музиката.
	— Тате? — попита Кели. — Какво става?
	— Отиваме директно в полицията в Коръл Спрингс.
	— Слез от магистралата.
	— Не, Грейс.
	— Джейсън, момичетата не са в безопасност.
	Каза го твърде високо. Кели се наведе толкова, колкото й позволяваше коланът.
	— Кои момичета не са в безопасност? Ние ли?
	Джейсън поклати глава и стисна зъби, вперил поглед в трафика по I-95. Следващият изход беше за Холивуд, Флорида, и той решително натисна лоста за мигача. Грейс никога не беше ходила в Холивуд, Флорида.
	— Защо не сме в безопасност? Тате? — Кели го плесна по ръката. — Тате?
	— Седни хубаво и мълчи, принцесо. По-късно ще говорим.
	Тя го послуша. Клеър се разплака в детската си седалка.
	— Не исках да кажа това, момичета. — Грейс се почувства чудовищно неподготвена за този момент. Когато се намираше в присъствието на деца, тя им говореше като на възрастни. — Просто съм малко особена. Не исках да кажа, че не сте в _безопасност_ с мен. Исках да кажа, че да се намирате в една кола с мен е малко странно и това странно усещане може да изглежда като опасност.
	— Може ли пак да го кажеш, лельо Грейс? — помоли Кели. — Не те разбрах.
	Джейсън слезе от магистралата и пое по друг път, покрай който се редяха открити търговски центрове и училища, с тук-там мяркащи се палми.
	— Просто завий надясно.
	— _Просто завий надясно_ — невярващо повтори Джейсън. — Грейс, може ли да кажа нещо, без да ми се вбесяваш?
	— Как очакваш да реагирам на такъв въпрос? — Грейс наблюдаваше джипа, който се приближаваше към тях.
	— Ти не си се променила. Не си пораснала. Да, нужна е смелост, но вече сме на средна възраст и трябва да осъзнаем, че нещата няма да се развият така, както искаме, ако не предприемем нещо. Монреал не е за теб. И за мен не беше. Изобщо не е за американци. Казвал съм го и преди, и съм го казвал с обич: твърде добра си за „Нешънъл флаш“.
	— Може ли да завиеш наляво и да караш малко по-бързо?
	— Единственото, което някога съм искал, е да помагам.
	— Свий наляво, бавно, спокойно и после ускори. Когато кажа да спреш, спри. Ще ти се обадя по-късно, за да си взема багажа. Наистина съжалявам, че ви замесих в това.
	На задната седалка вече и двете момичета плачеха.
	— Милички? Ще намеря начин да ви се реванширам, става ли?
	— Добре, лельо Грейс — отвърна Кели през сълзи.
	Джейсън сви наляво.
	— Натисни педала!
	Той го направи и колата се стрелна по поредната улица на някакво по-заможно предградие.
	— Спри!
	Джейсън удари спирачките толкова рязко, че буикът се подхлъзна на прашния път.
	— Обичам ви всичките. Много съжалявам. Благодаря! — Грейс отвори вратата и слезе, а Джейсън потегли, преди да е затворила вратата. Тя се втурна към най-близкия двор, заобиколи къщата и се покатери по телената ограда отзад. Прехвърли се през нея в друг двор, където мъж и жена пиеха бира, потопили крака в плитък басейн. Тя чу ръмжене на двигател и свистене на гуми зад себе си.
	— Ей — каза мъжът. — Коя сте вие?
	Грейс от години не беше тичала така. Цареше смазваща жега и гърдите и главата я заболяха, но болката бе за предпочитане пред повдигането. На следващата улица неколцина мъже се бяха събрали пред бяла къща с мръсна фасада около кола с вдигнат капак.
	— Момчета, може ли да мина през двора ви?
	— Абсурд — заяви мъж с наднормено тегло по тениска с надпис „Харли Дейвидсън“ и шапка на щатския футболен отбор.
	Тя въпреки това мина през двора и мъжът я наруга, докато прекосяваше чакълена алея и се катереше по поредната ограда, след която скочи в друг двор, за щастие, лишен от обитатели, и стигна тиха уличка без изход. В края й имаше магазин за алкохол, пред който бяха паркирани две таксита. С последни сили тя нахлу в паркинга и размаха ръце пред такситата.
	Вратите на шофьорите бяха отворени. Те си говореха, но щом я зърнаха, се втренчиха в нея. Този отдясно, с черна коса и посивяла брада, се наведе навън.
	— Такси ли ви трябва? Къде отивате?
	— Където и да е далеч оттук. — Грейс се преви напред и се хвана за сърцето.
	Когато вдигна глава, никой от двамата не изглеждаше особено готов да я отведе далеч оттук.
	— Руски убийци. — Тя посочи пред себе си и назад, защото не беше сигурна къде са. — Гонят ме, с джип са и…
	Мъжът с брадата плесна веднъж с ръце, излезе от колата си и отвори задната седалка.
	— Влизайте, госпожо.


>	25

	_Ню Йорк, 1984_
	На неловка церемония през 1982 Елена беше повишена в старши вицепрезидент по дизайна на автомобилния бизнес на „Крейг Интернешънъл“. Нюйоркската преса се подиграва с новината седмици наред. Как би могла глуповатата чужденка домакиня да има дори бегла представа за невъзможната задача да продадеш на американците нещо, което не искат да купуват?
	Антъни нае фирма за връзки с обществеността да разкаже историята й: спортистка олимпиец, избягала от комунистически режим, произхождаща от род на жени, работили все на ръководни длъжности в автомобилната индустрия. Не след дълго не минаваше и месец, без в пресата да се появи снимка или статия за недодяланите, но бляскави крейгове.
	После материалите зачестиха и вече излизаха всяка седмица: Елена в коктейлна рокля. Елена, правеща безупречно циганско колело в Сентръл парк. Неуморимата Елена в лабораторията си. Елена с дъщеря си, малката Кристина.
	Ръководеше екипа в Манхатън три дни в седмицата, понякога и по-често, и работеше в лабораторията за дизайн в Лонг Айлънд. Човек не можеше просто да _нарисува_ най-луксозната кола на света, трябваше и да седне в нея.
	Само че това, което наистина искаше, бе да е в апартамента си и да си играе с Кристина. Антъни не беше сменил и една пелена, не беше чел приказки, никога не беше участвал в някое от чаените партита с кукли на Кристина, но никой не бе в състояние да го накара да почувства и най-лека вина за това. Повечето дейности, свързани с отглеждането на дете, за него бяха излишно хабене на времето му. Той струваше по няколко хиляди долара на час. Бавачката можеше да върши всичко това за по неколкостотин на ден.
	И то само ако беше добра бавачка, най-добрата.
	Той започваше работа рано сутрин и обикновено продължаваше до късно. Пътуваше из цялата страна и се връщаше в Ню Йорк в рамките на един-единствен ден веднъж или два пъти седмично. Днес бе първата вечер от дванайсет насам, когато нямаше да излизат на бизнес вечеря, гала или благотворителна сбирка.
	Този вторник, когато асистентът на Антъни пристигна с две кутии от Пица Хът, Кристина запляска с ръчички и се разтанцува. Това беше най-близкото до семейно прекарване, което успяваха да постигнат: да хапнат пица с пеперони и три вида сирене. Вино „Санчере“ за мама и диетична кола за татко.
	По телевизията вървяха новини.
	Уолтър Мондейл, бившият вицепрезидент, беше спечелил предварителните избори в Айова с огромна преднина пред всички други демократи, решили да се пробват да преборят Рейгън.
	— Погледни му само очите. — Антъни ядеше на крак, с лъснали от мазнина ръце, защото ядеше сиренето от пицата и оставяше по-голямата част от тестото. Сега насочи една коричка към телевизора. — Има нещо нередно в очите на Мондейл. Скучен е, срещал съм го, шибанякът въобще не млъква, устните му не се движат, издава свирещ звук, когато произнася „с“, но я му виж очите. Умен човек. Скучен и умен. Обаче заради тези очи изглежда тъп. Мондейл с тъпите очи. Рейгън е толкова тъп, колкото изглеждат очите на Мондейл, но слушай сега: _той разбира шоубизнеса_. От киното е. Какво си мисли Мондейл? Че това е урок по дебати в училище? Кой е излъгал тоя скучен задник, че може да се кандидатира за нещо? Ако Джеси не беше черен, щеше да спечели. Но знаеш ли какво? Той е черен. Чу ли как нарече евреите? Ехо, Елена, слушаш ли ме? Писаха в „Таймс“ днес. Чу ли?
	Кристина се покатери в скута й. Детето искаше да си вземе парче пеперони от пицата на мама. Елена, разбира се, беше видяла статията.
	— Не.
	— Какво не? Не на детето или не, че не си видяла статията за Джеси?
	— За Джеси.
	— Нарекъл ги юди. И то на запис, тъпото му копеле!
	— _Внимавай_ какво говориш, Тони.
	— Знаеш ли какво? Джеси е мъртъв. Направо да кляка на Мондейл с тъпите очи. Би трябвало аз да се кандидатирам.
	— Трябва да се кандидатираш, скъпи. Това е съдбата ти.
	— А и Рейгън. Селяните ще гласуват за него, ако ще да е труп. Няма значение какво говори. Ако ще да рецитира Мечо Пух. А Мондейл си мисли, че селяците ще гласуват за него. Мечтай си, Тъпооки.
	— Когато ти се кандидатираш за президент, ще бъдеш като Рейгън.
	Антъни хвърли коричката от пицата в една от кутиите и си избра друго парче с пеперони. Вдигна сиренето и салама от тестото, нави ги на руло и ги изяде.
	— Точно затова селяните ще се влюбят в теб, Тони. Дълбоко в себе си ти си дивак.
	Елена беше единственото човешко същество, на което бе разрешено да го нарича Тони. Той си мислеше, че умалителното име го кара да изглежда като италианец, незначителен италианец, направо джудже, като търговски пътник, продаващ зехтин през 1962.
	— Я го кажи пак.
	Макар да не беше изживяла депресията, от която много жени страдат след раждане, над Елена от няколко месеца се бе спуснал воал от тъга. Не беше само заради брака й, заради перспективата да прекара с човек като Антъни остатъка от живота си. Беше изгубила връзка с Даника, която бе потънала във водовъртеж от наркотици и скандали, когато Сергей отказа да й разреши да се разведе с Карлос. Даника изчезна в една ноемврийска нощ, след като се обади на Елена от уличен телефон. Съпругът й още не беше постигнал достатъчно голям успех, за да се зарадват шефовете на Даника, но и не беше се провалил достатъчно шумно, че тя да може да го напусне, още не. Връзките на семейството на Карлос струваха много за Сергей.
	На Елена й се искаше да посъветва приятелката си да се откаже, да избяга. Но и двете знаеха, че отказването е невъзможно. Нямаше къде да избягат.
	Откриха тялото на Даника в Ийст Ривър. Карлос даде пресконференция, на която говори през сълзи за борбата на Даника с наркотиците и се възползва от нея, за да се представи в светлината на борец срещу наркотиците, макар Елена да знаеше, че именно той й бе дал да опита за пръв път от всичко.
	На сутринта след семейната вечеря с пица Елена излетя в чалънджъра на Антъни заедно с три от най-близките си приятелки — две „лястовици“ от Украйна и една от България — за Боузман, Монтана.
	Лоун Маунтън Ранч беше най-подходящото място за ски преходи в Америка. Елена не беше особено умела скиорка, но беше правила ски преходи с баща си и баба си и дядо си от четиригодишна. Четирите жени в малкия, спретнат самолет бяха леко замаяни от шампанското, но студеният, сух планински въздух ги отрезви.
	Пристигнаха в просторната дървена хижа с шест спални, потънала в сняг, цялата от светла дървесина. В камината гореше огън и жените заговориха как огънят им напомня една много по-чиста, по-красива и по-ароматна версия на дома. След вечеря всички си облякоха пижамите и се приготвиха да гледат филм — комедията „Рискован бизнес“ с Том Круз. Бяха си направили пуканки в микровълновата.
	— Аз май ще изляза да се поразходя — обяви Елена, когато всички останали се настаниха на дивана.
	_Сигурна ли си? Ще дойда с теб. Не бива да излизаш сама!_
	Естествено, Елена не можеше да допусне някой да я придружи, а и никоя от жените всъщност не искаше да го прави. Бяха успели да изпият почти три бутилки вино, а отвън в сенките на планинските върхове беше доста под нулата. Никоя не беше сигурна дали мечките още спят зимен сън.
	Неговата хижа беше на десет минути път през снега. Завесите бяха спуснати и тя за последен път прегледа съдържанието на чантата си, за да се увери, че е взела всичко. Не си губи времето с тайното почукване, а направо отвори входната врата и влезе в спалнята. По тялото в леглото играеха сини и оранжеви отблясъци светлина. То бе голо, освен бялото бельо и чифт чорапи. В камината гореше огън. По телевизора вървеше „Бар «Наздраве»“.
	Без да продума, Елена си свали якето и седна до него на леглото.
	Сергей й се беше обадил, за да й насрочи тази среща преди месец. Тъкмо се беше върнал от Москва. В Центъра ръководителят на Първо главно управление беше представил пред шефовете на отделите в управлението резултатите от собствената им работа. И беше ядосан. Беше пълно с рециклирани репортажи и непотвърдени слухове, но Сергей и колегите му не бяха успели да намерят почти никаква информация, която да може да се използва. Все още се опитваха да намират сътрудници, ползвайки мисленето от 60-те. Вече никой в Америка или Великобритания не хранеше илюзии за комунизма, а тези, които все още имаха такива — най-вече разведени професори, нямаха достъп до властта. Те бяха социални отрепки. Напълно безполезни.
	От сега нататък нямаше никакво значение дали сътрудниците имаха и най-бегла представа за основополагащите принципи на Съветския съюз, или не.
	Сергей имитираше ръководителя на Първо главно управление.
	— Живеем в нов свят и се нуждаем от нови стратегии. Ще спечелим, защото сме готови да пробваме всичко, да направим всичко. Те изобщо няма да усетят кога ще ударим.
	— Звучи като Тони. С акцент.
	— Познаваш ги, Еленка, знаеш какво могат да причинят на родителите ми. На жена ми. Ако извадя късмет, ще свърша в солна мина в Сургут.
	— Чувала съм, че Сургут е много красив през август.
	— Не е.
	— Шегувах се.
	— Такава американка си станала. Не мога да позная кога се шегуваш.
	През последната седмица и в самолета тя се беше опитала да си припомни какво беше чувството да е влюбена в Сергей. Крайната й цел някога бе да се установи с него в Прага или в Москва и да имат и вила, дача на Черно море. Децата в мечтите й тогава бяха техни деца.
	— Донесох нещо за пиене — каза тя.
	— Имам си. — Сергей посегна към чашата на нощното шкафче и допи останалото в нея уиски. Елена взе празната чаша и я занесе в кухнята. В чантата си носеше шест малки бутилчици водка самолетен размер и бутилка доматен сок.
	— Пил ли си някога блъди мери?
	Ръцете й трепереха. Сергей я погледна от другия край на стаята.
	Лампата в малката кухня беше над печката. Тя наля петдесет грама водка в една висока водна чаша и я допълни с доматен сок. В торбичка за сандвичи беше сложила сос табаско и устърширски сос, целина на прах, два стръка прясна и миниатюрен контейнер с рицинова сол. Даника я беше направила, използвайки хроматографската техника, която бяха научили в Прага, от пюре от рицинови зърна и няколко вещества, които наркодилърът й беше намерил. Елена пазеше солта за деня, в който приятелката й събереше смелост да я смеси с кокаина на мъжа си.
	Сега тя отвори контейнерчето. Той щеше да се мъчи часове наред. И тя искаше да се мъчи.
	— Ела, Еленка — повика я Сергей.
	— Какво искаш да направя? Тоест, с какво да помогна? Нещо с Антъни? — Тя изсипа солта и разбърка. Добави водка. — Искаш ли стрък целина?
	— Вече ядох. — Сергей изключи телевизора. — Не ни трябват засукани питиета.
	Тя занесе коктейлите на поднос. Той седеше в леглото и изглеждаше по-добре в оранжевите отблясъци на огъня. Не сваляше очи от нея.
	— Мислят, че Рейгън планира изпреварващ удар — каза той. — По Москва и Ленинград, по военните съоръжения.
	— Искаш ли…? Искаш ли да науча повече?
	— Остави подноса.
	Тя го сложи на нощното шкафче до роман от Габриел Гарсия Маркес в превод на руски и купчина вестници — „Таймс“, „Поуст“, „Гардиън“.
	— Готви ли се удар, Сергей?
	— Мислиш ли, че мъжът, който игра Татко в комедията „Сладки сънища за Бонзо“ би искал да остане в историята като човекът, унищожил света?
	Беше й трудно да се съсредоточи.
	— Антъни говори за Джеси Джаксън. Вечеряхме с Марио Куомо. Ед Кох…
	— Скоро ще има нов генерален секретар, Еленка. Ще бъде някой, който го е грижа повече за икономиката, отколкото за идеологията.
	— Значи…
	— Значи твоят Антъни не е комунист. Няма как да го променим. Ако той измисли политическа система, тя ще е абсолютна монархия, стига той да е монархът.
	Когато Антъни разговаряше с дъщеря си, разговорите им се свеждаха до това, че тя е най-красивото и най-умното дете в Америка. Никой не би могъл да е по-красив или по-умен от Кристина. Защото тя беше Крейг. Ти ще станеш най-коравата бизнесдама в Ню Йорк. Ще ги убиеш. Ще ги унищожиш. Ще те показват по новините всяка вечер. Кралица. Кралица!
	Шестгодишна и вече кралица.
	Сергей взе чашата с блъди мери без стрък целина и я доближи до устните си. Малко преди да отпие, той върна чашата на нощното шкафче.
	— Съблечи се.
	— Какво?
	— Чу ме.
	Елена се засмя.
	— Държиш се странно.
	— Съблечи се.
	Тя започна с ризата.
	— Бавно.
	Елена свлече пуловера си по рамото.
	— Не се дръж като курва. Просто се съблечи.
	В самолета тя се беше опитала да не мисли за смъртта му. Сега искаше да го гледа, докато умира.
	Сергей изправи гръб и посегна към блъди мерито си.
	— Той би ли дошъл в Москва?
	— Кой? Антъни?
	— Предстоящата промяна ще създаде възможности за чужди инвеститори.
	Тя зачака той да отпие. Само малко.
	— Лицензът ни с Фиат може да се прекрати по всяко време. Не говоря за луксозни коли. Просто… _за производство на коли_. Можем да гарантираме, че предприятието ще бъде печелившо.
	Елена бе останала по сутиен и гащички. Макар да бе положила големи усилия да свали излишните килограми след раждането, в светлината на огъня й се прииска да се покрие.
	„Пий.“
	— Е? — Чашата все още бе в ръцете му.
	— Не подхожда на марката, Сергей. Комунистически коли. Може би Фолксваген…
	— Няма да използваме името „Крейг“. Ще бъде нещо друго. Може ти да измислиш марката.
	— Автомобилният бизнес не върви. Само бизнесът с лагерите поддържа „Крейг Интернешънъл“.
	— Можем да направим сделка за лагери.
	— Той мрази лагерите.
	— Добре, коли тогава.
	_„Пий, дявол да го вземе.“_
	— Помниш ли Александър Миронов, от Прага?
	— Разбира се.
	— Той е вманиачен по твоя Антъни.
	— Но Александър не е важен.
	— Ще стане. Свали сутиена.
	Тя го направи.
	— И гащите.
	Елена се засрами и вдигна завивката от леглото.
	— Не мърдай.
	— Какво? Защо?
	Сергей бавно стана от леглото, по бельо и кафяви чорапи. С чаша в ръка той заобиколи и застана до нея. Тя отново се опита да легне в леглото и този път той изкрещя.
	— Не смей да мърдаш!
	Каквото и да станеше, никой нямаше да чуе нищо. Известно време той стоя зад нея, но тя не се обърна. После протегна ръката с чашата напред, а с другата я прегърна и я стисна силно.
	— Достатъчно е да ти го плисна в лицето. Може да влезе в носа ти, достатъчни са само няколко кристалчета.
	— За какво говориш, Сергей? — Гласът на Елена трепереше.
	— Наведи се.
	— МОЛЯ те. Не.
	— Знаеш, че мога да го направя във всеки момент с теб, с дъщеря ти, с родителите ти.
	— Сергей, аз не…
	— Млъквай. Дори не искам да ми казваш истината. Не сме те обучавали да говориш истината. Ядосана си заради Даника? Искаш отмъщение? Мислиш, че ти си следващата?
	Беше си свалил бельото. Не и чорапите. Сега я пусна и сложи отровното питие до нейното на нощното шкафче. Без да се обръща, тя разбра по дишането и движенията му какво прави. После той влезе в нея без всякакво предупреждение.
	Тя придърпа чаршафите към лицето си, за да заглуши хлипането си.
	— Мислиш, че си следващата ли, Еленка? Права си. Знай си мястото, не забравяй за какво си дошла тук, иначе наистина ще бъдеш следващата.


>	26

	_Маями, 2016_
	Таксиджията беше от Азербайджан. Обичаше да кара бързо и мразеше руснаците. Грейс гледаше през задния прозорец, търсеше с поглед джипа, докато шофьорът й разказваше за Черния януари, когато руснаците пристигнали в Баку и убили баща му на улицата. И за какво? За нищо! Било станало 1990 година и комунистите вече били загубили.
	— И, госпожо — продължи той. — Чували ли сте за Ходжалинското клане*?
	[* Етническо избиване на неколкостотин азербайджанци от арменската армия по време на Нагорно-Карабахската война. В клането са участвали и руски военни против заповедите на командването си. — Б.пр.]
	Нямаше и следа от джипа. Грейс беше помолила шофьора да кара към Помпано Бийч, към старческия дом, в който живееше майка й. Не искаше да води преследвачите си натам, но те вече знаеха къде да я намерят. Те знаеха всичко.
	— Не — каза тя. — Не съм.
	— Целият свят трябва да знае! — Движеха се по южната федерална магистрала, магистрала №1, а не по междущатската, и шофьорът караше с над сто километра в час, задминавайки наред. Покрай магистралата се редяха хилави палми, складове и евтини апартаменти.
	— Над 160 азербайджанци бяха убити от руснаците и арменците. Вие, американците, нищо не знаете. Мислите си, че след падането на Берлинската стена всичко стана цветя и рози? Това се случи през 1992, приятелко.
	Спряха на светофар до някакво училище в Дания Бийч. Трийсет-четирийсет деца, облечени в карнавални костюми, пресякоха магистралата. Черният джип, блеснал на слънцето, скъсяваше дистанцията.
	Отново я обхвана ужас.
	— О, боже, не. Как са ни открили?
	Шофьорът погледна в огледалото за обратно виждане.
	— Това ли са шибаняците?
	— Може би трябва просто да сляза и да бягам.
	— Руснаците следят с дронове, госпожо. Няма да им избягате.
	— Не искам да рискувам и вашия живот. — Последните деца претичаха пред колата, преди да светне зелено.
	— Да рискувате моя живот ли? — Шофьорът настъпи газта в мига, в който светлината се смени. Джипът, по-нов и по-мощен, без всякакъв проблем поддържаше дистанцията. — Я да им дадем на тях малко риск за разнообразие.
	Грейс никога не беше пътувала с такава скорост в кола. Идеше й да си закрие очите с ръка, да скочи в океана, да се регистрира в някой хотел по пътя и да спи три дни. Копнееше за старите си проблеми: да се чувства неуспяла, да си изгуби работата, да нарани чувствата на Джони Деп. Вместо това колата профуча покрай заведение за палачинки и магазинче за млечни продукти на име „Млечната красавица“, пълно с хора, толкова бързо, че всички се обърнаха да погледнат.
	Изведнъж джипът се озова само на няколко метра зад тях, а мъжът с красивите очи и ужасния нос насочи пистолет през предното стъкло. Грейс се сниши.
	Докато караше със зашеметяваща скорост, шофьорът говореше спокойно за баща си, който руснаците застреляли в тълпата, как бил невъоръжен, как го убили като животно.
	— Баща ми го убиха за нищо, по-зле от животно. Животното поне го убиваме, за да направим наденици. А той искаше само свобода.
	Грейс набра 911.
	— Какъв е случаят? — попита диспечерът.
	— Намирам се в такси, което се движи на север по магистрала №1 — каза Грейс. — Преследват ни хора в джип. Въоръжени са.
	— Успокойте се, госпожо. Бихте ли описали джипа?
	Грейс започна да описва колата, докато мъжът с красивите очи се прицелваше в нея. Сякаш си играеше. Усмихваше се, докато се прицелваше. Тя отново се сниши.
	— Госпожо — каза шофьорът. — Затворете телефона.
	— Какво? Защо?
	— Може да подслушват.
	Грейс затвори. Съвсем спокойно, докато спидометърът пълзеше към 130, шофьорът се пресегна към жабката, отвори я и извади оттам пистолет.
	— Когато ви кажа, отворете прозореца и го насочете.
	— Да го насоча ли?
	— Насочете го към шофьора. Когато кажа.
	Приближаваха строителна площадка с бариери и огради. Грейс отвори прозореца си. Само двете леви ленти на четирилентовата магистрала бяха отворени, а затворените бяха маркирани с бетонни бариери. Отдясно на бариерите зееше дълбока дупка. Насреща им идваха коли.
	Грейс искаше да изпищи. При тази скорост как щеше да успее шофьорът да се шмугне по тясната лента, докато отляво прииждаха коли, а отдясно се издигаха бариери?
	— Сега.
	— Какво сега?
	— Насочете пистолета!
	Грейс насочи пистолета към шофьора на джипа и изпищя. Слънцето блесна по предното му стъкло от запад и тя видя как по лицето на шофьора се изписа шок и после, за миг, страх.
	Таксито с Грейс мина покрай строителната площадка в мига, в който шофьорът на джипа свърна настрани. Партньорът му посегна към волана, но закъсня. Джипът се вряза в бетона и изхвърча във въздуха. Завъртя се и падна на покрив върху един празен участък от магистрала №1.
	Шофьорът на таксито забави ход и спря. Отвори вратата си и Грейс отвори своята. Излязоха и погледнаха джипа. Беше се стоварил на земята с ужасен трясък. Навсякъде имаше пръснато стъкло. Сега колата съскаше. Нямаше и следа от мъжа с красивите очи и партньора му.
	— Добре ли сте; госпожо?
	Тя го прегърна. Той беше на нейна възраст и миришеше на освежителя на въздух в колата, на череши.
	— Благодаря. Толкова съжалявам.
	— Ако тия шибаняци не са умрели, ще им се иска да са. — Таксиджията се беше вцепенил от прегръдката. Сякаш тя го изнервяше повече от карането със 130 км/ч по второкласен път. Само за няколко дни, помисли си Грейс, тя бе станала причина за смъртта на четирима души.
	Около черния джип се беше събрала малка тълпа.
	— По-добре да тръгваме, госпожо. Помпано Бийч ли беше?
	— Да, господине. Благодаря.
	Грейс хвърли поглед към пистолета на седалката до нея и си помисли, че може би преследвачите й са били тежко ранени, но не и мъртви. Може би имаха жени и деца, които зависеха от тях. Самите те някога са били деца.
	Но когато поеха на север към междущатската магистрала, джипът избухна в пламъци зад тях.


	Джейсън стоеше до белия си буик и я чакаше, когато Грейс пристигна. Чантата й стоеше на земята. Тя настоя да прегърне шофьора от Азербайджан още веднъж, след като си плати сметката и му остави бакшиш от петдесет долара.
	— Аз трябва да ви дам бакшиш, госпожо — каза той и поклати глава, за да избегне прегръдката. — Сега баща ми се гордее с мен.
	Той потегли и Грейс посочи буика.
	— Момичетата още ли са вътре?
	— Там са — отвърна Джейсън. — Скоро ще ги заведа на терапевт.
	— О, боже.
	— Не се притеснявай. Казах им, че леля Грейс е психично болна и трябва да те съжаляваме. Научиха нова дума. Халюцинации.
	— Много умно. — Тя прегърна Джейсън. — Ти наистина си добър човек. Толкова се радвам, че нещата се развиха така с теб и Кейтлин. С момичетата. Прекрасни са и наистина, изглежда, сякаш… Тоест, аз никога не бих могла…
	— О, със сигурност би могла — възрази той. — Би могла да направиш всичко.
	Грейс го притисна още по-силно към себе си и не го пусна.
	— Добре. Сигурен ли си, че искаш да го направиш?
	— Разбира се. Само побързайте. В мига, в който слънцето започне да залязва, момичетата ще замрънкат, че искат бонбони, които не им е позволено да ядат.
	Тя хукна към портите на комплекса „Ваклюз край морето“.
	— Грейс?
	— Да? — Тя спря и се обърна.
	— Трябва ли да се притеснявам?
	— Не, изобщо не. — Грейс отправи фалшива усмивка на бившия си съпруг. — Ей сега се връщам.
	В прашния вътрешен двор на комплекса имаше няколко палми и кактуси, но почти липсваха растения, които изискваха грижи. Помпата на централния фонтан беше счупена от осем месеца.
	Майка й бе избягала от зимата в Минесота и не можеше да понесе мисълта да живее на по-студено място или в чужбина, за да бъде близо до Грейс. Затова се налагаше Грейс всеки месец да изминава разстоянието дотук, което всъщност не беше чак толкова неприятно. Тъй като половината население на Квебек на пенсионна възраст бягаше във Флорида през зимните месеци, между Монреал и Маями имаше ежедневни полети.
	Помпано Бийч беше пострадал сериозно при кризата с ипотечните кредити от 2008 и нивото на безработица все още беше над 13 процента, да не говорим за множеството изоставени недвижими имоти, което и беше причината Грейс да може да си позволи майка й да живее във „Ваклюз край морето“. Само че недалеч, на самия бряг, беше започнало строителство, след като години наред това кътче от Флорида бе изглеждало като най-тъжното място в община Броуърд, и Грейс бе сигурна, че месечните сметки не след дълго щяха да започнат да растат. Тя дори сега се срамуваше от мястото, от грубите сестри и третокласните лекари, от мебелировката, останала от 80-те и миризмата на белина, лекарства и изпражнения, и от мисълта, че не може да си позволи по-добро място за майка си. Скоро тя щеше да ослепее напълно след години нелекуван диабет. През юли Грейс беше обиколила всички домове за възрастни на север от Маями и след това си мислеше, че това е бил най-меланхоличният следобед в живота й.
	— Миличка. — Елси Елиът пристъпи пред апартамента си, протегнала ръце. Когато Грейс я хвана за ръката, насред кръг от саксии с кактуси, майка й най-сетне обърна поглед в правилната посока.
	Единственото положително нещо във влошаващото се състояние на майка й беше, че тя не можеше да види одраната брадичка, запотената кожа или рошавата коса на Грейс.
	След прегръдка и целувка майка й я хвана за ръката.
	— Трябва да ми разкажеш за Европа. Може ли да вечеряме заедно? В търговския център има мексикански ресторант. Казва се „Дос Амигос“. Собственост е на двама приятели.
	Грейс я поведе обратно към едностайния апартамент, в който миришеше на отдавна умрели пушачи.
	— Мамо, трябва да ти съберем една чанта багаж.
	— Защо?
	— Ще поживееш с Джейсън и семейството му няколко дни.
	— Не, няма, по дяволите.
	Грейс й разказа колкото сметна за необходимо, докато събираше багажа: че работи по материал, който ще ядоса някои доста влиятелни хора и че нея вече са я заплашвали.
	— Когато материалът излезе, ще те върна право тук.
	— Ако те знаят за мен, мило, значи със сигурност знаят и за Джейсън.
	— Така е по-добре. Бих те настанила в хотел, но ще те открият по името. Така е най-добре.
	— Джейсън има ли пистолет?
	Грейс въздъхна.
	— Той е мъж и живее във Флорида. Разбира се, че има пистолет.


>	27

	_Монреал, 2016_
	На летището, докато чакаше полета си, който бе насрочен за дванайсет без пет през нощта, Грейс оглеждаше тълпата пенсионери, семейства и силно загорели квебекци. Не откри никого, който да изглежда като нова смяна руски преследвачи, след като старите със сигурност бяха изгорели на магистрала №1. Трима или четирима от спътниците й бяха облечени в костюми за Хелоуин, но изглеждаха твърде млади и весели, за да ги заподозре.
	Тя написа съобщения на Стедман Коу, на Манон и на Уилям с номера на новата й сим карта. В самолета, преди да задреме, отвори файла със записките за Елена на лаптопа си и добави всичко, което си спомняше от откраднатия бележник и от разпечатките на Милан. Когато кацнаха в Монреал, Грейс беше по-изтощена откогато и да било в живота си. Включи си телефона и видя съобщение от Коу, пратено в 4:22 сутринта.
C>
	В офиса в 8 без пазарлъци, благодаря.
C$
	След като стоя на пистата почти час, без да може да обясни защо и после чака на митницата, на Грейс не й остана време да се прибере до апартамента си и тя взе такси направо до редакцията в Стария Монреал. Още нямаше седем сутринта и в складовото помещение цареше мрак. Тя седна на мястото си и отвори лаптопа, след което си представи, че има да пише материал за „Ню Йорк Таймс“ и крайният срок я притиска.
	Какви щяха да са встъпителните й думи? Тя десет минути се взира в белия екран и в бележките, които си бе водила в самолета. Единственото, което знаеше със сигурност, беше, че родителите на Елена фигурират в Справочника на Цибулка, заедно с руски информатори и шпиони, че псевдонимът на майка й е бил Върба и че останалите документи са били преместени или унищожени. Уилям беше казал, че Елена никога не се е дипломирала от Карловия университет. И въпреки това Грейс не можеше да свърже нищо от онова, което бе научила за Елена, с пожара, в който бяха загинали Катка и баща й, треньорът Вачек. Държавните служители в Прага и Москва едва ли щяха да приемат обаждания с молба за потвърждение на фактите. Не можеше да напише нищо за мъжете, които я бяха преследвали, заплашвали, били и крали от нея просто защото нямаше представа кои са, да не говорим за това, от чие име бяха действали.
	После идваше наред Сергей Сорокин. Кой по дяволите беше той?
C>
	Архивни документи от бивша Чехословакия подсказват за връзка между Елена Крейг, бивша съпруга на кандидата за президент Антъни Крейг, и тайната полиция настрана от времето на Студената война, Държавна сигурност.
C$
	Грейс знаеше какво биха казали преподавателите й от Остин за това: не беше достатъчно да „подсказват за връзка“. Вместо да смени израза с по-точен и по-опасен или да напише изцяло ново встъпително изречение, в което да фигурират думите _шпионин_ или дори _лястовица_, Грейс продължи нататък.
	Слънцето се издигна над река Сейнт Лорънс. От северозападния край на сградата, където дизайнерите на видеоигри започваха работния си ден рано, долетяха първите ръмжащи звуци на френски хип-хоп. Музиката беше толкова силна, че Грейс не чу как Стедман Коу се приближи крадешком. Докато забележи голата му глава в отражението на екрана, той вече беше прочел твърде много.
	— Какво, по дяволите, е това?
	Тя с трясък затвори лаптопа.
	— Нищо.
	— Вечното оправдание на невинните. Хайде.
	Грейс го последва в кабинета му, стиснала лаптопа под мишница.
	От Деня на труда бяха минали почти два месеца и двамата се намираха в северния край на северното полукълбо, но Коу се беше издокарал в светлобежов костюм. Одеколонът му бе с мускусен, свеж аромат, а обувките му бяха нови. Това само задълбочи изтощението й — познаваше цялата колекция обувки на шефа си.
	На вратата той спря и се обърна. Грейс също спря. Прясно обръснатата му брадичка лъсна на флуоресцентната лампа.
	— Поглеждала ли си се в огледалото напоследък?
	— Не, всъщност не съм.
	— Така си и помислих.
	Кабинетът му беше огромен и гледаше на югоизток, към изгряващото слънце. Вместо да седне, както би направил обикновено, преди да започнат да обсъждат някоя тъпа статия, клюка, сексуалния му живот или своенравието на собствениците на списанието, Коу се обърна с гръб към нея и с лице към слънцето.
	— Затвори вратата.
	Тя го направи.
	— Грейс, уволнена си.
	— Какво? — Тя се втренчи в него, търсейки знаци, че се шегува. Не, сериозен беше. — Защо?
	— За неподчинение.
	— Какви ги говориш, Стедман? Аз съм лоялна до глупост.
	— Ти работиш за „Нешънъл флаш“. Ходи в Прага на мои разноски.
	— Ходих в Прага на разноските на Елена.
	— По поръчка на моето списание. И вместо да свършиш работата, за която беше пратена, ти си тормозила Елена с приказки за писане на книга, което не влиза в условията на договора ти.
	— Какъв договор?
	— Не влиза в… отговорностите ти.
	— Измисляш си, книгата е тясно свързана с работата ми. Колкото по-добре я познавам, толкова по-добре ще мога да я имитирам в колонката. И няма да пропускам крайни срокове.
	— Уволнена си. Тримесечното обезщетение е преведено по сметката ти към 7:45 тази сутрин.
	— Стедман. — Тя удари по бюрото. — Обърни се и ме погледни!
	— Не.
	— Какво става тук?
	Той поклати глава.
	— Моля те, кажи ми какво става. Списанието неприятности ли има? Да не би…
	Той прошепна нещо, което тя не успя да чуе.
	— Моля? Какво каза, Стедман?
	— Моля те, върви си. Съжалявам.
	— Сериозно ли говориш?
	Коу опря ръце на прозореца и ги свали. Останаха влажни отпечатъци.
	— Мога ли да те убедя да промениш решението си?
	— Не.
	— Защото е окончателно. Така ли?
	Той най-сетне се обърна. Грейс познаваше Стедман Коу отдавна, но никога не го беше виждала уплашен.
	— Стедман, колкото повече от нас знаят, толкова по-безопасно ще бъде за всички ни и…
	— Грейс, ти не разбираш. Тук вече не става дума за журналистика.
	— А за какво става дума?
	Той поклати глава и й посочи вратата.


	Тя взе от бюрото си само рамкираните снимки на майка си и Джейсън, на котката си Зип и на котката преди Зип. Когато беше почти готова, Коу излезе от кабинета си, за да й помогне да свали кутията с вещите си.
	Той не продума и тя също мълча, докато слизаха с асансьора от третия етаж. Не се разминаха с никого от колегите си във фоайето. Никой не идваше преди десет в дни, когато не излиза брой.
	На улицата Коу изчака с нея, докато извика такси. Сутринта беше влажна, ръмеше, а от реката духаше неприятен вятър.
	До тротоара спря червена тойота приус.
	Двамата никога не се бяха прегръщали и никога нямаше да го направят. Коу сложи кутията на задната седалка и меко каза:
	— Забрави за това, Грейс.
	— Няма да го забравя и ти също не бива да го забравяш. — Докато говореше, не се наложи да си напомня да стои с изправен гръб. — Какво казаха, че ще ти направят?
	За миг Коу изглеждаше сякаш ще отговори на въпроса. После мигът отмина и той тръгна обратно към сградата на стария склад, без да се обърне. На Грейс й се прииска да извика след него, че е страхливец и негодник, но по свой собствен начин тя обичаше Стедман Коу и знаеше, че така няма да постигне нищо. После си промени решението и отвори вратата на таксито.
	— Страхливец такъв! — извика тя. — Негодник!
	Той сякаш се смали, когато отвори вратата към фоайето. Докато приусът потегляше, тя провери телефона си и видя съобщение от Уилям.
C>
	Тъкмо пристигнах скапан. Готова ли си да започваме? Къде да отида?
C$
	Самата Грейс беше твърде скапана, за да измисли нещо подходящо, затова написа „У нас“ и добави адреса си.
	После добави личния си имейл адрес в телефона. Последният получен беше от Жан-Ив дьо Мулен и имаше и прикрепен файл. На леко старомоден френски пишеше, че от нездрава привързаност в дните след „развода“ им бил следил как се развиват нещата с Елена. Прикрепеният файл беше копие от черно-бяла страница от монреалския „Хералд“ от 7 февруари 1975 година. Грейс го отвори и увеличи изображението. Имаше снимка на спортистката и бляскавата светска дама Елена Страка.
C>
	Вече не се състезавам. Модел съм и работя, това за мен са две различни неща, а и имам и личния си живот у дома със съпруга си.
C$
	Междувременно Уилям й прати няколко типично британски съобщения относно идеята да отседне при нея.
C>
	Намеренията ми са напълно професионални и определено имам ищах да отседна в хотел. Би ли ми препоръчала някой?
C$
C>
	Май не използвах „ищах“ правилно.
C$
C>
	Грейс, разбира се, че оценявам предложението, ако поканата още е валидна. Да живея в автентичен монреалски апартамент. Чест! Ха, ха.
C$
C>
	И все пак, ако това ще те накара да почувстваш и най-бегло неудобство…
C$
	Грейс не обърна внимание на съобщенията и вместо отговор му прати изрезката от „Хералд“. Той отговори:
C>
	Съпруг? Боже. Елена Страка? Вестникът има ли архив? Дали Страка ще разговаря с нас, как мислиш? Знаеш ли къде живее?
C$
	Грейс се намести по-удобно на седалката, безработна за пръв път откакто беше на двайсет и няколко. Знаеше къде живее Йозеф Страка и нямаше търпение да го посети — в компанията на Уилям.


>	28

	_Хорки над изеру, 1986_
	Въздухът в Бохемия беше толкова чист, че имаше вкус. Елена и Кристина всяка вечер заспиваха в тишина, във вилата на родителите й, и се събуждаха от птичи песни. Нямаше улично движение, нямаше сирени, нямаше изстрели и луди, крещящи на улицата.
	От години Елена се тревожеше за баща си, но в деня, преди да си заминат, видя на лицето му разсеяно изражение, изражението на преследван човек, което никога дотогава не бе виждала. Макар да не беше побъркан, крещящ на улицата, Петер Климент не беше и здрав.
	— Живеем отделни животи, Еленка. — Майка й Яна кръстоса крака на шезлонга в градината. Беше слънчев късен следобед и двете пиеха студен сладък чай. — Аз живея в града, а той тук, с въдиците си и мръсните си ботуши.
	— Мислиш ли, че е самотен?
	Яна изгледа Елена.
	— Има си куче.
	Кристина, в момчешки къси панталонки и тениска, се разхождаше покрай реката с Петер и германския му пойнтер на име Хектор. След три седмици в чешката провинция ръцете на Кристина бяха покрити с ухапвания от насекоми, а коленете й бяха издрани.
	— Не се ли притесняваш за него, мамо?
	— Разбира се, че се притеснявам. Говори разни неща.
	— Какво неща?
	— Това не е наша къща, Еленка. Не и наистина. Могат да ни чуят какво си говорим, знаеш го. Баща ти беше дисциплиниран. Сега рискува всичко.
	— Как? Какво говори?
	— Че трябвало да се бори за теб. Че според него живееш в някакъв американски ад. — Яна се огледа, сякаш някой ги подслушваше. — Говори за Антъни, за Сергей.
	— Ще поговоря с него.
	Майка й се усмихна, сякаш проблемът вече беше решен.
	— Да минем на бира? Бих изпила една бира.
	Елена влезе в къщата, за да вземе бирата. Слънцето огряваше кухнята, която бе достатъчно просторна за цял екип готвачи, готвещи за дванайсет души. Един от адвокатите на император Франц Йосиф я построил за времето, когато ще се оттегли от длъжност, и къщата бе останала в семейството му, докато властите не я бяха национализирали. Яна я беше обзавела с разточителството, разрешено на семейство с връзки на високо равнище. При комунистическата система къщата и земята нямаха смисъл, но имотът беше достатъчно далече и от Прага, и от Млада Болеслав, та никой не го беше обявил за символ на аристокрацията и алчността. Освен това всеки, който се заинтересуваше от имота, щеше бързо да разбере, че той е даден на семейство Климентови от сили, чиято мощ никой не бива да подлага на съмнение, не и на глас.
	Същата вечер, последната за Елена в Чехословакия за тази година, след като сложи Кристина да спи, тя се разходи с баща си край реката. Петер беше настоял да я завие и да й пее, докато заспи. Двамата имаха специална връзка помежду си — тя разговаряше с дядо си на чешки и проявяваше искрен интерес към заниманията му.
	— Мама казва, че прекарваш повечето си време сам.
	Той сви рамене.
	— Наред ли е всичко, _tatinku_? Изглеждаш ми тъжен.
	Реката се точеше лениво покрай тях и някакво животно, може би мускусен плъх, скочи във водата. Хектор се хвърли към него и се разлая. Кучето беше толкова добре обучено, че Петер само щракна с пръсти и Хектор спря и се върна до господаря си.
	— Тъжен не е точната дума.
	— Заради Кристина ли е? Защото не я виждаш често?
	— Не така си представях живота като дядо.
	— Съжалявам, че живеем толкова далече.
	— Ти ли съжаляваш? — Той взе ръката й в своята и я накара да спре. Макар да не беше навършил шейсет, изглеждаше като старец. Лицето му беше придобило постоянен тен от живота на въздух, който не изчезваше дори през зимата, а тялото му беше слабо и мускулесто. — Миличка, аз съм този, който съжалява. Съжалявам повече, отколкото мога да кажа. Аз съм виновен.
	— За какво?
	— Че го оставих да дойде при теб. Че допуснах да те вземе.
	— Нямаше избор. В мига, когато той пристигна, всичко беше решено.
	— Смелият мъж се бори за децата си.
	— Щеше да си в затвора, може би мъртъв. С мама все още щяхме да страдаме.
	— Аз вярвам в републиката, наистина вярвам.
	— Татко…
	— Но виж какво ти причиниха.
	Тя се засмя.
	— Живея в огромен апартамент в Ню Йорк. Шеф съм на дизайнерския отдел на голяма автомобилна компания.
	Петер вдигна вежди.
	— Елена. Аз знам коя си.
	Тя хвана ръката му и я стисна. Продължиха да вървят.
	— Единствената ми работа е да те пазя, а аз се провалих. Знам, че ми спестяваш най-страшните от нещата, които са ти причинили. Но си ги представям. Виждам ги в сладката Кристина, продукта на всичко това, и знам, че ще причинят същото и на нея. Притежават я, така както притежават и всички нас.
	— Не знам какво си представяш, _тати_, но не си прав. Обичам дъщеря си и харесвам работата си. От мен не се иска кой знае какво.
	— Ами ако се провалиш, ако Антъни се провали? Ами интересите ти? Интересите на Кристина? Колкото повече я обичаш, колкото повече я обичаме всички… — Той пусна ръката на Елена, извади кърпичка от джоба си и я допря до очите си. — Еленка, те могат да ти отнемат всичко това в миг. Могат да ни заличат от лицето на земята, ако решат, че представляваме и най-малък риск за тях. — Той спря и се обърна към нея с насълзени очи. — Това е непоносимо тегло, всичко, което допуснах да се случи. Когато вечер затворя очи, си представям как ги откривам и ги убивам.
	Елена потрепери от страх.
	— Никога не го казвай на глас, _tatinku_, моля те.
	— Ако ние не победим тези хора, Еленка, те ще ни победят. Това е непоносимо, непоносимо.
	Тя отново поклати глава.
	— Чуй ме. Те са непобедими. И аз не възразявам да нося това тегло за всички нас. Моля те, нито дума. Обещаваш ли? Никога повече.


>	29

	_Монреал, 2016_
	Грейс изкачи външните стълби до апартамента си на втория етаж на „Сан Кристоф“ и отвори вратата. Отвътре я лъхна миризма на газ. Обикновено, когато се прибираше след няколкодневно отсъствие, надушваше съвсем лек мирис на газ, защото старата й готварска печка пропускаше, и този мирис за нея се беше превърнал в символ на Монреал заедно с квебекските ругатни, с кръста на хълма, който те наричаха планина, и сладките, твърди кифли, които се продаваха в квартала.
	— Зип? — Тя сложи кутията с остатъците от кариерата си на кухненската маса. — Коте?
	Макар да беше малко вероятно, Манон може да беше изпуснала Зип навън при някое от идванията си, за да я нахрани. Зип беше домашна котка, но „Сен Кристоф“ беше необичайно безопасно място за котки. Дори Зип да останеше на улицата седмици наред, все щеше да се намери някой, който да я нахрани. Грейс отвори вратата към пожарния изход и разтръска пликчето с котешки лакомства от екологично чиста сьомга, за които харчеше прекалено голяма част от заплатата си.
	— Зип!
	Тя почака да чуе познатото дрънчене на звънчето от нашийника на котката, преди да я повика отново. Един от съседите й, скулптор от Мали на име Секу, седеше и пушеше на пожарната стълба пред апартамента си. Грейс го попита на френски дали е виждал Зип.
	— Дебелата рижава котка ли?
	— Да.
	— Ще се оглеждам.
	Грейс затвори вратата, прекоси кухнята и се върна в коридора. Разтръска отново пликчето със сьомга пред вратата.
	— Зип!
	Нищо. Тя написа съобщение на Манон.
C>
	Кога последно храни Зип?
C$
	Манон отговори почти веднага.
C>
	Преди два дни? Вчера? Кога говорихме по телефона?
	Защо, да не е надебеляла още повече?
C$
	Грейс грабна метлата от кухненския килер и я вдигна като жезъл. Стомахът й бе заврял от киселини още във Флорида, а в кабинета на Стедман Коу нещата съвсем се бяха влошили. Сега имаше чувството, че е яла бръснарски ножчета. Тя бавно пристъпи в спалнята си. Може би Зип се беше заклещила някъде? Манон й беше оправила леглото и дори беше подредила възглавничките артистично.
	Нито следа от Зип.
	— Моля те, моля те, моля те, не — прошепна Грейс.
	Щом влезе в банята, веднага се отправи към тоалетната чиния. Капакът на седалката беше спуснат. Вдигна го и не откри подарък от пикнята на натрапник.
	Обзета от облекчение, тя се обърна и понечи да седне на тоалетната чиния, но спря. Никога не оставяше завесата на ваната разгърната. Така банята изглеждаше тясна. Тя започна да брои колко често капеше водата от крана: веднъж на дванайсет секунди. Манон й беше измила чиниите и бе оправила леглото, но нямаше начин да се е къпала тук.
	В апартамента цареше тишина, но Грейс не беше сигурна дали е заключила и предната, и задната врата, затова сега заключи вратата на банята. Вдигна метлата в дясната си ръка и с лявата хвана края на плътната завеса и я дръпна. Рижавата й котка се носеше на повърхността на водата.
	Тя прекрачи в студената вода по джинси и пуловер. Ваната беше толкова пълна, че водата преля и потече по дървения под, но Грейс не обърна внимание, защото беше взела Зип и й казваше това, което винаги й казваше, че тя е най-доброто коте, най-добрата й приятелка.
	Домофонът иззвъня. После иззвъня отново.
	Грейс излезе от ваната, без да пуска Зип, и тръгна мокра към вратата. Отвори я и застана на прага трепереща от студ. Както беше подсказал вятърът, дъждът се беше обърнал на мокри парцали сняг.
	Уилям постави ръчната си чанта на дървената площадка в края на външните стълби и разтвори обятия да прегърне Грейс или Зип, но после размисли, заобиколи Грейс и се втурна в апартамента. Подхлъзна се на една локва вода, започна да говори на Грейс, на себе си и хукна обратно с две кърпи в ръце. Едната уви около Грейс, която не бе чула нито дума от казаното, а с другата подхвана нежно Зип, измъкна я внимателно от ръцете й, вдървена като комат стар хляб, и я положи на синята кадифена табуретка, която Грейс си беше купила от битпазара в Сен Мишел.
	Двамата сведоха погледи към Зип. После Уилям изскочи навън, внесе чантата си и затвори вратата. Отиде в банята и изпразни ваната, без да спира да говори, а после пак я напълни. С още няколко кърпи попи водата от пода, след което заведе Грейс в банята, където прозорецът и огледалата се бяха запотили, и я подкани да съблече мокрите си дрехи. Тя го остави да й помогне.
	Чак когато се потопи в горещата вода, в Грейс разцъфнаха скръб и гняв и тя си позволи да се разплаче. Зип бе живяла с нея шест години, откакто беше котенце.
	— За всичко е виновен егоизмът ми — изхлипа тя.
	— Какво? Не.
	— Те ме предупредиха. Аз не ги послушах.
	— Мислиш, че са го направили те?
	— Котките не се давят сами, Уилям. Те убиха Катка и баща й. Опитаха се да убият и мен. Казаха го: Всички, които обичаш.
	Не можеше да съживи Зип. Знаеше, че тримесечното обезщетение няма да трае дълго. Ако спреше да пише книгата, щеше да си получи работата обратно, да защити майка си, Джейсън и семейството му и да спи спокойно. Можеше просто да отпрати Уилям, да му спести всичко това и да сложи край на проекта си. Някой друг щеше да се досети, някой продуцент от „60 минути“ или Сиймор Хърш, и Грейс щеше да прочете историята, да я гледа по телевизията и да се почувства така, както се чувстваше откакто завърши университета: че някой ден и тя ще получи своя шанс.
	Тя се уви в нова кърпа и влезе в спалнята. Какво трябваше да направи? Можеше да напише бележка: „Вие печелите. Отказвам се“, да я закачи на входната си врата, да се пъхне под завивките и да спи цяла седмица.
	— Грейс. Добре ли си?
	— Не.
	Измина една минута, макар тя да знаеше, че Уилям все така стои в антрето, защото старият паркет проскърцваше под краката му. От време на време, откакто бе навършила четирийсет, в миговете, преди да заспи, Грейс си даваше сметка, че всички важни решения са вече зад гърба й. Макар да се чувстваше достатъчно млада, за да обърне нова страница в живота си, да стане адвокат или детска учителка, или изпълнителен директор на технологичен концерн, тази наивна, изпълнена с надежда част от живота й бе приключила. Нямаше такова нещо като нова страница, не и извън филмите. Това беше! Оттук нататък единственото, което й оставаше, беше да играе в пясъчника, който сама си беше построила.
	До леглото лежаха чифт тънки боксови ръкавици, останали от курса по самозащита в младежкия център. Грейс ги беше купила в прилив на ентусиазъм след края на първото ниво от курса. Залята от вълна глупава амбиция, тя бе прегърнала съкурсниците си, беше се записала за второ ниво и си беше купила ръкавиците.
	Уилям почука внимателно на вратата.
	— Искаш ли да си тръгна?
	Грейс се погледна във високото цял ръст огледало от Икеа, закачено на вратата на дрешника, и видя, че изглежда толкова изморена и победена, колкото се чувстваше. Дори сега инстинктивно й се прииска да повика Зип, за да я гушне. Рядко се гледаше гола и сега също избегна отражението си. Чаршафите й бяха от мека памучна материя, поизносени от годините употреба, но беше похарчила доста пари за матрак от естествен каучук и юрган с пълнеж от гъши пух. В мразовитите монреалски зими в това легло никога не й ставаше студено.
	Можеше да каже: „Да, съжалявам, _върви си_“ и да си легне. Нямаше нужда от пижама. Това искаше тялото й. Вместо това тя изправи гръб и вирна брадичка. Все още не беше загубила куража или увереността от младостта си. Те си бяха в нея, скрити под повърхността, чакащи да ги подмами, повика или принуди да излязат на светло в живота, който живееше. Държеше се като някои от хората, които се опитваха да спазват диети или да спрат цигарите: ще започна другата седмица, си казваха. Вечната друга седмица. Тя щеше да започне веднага.
	Уилям отново почука.
	— Може ли да вляза?
	— Само минутка. — Тя помисли какво ще правят през остатъка от сутринта. — Би ли почукал на долния апартамент? Там живее домоуправителят. Английският му не е особено ужасен. Питай го дали може да ти заеме лопата.


>	30

	_Монреал, 2016_
	В прекрасен есенен ден в и около парка Ла Фонтен беше пълно с хора. В свирепата снежна буря на първи ноември паркът беше пуст. Грейс не искаше да нарушава красотата му, затова изкопа дупка в песъчливата почва, обрасла с бурени, до езерото, положи Зип в гроба й и постоя малко до него.
	— Искаш ли да кажеш няколко думи? — попита Уилям.
	Грейс поклати глава.
	— Зип знаеше какви са чувствата ми към нея.
	Уилям взе лопатата, за да запълни гроба и докато го правеше, Грейс си представяше различни сценарии на отмъщение. Двама от убийците бяха изгорели във Флорида, но някъде там имаше още, още мъже, неспособни на съпричастие.
	До голямата библиотека имаше петнайсет минути ходене, след като се отбиха до апартамента на Грейс да оставят лопатата. В мокрия, парцалив сняг виждаха трудно и на Уилям му се налагаше да си сваля очилата на всеки няколко пресечки, за да ги избърше. Грейс се оглеждаше за коткоубийците. Собственият й нож за белене не беше толкова остър, колкото този в апартамента от Еър Би Ен Би в Прага, но все пак беше остър и тя се надяваше да се появят.
	Голямата библиотека на Монреал беше раирано чудовище. Грейс много пъти бе влизала вътре по работа и в свободното си време, защото й беше на път от редакцията и предлагаше убежище в най-горещите и най-студените вечери в годината. Там Грейс четеше романи и списания, слушаше лекции, а понякога просто стоеше насред бежовия интериор на сградата и гледаше замечтана през прозореца.
	В една от тези вечери се бе запознала с Манон, която ходеше на уроци по пеене. Тя даде на Грейс покана за концерт от три песни, който тя и нейни съкурсници щяха да изнесат в едно малко бистро на улица „Сен Дени“. След концерта седнаха да изпият по питие и се оказа, че имат доста общо помежду си, например книгите, разводите, виното и жизнерадостна природа на границата между интроверта и екстроверта.
	В момента, в който Манон я забеляза от бюрото си, очите й се отвориха широко и тя прескочи вратичката, която разделяше архивистите от хората. Тя прегърна Грейс и въпреки че главата вече я болеше от плаченето в банята, Грейс отново се разплака.
	— Убиха я. — Тя скри хлипа си в поло яката на Манон.
	— Кой? Кого са убили?
	— Зип. Милата ми Зип. Не знам кой го е направил, но когато ги открия…
	— Господи, Грейс, какво значи това? Не разбирам.
	— И аз не разбирам, Манон, нищо не разбирам. В мига, в който разбера, ще ти кажа.
	Уилям подаде на Грейс чиста бяла кърпичка и после стисна ръката на Манон.
	— Уилям Ковали. Университет Саут Банк, Лондон. Работя с Грейс.
	— Върху какво, мосю Ковали?
	— Казвайте ми Уилям, моля.
	— Говорите ли френски?
	— Не, мадам.
	При обичайни обстоятелства тук Манон щеше да започне да коментира на френски възрастта, ръста и относителната привлекателност на Уилям, местните пословици за връзката между размера на носа и разни други размери и отсъствието на венчална халка. Само че Зип беше мъртва и Грейс си бършеше очите.
	Разказаха на Манон кого търсят и тя ги поведе към малкия си, спретнат кабинет, където Грейс прочете имейла, получен от Жан-Ив дьо Мулен и вестникарското интервю с Елена за съпруга й. Молбата им беше лесна за изпълнение: трябваха им архивите на всички бракосъчетания в област Монреал за периода 1972–1977.
	Манон потърси Елена Климентова, Елена дьо Мулен и Елена и Йозеф Страка.
	— Съжалявам. Няма нищо.
	— Но, ако Елена тъкмо се е била омъжила, би трябвало това да е записано в системата, нали?
	— Абсолютно. Освен ако някой не е взел записа, преди да минем на електронни носители.
	— Да го е взел?
	Манон намигна.
	— Чакай да проверя.
	Тя вдигна слушалката на телефона и набра някакъв номер. Когато отсреща вдигнаха, Манон подхвана дружески разговор на френски.
	Докато тя говореше, Грейс се обърна към Уилям. Както носът, така и краката му изглеждаха някак твърде големи за тялото му. Тя си спомни как беше дошъл в апартамента й, как се беше погрижил за нея и за Зип. Уилям беше напълно способен на съпричастие. За миг Грейс бе обхваната от желание да го докосне.
	Грейс се заслуша в разговора на Манон. Докато Уилям отново си бършеше очилата, той помоли Грейс да му превежда. Тя обясни, че Манон говори с шефа на Отдела по гражданско състояние в някакво предградие на Квебек Сити.
	— Имаме проблем. — Манон закри с ръка слушалката.
	— Какъв?
	— Само секунда. — След което Манон занарежда: _Да, разбирам_ и _Колко странно_, възкликна: _Oh, là là là là là là_ и накрая благодари на колегата си.
	Когато затвори телефона, веждите й се вдигнаха.
	— Какво?
	— Има празни папки за всички имена, които ми дадохте. В по-ново време за мосю Страка има доста записи. — Тя си погледна бележника. — Оженил се през 1979 и после през 1985, и двата пъти се е развел. Нито една от жените не се казва Елена.
	— А празните папки?
	— Взети са, _mon chou*_.
	[* Миличка (фр.). — Б.пр.]
	— От кого?
	Манон поклати глава.
	— Почти никой няма правомощия да взима документи от архива.
	— Но някой го е направил?
	— Премиерът може и да има тази власт. Господ? Крадец? Коткоубиец? Боже мой, Грейс, в какво си се замесила?
	Снегът не спираше, затова те си поръчаха Юбер, за да стигнат до следващата си цел, монреалския „Хералд“. През задното стъкло на колата тя се опита да види дали някой не ги следи, но видимостта свършваше след втората кола зад тях.
	Докато вървяха към парк Ла Фонтен, Грейс беше разказала на Уилям какво се беше случило с убийците във Флорида. Сега, на задната седалка на колата, той шепнешком задаваше нови въпроси.
	— За кого работят според теб?
	— Не знам. Жан-Ив дьо Мулен мисли, че е в опасност в Страсбург и че аз съм в опасност, а предполагам, че ти също си в опасност, Уилям, и това няма да се промени, докато историята не излезе наяве. — Грейс си прегледа бележките от посещението при Манон. — Написала съм половината статия, само да успея да я продам.
	— Да я продадеш? Аз не съм издател и вече искам да я купя.
	Юберът спря пред редакцията на вестника, те на бегом влязоха в сградата и Грейс помоли да повикат приятелката й Люси. Люси беше работила като библиотекар в „Хералд“, но през 2010 работното й време беше орязано до един ден от седмицата и Люси се превърна в служител на непълно работно време без осигуровки. Четири дни в седмицата тя работеше _доброволно_ за корпорация, собственост на група от хедж фондове, които бяха превърнали най-уважаваните журналистически институции на Канада в схема за обслужване на дългове със седалище в Ню Йорк. Мнението на Грейс по въпроса беше, че това е проява на престъпно малоумие. На една от срещите на организацията „Жени в журналистиката“, които се провеждаха веднъж на три месеца в бар „Ъпстеърс“, след две чаши вино Грейс беше казала на Люси какво мисли за това. Защо, Люси? Защо работиш за такава ужасна компания и такива ужасни хора?
	Отговорът беше простичък и разговорът замря за известно време, след като Люси го даде. „Защо ли? Няма нищо друго, освен тази работа“. Грейс се възхити от този отговор, но разговорът така забуксува след него, че Люси така и не прости на Грейс, че беше задала въпроса. На следващи срещи на „Жени в журналистиката“ сядаха на противоположните краища на масата.
	Във всеки друг ден Грейс би се изнервила от мисълта, че трябва да се види с Люси и да я помоли за услуга. Тя се подпря на парче мрамор. В центъра на Монреал беше пълно с мрамор в сгради като тази, за която на никого не му пукаше. Ако Грейс имаше пари и знаеше как да ги умножава, щеше да събере всичкия мрамор от центъра на Монреал, да го стрие на прах и да построи нещо прекрасно във Флорида. Тя отдръпна ръце от камъка. По дланите й останаха влажни следи от прах.
	Вратата на асансьора се отвори. Люси беше сто и трийсет килограмова жена с рядка, яркочервена коса. Облечена беше в кафява роба.
	— Как си, Люси?
	— Престъпно малоумна, нали ти така каза? В моя свят нищо не се е променило особено.
	— Бях идиотка, когато ти казах това.
	— С какво мога да ти помогна?
	— Трябва да потърся нещо в архива.
	— Разбира се. Имаме формуляри. Обработването им отнема две до три седмици и се плаща такса.
	— Моля те, Люси.
	— За какво ме молиш, Грейс?
	Уилям пристъпи между тях и се представи с поклон.
	— Мадам Люси, с Грейс сме се заели с нещо, честно казано… безпрецедентно. Пратиха ме тук от университета, от Лондон, за да помогна в разплитането на една загадка. В нея има връзка с „Хералд“, връзка с вас. — Той я прегърна. — Кажете ни колко струва час от вашето време и ние ще удвоим сумата.
	— Ковали? От рода Ковали от Западния остров*?
	[* Част от остров Монреал. — Б.пр.]
	Ръката на Уилям лежеше върху едрото й рамо. Той я поведе към асансьорите и зад ъгъла.
	Върнаха се след няколко минути. Люси натисна копчето на асансьора за нагоре. Избягваше погледа на Грейс.
	— Имате един час.
	Горе не им потрябва цял час. Откриха няколко вписвания в системата на Люси за Елена Климентова, Елена Страка и Йозеф Страка за периода между 1972 и 1977. Но изрезките от вестници и снимките, към които трябваше да отвеждат вписванията, липсваха. Не можаха да намерят дори копие от статията, която Жан-Ив дьо Мулен й беше пратил.
	Люси беше застанала в един коридор между два реда метални рафтове, където трябваше да бъдат материалите, и клатеше глава.
	— Това не е възможно.
	— Защо? — Грейс пристъпи към нея.
	— Аз съм единственият човек, който има достъп до всичко това. Само аз влизам тук. Знам как да откривам документи. Ако някой просто вземе купчина папки… — Тя се обърна към Грейс. — Този някой ще съм аз. Други няма.
	— Кога започна работа тук?
	— Когато бях на деветнайсет. Веднага след Коледната ваканция през 1971.
	— Е. — Уилям въздъхна. — Тези хора със сигурност действат последователно.
	— Кои? Какви хора? Знаете кой го е направил, така ли? — Тя погледна Уилям.
	Уилям пристъпи по-близо, за да я успокои.
	— Ако някой влезе с взлом, Люси, или ако плати на някого от персонала, за да го пусне да влезе през уикенда, как би могъл да открие и открадне папките?
	— Всички пароли са в мен.
	Тя ги заведе до лъскав дървен шкаф и помоли Грейс и Уилям да се извърнат. После набра някаква комбинация в ключалката и отвори картотечния каталог.
	— Тук не е отваряно от години. Но дори тогава единственият друг човек, който знаеше комбинацията, беше главният редактор. — Тя извади една карта. — Минахме на компютри през 1985. По онова време просто качвахме информацията в системата.
	— Но физическите папки биха могли още тогава да са били празни.
	— Възможно е. — Люси върна картата обратно, затвори чекмеджето и завъртя ключалката. Обърна гръб на шкафа и посегна към огромен стол на колелца, придърпа го към себе си и седна. — Един от главните ни редактори се оказа мошеник. Може да е бил той — един от представителите, без съмнение, на епохата на пияните мъже. Това е единственото обяснение. Освен ако…
	— Освен ако какво? — Грейс седна на ръба на бюрото.
	— Миналата пролет идваха от полицията. Искаха да огледат и не можаха да ми кажат какво търсят.
	— Монреалската полиция ли?
	— Не мога… — Ръцете на Люси литнаха към рошавата й коса. Тя заби поглед в земята. — Може би от Конната гвардия? Как се казваше канадската версия на ЦРУ? Не ги дават по телевизията. Ако ги даваха по телевизията, щяхме да знаем. Проклета страна.
	— Мъже ли бяха или жени? — Грейс започна да си записва. — Помниш ли как бяха облечени? Какво търсеха? Какво казаха?
	— Казаха, че това е полицейска работа.
	— Ти видя ли какво правеха?
	През следващите пет минути Люси се опита да опише мъжете и какво бяха направили. Грейс записваше всяка дума, а Люси се беше смалила и посърнала в стола си, сякаш скърбеше за трагична загуба. Говореше неясно и нервно.
	— Казаха ми да не казвам на никого за идването им. Казаха, че може да компрометира…
	— Разследването? — довърши Уилям. — Разбира се, че така ще кажат.
	В асансьора надолу Грейс попита Уилям какво е казал на Люси, за да я убеди да им помогне.
	Той бутна очилата си нагоре и се наведе, за да се огледа в огледалото и да среши с пръсти черната си коса.
	— Казах й, че може да ни помогне да спрем Антъни Крейг.


>	31

	_Москва, 1987_
	Елена и Антъни Крейг погледнаха през прозореца на стая 107 в хотел „Национал“ Той беше хремав и не спираше да си бърше носа с тънка кърпичка, която беше купил от летището в Берлин. С тази кърпичка в ръка изглеждаше в очите на Елена почти като славянин. Гидът, който им бяха назначили, Юри, официално беше служител на държавната агенция по туризма, но според нея знаеше твърде много за прищевките на американските клиенти, за да бъде каквото и да е друго, освен нисш офицер от КГБ.
	Тя знаеше какъв е планът, знаеше какво следва и то никак не й харесваше.
	Ако бяха в Ню Йорк, Антъни щеше поне няколко пъти вече да е казал на Юри да върви на майната си, но тук бяха в най-престижния апартамент на най-престижния хотел в Москва с изглед към Кремъл в късната следобедна светлина, и всичко това по покана на съветското правителство.
	Приятели на Антъни го бяха предупредили, че комунистите се обиждат лесно, затова той се престори на заинтересован от коментарите на Юри за Ленин и съпругата му Надежда Крупская, които също били отсядали в тази стая, и се престори, че знае всичко за Пабло Неруда и Анатол Франс, които също били отсядали в номер 107.
	— Коя година беше, казваш, големият купон?
	— Революцията избухнала през 1917. Всички от новото правителство живели в хотел „Национал“ през следващите няколко месеца, защото Кремъл пострадал при битката. Самият Ленин. Троцки, Дзержински…
	— Ясно, ясно. — Антъни размаха мръсната кърпичка срещу Юри и отново погледна през прозореца към Кремъл. — Не мога да им хвана края на всичките тези с фамилии, завършващи на „-ски“ но мерси, приятелю, много интересно.
	Елена седна на края на леглото и се засмя. Тя знаеше, че ги подслушват мъже и жени, скрити в грозната бетонна кула на „Интурист“ в съседство. Представи си как седят със слушалки на ушите и се споглеждат. Така ли говорят богаташите капиталисти? Отдавна беше минало времето, когато я бяха обучавали да открива подслушватели в помещение, оттогава я деляха петнайсет или шестнайсет години, но дори за нея устройствата в номер 107 бяха зле скрити: имаше едно в шкафчето в банята и по едно в нощните лампи. Видеокамерите над леглото и в салона изобщо не бяха скрити. Достатъчно беше да вдигнеш поглед, за да ги видиш.
	— Мога ли да ви бъда полезен с още нещо, господин Крейг? — Юри събра длани като за молитва. — Някакви факти?
	— Какви факти? Аз се занимавам с коли, обичам колите, само за тях мисля, обаче тоя площад… просто един широк път и скапани сгради. Ами колите! Елена, те са дори по-грозни, отколкото ми каза, и всичките димят от дизела. Господи. Ами Червеният площад? Къде е червеното, за което непрекъснато приказвате? А бил най-доброто място. Това е столица, Юри. Имайте малко гордост. Поотпуснете си душите. Знаеш ли какво може да подобри гледката?
	Юри пристъпи до него и погледна през прозореца.
	— Едно-две дървета.
	— Разбирам.
	— Погледни само! Защо никой не се усмихва? Лято е. При вас не е ли зима десет месеца в годината?
	Антъни отвори прозореца и извика към седемте или осемте платна на улица „Моховая“: „Поотпуснете се!“ После затвори прозореца и си избърса носа.
	— И каква е тая работа с проклетия бетон? Има и други строителни материали.
	Юри погледна към Елена за съвет. Тя сви рамене.
	— Тази вечер, господин Крейг, ще се срещнете с много високопоставени личности от сферата на икономиката и политиката, както и автомобилната промишленост. Ще ви подготвя. — Юри бръкна във вътрешния си джоб и извади плик. Прочисти си гърлото и извади от него някакви книжа. — Много от тези мъже и жени са важни личности в Комунистическата партия и близки със самия другар Горбачов.
	Задачата на Елена на тази вечеря беше да увери партийното ръководство, че ще отворят фабрика в Русия, ако условията са добри и ако марката, която ще се произвежда там, няма никаква връзка с „Крейг Интернешънъл“. Разговорът щеше естествено да се насочи към политическите амбиции на Антъни. Кмет на Ню Йорк? Може би. Губернатор? Може би, но пък да живее в Олбъни? Трудно можеше да си го представи човек там. Може би щеше да се съгласи, ако столицата на щата Ню Йорк се преместеше на крайбрежието на Флорида.
	— А какво ще кажете за президентския пост? — щеше да каже някой.
	Не беше държавна тайна, че Съветският съюз не харесва особено Роналд Рейгън, който вече не беше млад. Комунизмът в настоящата му форма не би могъл и нямаше да трае вечно. Горбачов и съветниците му изучаваха капитализма и възможността за мирен преход напълно сериозно и задълбочено. Бяха започнали конфиденциални преговори с американците за вероятните сценарии. За преговарящите от съветска страна имаше само един въпрос от изключителна важност: промените не биваше да унижат и опетнят руския народ и руската душа.
	Но с промяната на курса към перестройка и гласност Горбачов беше издал слабостта си. Сергей я беше нарекъл „коленичене пред Америка“.
	И какво правеше Рейгън? Правеше арогантни искания с удивителна накрая от Берлин. Берлин! Град, чийто народ _щеше да управлява Америка днес_, ако не беше съветската мощ и саможертва по време на Великата отечествена война.
	Това демонстрираше колко знае Рейгън. От пияниците и предателите в КГБ, промъкнали се през ситото на службите, беше изтекла достатъчно информация, за да разберат американците, че приказките за непобедимата съветска военна машина са силно преувеличени. Американската стратегия — да доведат държавата до банкрут чрез оръжейната надпревара — беше свършила работа. Комунизмът, онова, което наричаха комунизъм, се беше провалил.
	В стая номер 107 в хотел „Национал“ Антъни въздъхна и отстъпи от прозореца.
	— Не се обиждай, но в преговорите съм много добър. В много неща съм добър. Ти съгласна ли си, Елена?
	Тя кимна.
	— Но най-добър съм в срещите с куп непознати и договарянето на сделки. Ако има някой, способен да договори сделка в стая, пълна с комунисти, това съм аз. Ясно? Мерси много за компанията и за организирането на онова за Елена.
	— Обиколката на Кремъл — каза Юри.
	— А така, приятелю. Много, много специална работа. Но сега мисля да дремна. Ела след четири часа, става ли? Тогава ще те изслушам как ми говориш за разни хора с имена, свършващи на „-ов“ и „-ски“, всичко ще изслушам. Страхотни хора. Най-страхотните. Хората у нас трябва да разберат за тях. Обаче сега не мога. Ясно? Как ти беше името?
	— Юри — каза младият шпионин за дванайсети път.
	— Притеснявам ли те, Юри? Не ми се иска да те притеснявам.
	— Не, господин Крейг. В никакъв случай.
	Когато той излезе и вратата се затвори, Антъни разтвори ръце невярващо.
	— Толкова са сковани.
	— Довечера ще препият с водка и ще се отпуснат — каза Елена. — Просто присъствието ти ги изнервя, Тони. Повечето от тях никога не са срещали американец, да не говорим за богат и известен американец, човек с влияние.
	Той прекоси отново стаята и застана пред прозореца.
	— Имаш право.
	— В Русия има само един вид власт. Политическа. Ти си представител на друг вид власт, с която те просто не са свикнали.
	— Успявам, защото използвам ето тази красота. — Той посочи главата си и отново се изсекна. — Ще вземеш ли Алиша да разгледате труповете на умрелите комуняги?
	— Не мисля, че всъщност могат да се видят. Това е мавзолей.
	— Не се обиждай, но тия славяни са зловещи.
	Алиша беше асистентката на Елена и може би най-близката й приятелка. Антъни си падаше по нея и изобщо не го криеше.
	— Има ли той някакви особени фантазии? — беше я попитал Сергей в магазина му за цигулки на Западна Шейсет и осма улица, когато планираха пътуването до Москва.
	— Какви например?
	— Нещо, свързано с телесни отпадъци или животни? Обича ли да причинява болка или да му причиняват на него?
	— Съвсем конвенционален е. Разбира се, обича да му казват, че е най-добрият любовник в историята на света. Точно както е най-великият производител на коли. Ако се постарае, ще е и най-добрият играч на голф.
	Дали стаята щеше да мирише странно, когато се върнеше с Алиша? Докато те двете се разхождаха по Червения площад и Кремъл, три от „младите приятелки на Юри“ щяха да отидат в стаята, за да забавляват Антъни. Видеокамерите щяха да запишат всичко. Единственото й успокоение беше, че той сигурно щеше да предаде вируса си на гостенките.
	Елена бе в края на трийсетте си години, имаше здрава, прекрасна дъщеря и за нея нямаше особено значение какви ги върши Антъни. Тя имаше Кристина. След десет години брак, десет години делови взаимоотношения, тя бе научила как се изгражда компания. Нямаше любов, но имаше идеи. Имаше влияние.
	Сега, в Москва, не можеше да повярва, че някога е мечтала да живее тук. Антъни беше прав. Градът бе мрачен и хората бяха неизменно нещастни. Дори с вила на Черноморието, тя не си представяше да прекара живота си в Москва.
	Елена знаеше кой ще присъства на вечерята. Бяха обсъждали да поканят и самия Горбачов, но това щеше да предизвика твърде много любопитство у дома.
	Когато разбраха за пътуването, двама агенти на ЦРУ бяха посетили Елена и Антъни в Ню Йорк, за да ги подготвят. Не говорете за политика. Не давайте и не приемайте пари, докато не се върнете, и можем да ви помогнем. Не разкривайте подробности за личния си живот.
	Елена беше настояла да присъства на срещата с ЦРУ, за да насочи разговора встрани от темата как привлекателни руски момичета могат да компрометират наивни западняци.
	На вратата се почука. Елена погледна през шпионката и видя Алиша по бяла рокля и с шапка. Облече лек пуловер и си сложи слънчевите очила.
	— Приятно прекарване, Тони.
	— Просто ще дремна.
	— Може, докато ме няма, да се случи нещо интересно — каза тя, докато отваряше вратата.
	Но той вече бе зареял поглед през прозореца, замислен за бъдещите си завоевания.


>	32

	_Монреал, 2016_
	От колони, изнесени навън по „Сен Катрин“, се лееше _Baby Its Cold Outside_ на Майкъл Бубле, докато Грейс и Уилям вървяха към дома на Йозеф Страка. Сезонът на коледното пазаруване официално започва на първи ноември и собствениците на магазини вече украсяваха елхи и заканваха гирлянди. Ранният сняг валеше все по-силно. Двамата се изкачиха по улица „Пийл“. Един бял микробус се блъсна в друг бял микробус пред ресторант „Ше Александър и синове“.
	И двамата шофьори излязоха от возилата си. В Ню Йорк щяха да започнат да се ругаят. Тук, благодарение на сладките си договори с профсъюзите, двамата запалиха цигари и се заприказваха безгрижно.
	Грейс беше платила на охранителя в „Хералд“ два долара, за да заеме телефона му за обаждане в града. Уилям набра стационарния номер и затвори, щом Страка вдигна.
	Завиха на запад по „Шърбрук“ където отново ги забрули вятърът и ги обгърна снежната буря. Снегът започваше да залепва за тротоарите. Грейс хвана Уилям под лакътя, вместо за ръката. Стигнаха „Риц-Карлтън“. Заради насипания по тротоара син химикал, който разтапяше снега, вече не беше хлъзгаво, но Уилям не й позволи да си прибере ръката. Вървяха хванати като млади любовници.
	Пред „Акадия“, сградата, в която живееше Йозеф Страка, имаше черен метален навес. Те се скриха под него и изтърсиха буците мокър сняг от косите и палтата си.
	— Толкова време мина. — Грейс гледаше ръкавите на черното си вълнено палто вместо Уилям. — Години наред не съм хващала мъж за ръката.
	— Това, Грейс, е направо безобразие.
	Господин в кожено палто отвори позлатената врата и ги поведе към гишето си.
	— Мадам Елиът и приятел? Ще се обадя на мосю Страка, за да знае, че идвате.
	— Той не ни очаква.
	— Мосю Страка приема много посетители.
	Докато телефонираше, портиерът им даде две бели кърпи, за да си изсушат косите. Кърпите миришеха леко на плувен басейн.
	По пътя към асансьора Грейс разказа на Уилям за Страка: колко е учтив и официален, скромен дарител, но активен събирач на средства за прашните европейски изкуства в Монреал. Апартаментът му беше на последния етаж и, докато асансьорът бавно се изкачваше, Грейс си приготви диктофона.
	— По някакъв начин се е измъкнал от Чехословакия заедно с нея в най-опасния момент за бягство. Досиетата на двама им с Елена липсват и за това сигурно има причина. Мога само да предположа, че е работил за правителството преди падането на комунизма, на длъжност, която е трябвало да се скрие. Каква е твоята теория?
	— Нямаше го в Справочника на Цибулка. Не знам това с какво ни помага.
	Йозеф Страка стоеше до отворената врата на апартамента си. Бялата му коса беше сресана прилежно и носеше прясно изгладена риза с черна жилетка, бежови панталони и пантофи.
	— Мадам Елиът.
	— Мосю.
	— За мен е удоволствие да ви видя отново.
	Уилям каза нещо на чешки и Страка се съгласи. И двамата преведоха на Грейс. Снегът в Монреал е истински сняг, а не жалкото подобие, което вали в Прага. После Страка изпълни имитация на квебекския поет и певец Жил Виньо — запя _Mon pays, ce n’est pas un pays, c’est l’hiver_.
	Грейс преведе класическата квебекска песен на Уилям. _Моята родина не е страна. Тя е зима._
	На английски звучеше банално.
	Те се засмяха учтиво и си стиснаха ръцете, а Страка погледна бележника и диктофона на Грейс. Още не ги беше поканил вътре. През отворената врата Грейс видя снежнобели стени, тъмен паркет и мебели, статуи и абстрактно изкуство. Зад прозорците на скъпия апартамент снегът се въртеше и танцуваше.
	— С какво мога да ви бъда полезен? — попита Страка най-сетне.
	— Пиша книга за госпожа Крейг, историята на живота й.
	Той скръсти ръце, усмивката се стопи, но не се изненада.
	— Тя няма да го допусне. Няма да позволи.
	— Да позволи?
	— Как се отразява този проект на работата ви в „Нешънъл флаш“, мадам Елиът?
	Това бе начинът му да й каже, че знае за уволнението й. Грейс включи диктофона.
	— С изненада научих, че вие и госпожа Крейг някога сте били женени, мосю Страка. Не бях чувала за това, въпреки всичките ни разговори и всички интервюта, които е давала през годините.
	— Това не е вярно. Никога не сме се женили.
	— Но в статия за монреалския „Хералд“ самата Елена казва…
	— Били сте в редакцията на вестника, да? Моля, покажете ми какво открихте.
	— Как разбрахте, че сме били в редакцията, мосю?
	Страка си погледна часовника, видимо нетърпелив да се отърве от тях.
	— Е, както знаете, в архива няма нищо. — Грейс отключи телефона си и му показа имейла от Жан-Ив дьо Мулен. — Но имам снимка.
	Страка си свали очилата и разгледа статията.
	— Това е очевиден фалшификат.
	— Защо казвате това?
	— По онова време живеех тук. Елена също живееше тук. Не бяхме женени. Някой е написал статията, за да ви подведе. Днес и деветгодишните могат да станат графични дизайнери.
	— В системата на „Хералд“ имаше резултати за статии. Не само тази, а много други. Но самите статии са премахнати.
	— Фалшиви резултати, за да ви заблудят.
	Уилям също бе извадил бележник.
	— Ходихме и в архива на провинцията, господин Страка. Там разбрахме, че бракът ви с госпожа Крейг е вписан в архива, но самият документ също е изчезнал.
	— Никога не е имало документ за брака ми с мадам Крейг, защото никога не сме се женили. — Гневният глас на Страка проехтя в коридора. — Бяхме приятели от детинство. Доколкото ми е известно, правителството на Квебек не се интересува от подобни неща.
	— Как избягахте от Чехословакия?
	Страка бавно се обърна към Грейс и усмивката му се върна, макар този път да беше доста по-различна от приветствената, дружелюбна усмивка от по-рано.
	— Внимателно.
	— Бихте ли пояснили?
	— Не, имам предвид вас, мадам Елиът. Действайте внимателно.
	— Мосю Страка, Чехословакия вече не съществува. Вече няма значение как сте напуснали страната, за да дойдете в Канада. Сигурно е било трудно и драматично пътуване. С всичката онази бодлива тел и мините, граничарите с автоматите и кучетата.
	— Това е митология, мадам Елиът. Бягството всъщност беше доста лесно.
	— За Държавна сигурност ли работехте?
	Страка отстъпи навътре и хвана вратата, за да я затвори.
	— Бракът част от стратегията ли беше? — Грейс пристъпи напред, за да сложи крак между вратата и касата. — Това не мога да си изясня. Каква е била ползата от брака ви за вас или за Елена?
	— Достатъчно, мадам Елиът.
	— Освен ако не сте били влюбени.
	— Проверихме ви в Справочника на Цибулка — каза Уилям.
	По челото на Страка бяха изпъкнали вени. Колкото и вбесен да изглеждаше на Грейс, в позата му имаше и поражение. Беше се прегърбил леко, без да пуска дръжката на тежката врата.
	— Отвращавате ме с опитите си да опетните почтени хора. Толкова съм дал на този град и на тази страна. Никого не съм наранил.
	— Ще изкарам историята наяве — каза Грейс. — Не се съмнявайте. Можете да контролирате мястото си в нея, като ни дадете интервю, можете и да откажете.
	Той си пое дълбоко дъх и за миг Грейс помисли, че ще ги покани да влязат.
	— Няма да изкарате историята наяве — каза той и протегна ръка, за да изключи диктофона. После прошепна толкова тихо, че тя чу само крайчеца на думите му. — Ще ви убият преди това. — Той се обърна. — Сбогом, мадам Елиът.
	Уилям вече беше отстъпил към средата на коридора. Грейс отново спря вратата с крак, докато Страка се опитваше да я затвори.
	— Кои са те?
	Страка направи крачка напред и сложи ръце на раменете й, сякаш се готвеше да се наведе и да й прошепне някаква тайна. После я бутна назад. Тя се люшна към Уилям и без всякаква грация се приземи на опашната си кост.
	Вратата се затръшна.
	Известно време в коридора цареше зловеща тишина. Някой пробиваше дупки с бормашина. Уилям изправи Грейс и заглади смачканите страници на бележника й. Взираха се известно време във вратата сякаш беше опасна и после Грейс прекоси коридора и натисна копчето на асансьора за надолу.
	— Грейс?
	— Да?
	Вратите на асансьора се отвориха.
	— Нормално ли е някой да ти казва, че може да те… убият, ако напишеш статия?
	Грейс поклати глава. Дори увита в палтото, й беше студено. Докато прекосяваха просторното фоайе на „Акадия“, портиерът вдигна ръка за поздрав.
	— Мадам Елиът? Мосю Ковали?
	— Откъде ми знае името? — прошепна Уилям.
	Портиерът посочи мъж и жена, и двамата в черни палта, които ставаха от два стола до входа. Бяха високи и атлетични, с ясно изразени скули и кожа с цвета на яйчени черупки.
	— Тези двамата ви чакат.


>	33

	_Млада Болеслав, 1990_
	Застанала до гроба на баща си с плачещата си дъщеря до себе си, Елена наблюдаваше съпруга си. Свещеникът проведе службата на чешки, език, който Антъни така и не си беше направил труда да научи. Не знаеше как да каже дори _здравей_ и _довиждане_, да не говорим за _благодаря_. Макар в началото на връзката им да казваше, че акцентът й е сладък, тя знаеше, че смята езика за груб и неприятен — грухтене на селяни, така го наричаше. Френският беше висока класа. Нидерландският и немският звучаха интелигентно. Славянските езици, които до един му звучаха еднакво, бяха знак за недоразвита култура, недоразвити народи. Казваше го в нейно присъствие, сред хора, на официални вечери. С _изключение на присъстващите, милинка_.
	Сега Антъни изви устни в привична мимика на презрение и отчаяние и сведе поглед към ковчега. Елена си представи какво си мисли в момента — _хубав ковчег, най-добрият, който може да се купи с пари в тази скапана държава_. Когато преглеждаше тримесечните отчети на „Крейг Интернешънъл“, особено напоследък, правеше същата физиономия.
	Каквото и да си мислеше сред рехавите снежинки, танцуващи във въздуха, Елена беше напълно убедена, че тези мисли не са за баща й, за Кристина или за нея.
	Кристина беше прекарвала всяко лято от живота си в къщата на баба си и дядо си край реката. Дядо й се беше грижил като баща за нея, много повече от Антъни. Антъни беше твърде зает, за да я учи на каквото и да било досега, и носеше това си постижение като медал. _Тя се учи от моя пример, от моя бизнес, от работата ми и това трябва да е достатъчно. Баща й е велик човек, един от най-великите. Знаеше го, когато се омъжи за мен. Точно затова го направи._
	Затова го направи.
	Години наред Елена се беше притеснявала за баща си, за това как се измъчва. Петер Климент бе убеден, че е съсипал Елена и дъщеря й. Казваше го на жена си Яна. Казваше го на Елена.
	Дали беше казвал тези неща, тези истини, и на други хора? Това бе лишило Елена от сън. Когато телефонът звъннеше посред нощ, сърцето й забиваше бясно от тревога, от усещането, че баща й е казал нещо на погрешните хора.
	После всичко свърши. Скоро дори Съветският съюз щеше да се разпадне. Тя вече не беше „лястовица“. Беше свободна. Онзи дисидент, Вацлав Хавел, беше президент на федералната република. Новото мото на републиката беше _Pravda vítězí_, „Истината побеждава“. После си спомняше за Даника и собствените си най-черни дни, за кулминацията на живота си и нищо не й изглеждаше истинско.
	Първата й мисъл, когато Източният блок започна да се разпада преди година, беше, че скоро ще може да си отиде у дома, да вземе Кристина от Антъни и да се прибере. Петер знаеше за този план. Бяха го обсъдили по време на една разходка в гората с Хектор през лятото и той беше изпаднал във възторг. След двайсет години живот като в затвор, дъщеря му щеше да може да живее както сама реши.
	Сега вече никой не можеше да ги нарани.
	Кристина скоро щеше да навърши тринайсет. Елена се тревожеше най-много, че ще изгуби онова, на което я беше научил Петер Климент. Не, по думите на Антъни, _да стане малко комунистче_, а да мисли за ритъма на живота около себе си, за другите хора и за душата на гората, за онова, което за предишни поколения чехи бе Господ.
	Елена изведнъж изпадна в ярост до гроба на баща си при мисълта, че Антъни така и не си беше направил труда да дойде в Чехословакия, за да се запознае с него.
	Беше минала повече от година, откакто Елена беше чувала или виждала Сергей. Беше си фантазирала как тихо и незабелязано го осъждат и обесват в двора на някоя руска институция, макар да знаеше, че такива като Сергей не ги бесеха.
	Беше спряла да очаква телефонното обаждане за баща си и тогава то дойде. В Ню Йорк, в самолета, в апартамента на майка си, до гроба, тя не можеше да спре да мисли за силното сърце на баща си. Беше млад!
	Яна щеше да се върне с тях в Ню Йорк. Чехословакия вече не беше нейният дом, особено след като хората с положение в комунистическото общество се будеха през нощта от тухли, запратени през прозорците им. Една от приятелките й, партиен деец от Прага, беше нападната от група други жени. Бяха й удряли плесници и я бяха заплюли.
	Комунизмът и капитализмът не бяха имали значение за Петер Климент. Никой не бе продумал и дума срещу него. Беше умрял на шейсет и три години, докато заковаваше нови лавици в работилницата си. Тя си представи последните му мигове в мрака и студа.
	Инфарктът беше инфаркт, само ако докторът го обявеше за такъв. А докторът не беше дошъл на погребението.
	До нея Антъни въздъхна. За него беше непоносимо да слуша някой друг да говори, особено на чешки. Автомобилният бизнес така и не беше излязъл на печалба. Бяха стигнали тавана на заемите и по някое време догодина или следващата щеше да се наложи да започнат да разпродават основните си активи. Бяха извикали консултанти по мениджмънт от Маккинси да говорят с управленския екип и Антъни ги нарече „страхливци без въображение“. Той мразеше консултантите и банките. Сделката с руснаците от 1987 се беше провалила въпреки усърдната работа на Елена и Сергей. Антъни мразеше да следва правилата дори в Лонг Айлънд и Ню Джърси.
	— Това е проблем за цяла Америка, не само за „Крейг Интернешънъл“ — каза той на хората от Маккинси. — Нямаше да ни трябва толкова много шибан капитал, ако вие, гении такива, бяхте измислили начин да заобикаляме данъците и регулациите. Скоро ще сме по-зле от Москва. Елена, кажи им какво беше да се строи фабрика в Москва!
	Тя започваше да говори и Антъни я прекъсваше. Можеше да разкаже историята за тъпите изисквания в Москва по-добре, по-бързо и без акцент.
	— О, мамо. — Кристина вдигна поглед към нея, застанала до гроба в черното си палто от Прада, със зачервени от плач очи. Елена беше стиснала ръката на дъщеря си прекалено силно.
	Свещеникът замлъкна.
	Антъни кимна с престорена тъга.
	— Най-сетне.
	Елена хвърли шепа пръст върху ковчега и Кристина направи същото. Антъни също хвърли шепа пръст с ясното съзнание, че го гледа цяла тълпа. Когато поеха обратно към черните коли, които щяха да ги закарат обратно в хотела в Прага, Антъни прегърна Елена.
	— Кого погребват в онези малки каменни крипти като мавзолеи, дето приличат на имения?
	— Преди комунизма, който си плати.
	— Знаеш ли какво, майната му. Ще натоваря някого с това. Можем да построим крипта на баща ти, някоя като онези от светлия камък, като стари църкви. Дори ако трябва да го изкопаем, за да го сложим вътре, казвам ти, струва си. Ти какво ще кажеш? Нали не искаш хората да минават оттук и да си мислят, че Антъни Крейг е стиснат?
	— Това няма значение — каза Елена.
	— А знаеш ли какво мисля аз? Аз мисля, че има. — Той я спря, обърна я и й посочи дупката в земята, която няколко мъже вече бяха започнали да запълват с пръст. — Ние заслужаваме нещо по-добро.
	Криптите като мавзолеи бяха наредени встрани, на отделна алея за богати покойници.
	— Тук е мястото на човек с неговото положение, Елена.
	— Баща ми никога не се е интересувал от положения.
	— Но ти се интересуваш. Аз също. Хайде да се погрижим да го запомнят както му се полага.
	Кристина се беше отделила и говореше на чешки със свещеника. По-късно в ресторанта на последния етаж на „Интерконтинентал“ щеше да се проведе скръбният местен вариант на бдението.
	Те бяха убили баща й. Елена беше сигурна. Къде биха могли да се скрият такива хора? Хора, които знаеха как да намерят човек, където и да е той?
	Антъни нямаше да остане за помена. Беше поръчал самолет, който щеше да го остави във Франкфурт за среща с представители на Дойче Банк на следващия ден. В колата не спря да говори какво чудесно погребение било станало, но как трябвало да построят и прекрасен мавзолей за Петер, може би с място и за старата Яна, когато умре.
	— Ти направи дизайна, Елена. — Антъни седеше с изпъчени гърди сякаш идеята за мавзолея беше върнала баща й от отвъдното. — Кажи ми как го искаш и ще стане. Ще стане _веднага_, да му се не види.
	Тя въздъхна.
	— Добре.
	— Прекрасна крипта, която ще издържи хиляда години. Може да сложим табелка „От семейството на Антъни Крейг“.
	Кристина, която слушаше разговора, го прекъсна.
	— На него ще му хареса повече в земята при животните.
	— Кой я учи да говори така? — Антъни посочи с палец към Кристина. — Това ли учат децата тук през лятото в комунистическия лагер?
	— Татко!
	В хотела в Прага той нареди на портиера да натовари багажа му в колата и целуна Елена и дъщеря си.
	— Страхотно погребение. Ти изглеждаше страхотно. Кристина, разкош. Косата ти е супер така. Нали видя, че бяха дошли и от пресата? Не ги гледай в очите, докато те снимат. Гледай встрани и изглеждай тъжна, нали това очакват хората? Тъжна на тъжни събития и щастлива на весели събития.


	Два часа по-късно, когато речите на помена приключиха, Елена поведе Кристина към асансьора, където ги чакаше мъж в тъмен костюм и тъмна шапка. Отначало тя не го позна. Беше качил още килограми и под очите му имаше тъмни кръгове.
	— Моите съболезнования, госпожо Крейг. Баща ви беше много добър човек.
	Тя само кимна, сякаш той бе непознат и му позволи да пусне листче хартия в чантата й.
	След три часа, когато Кристина вече беше заспала, Елена излезе от хотела. Сергей седеше на пейка на един от средните редове в църквата „Св. Николай“, където никой нямаше да го забележи.
	Елена седна до него и през следващите десет минути, докато той шепнешком й разказваше какви са плановете им, тя седя впила нокти в дланите си.
	— Искам да се махна.
	— Да. Знаем. Но както ти знаеш, нещата не стават така.
	— Не ме интересува _как стават нещата_, Сергей. Докато съществуваха Държавна сигурност и КГБ, правех, каквото ми се кажеше. Ще взема майка си в Ню Йорк. Вече не можеш да заплашваш баща ми.
	Сергей се облегна назад с лека усмивка.
	— Ти ли го уби?
	— Разбира се, че не. Ходих да го видя преди месец. По някаква причина и той като теб, Еленка, беше убеден, че _всичко е свършило_. Че сте се освободили от нас. Че дългът ви е платен. Каза ми, че си щяла да напуснеш Крейг и да се преместиш в Млада Болеслав.
	— И?
	— Петер знаеше правилата, Еленка, и извлече полза от тях. Живееше така, както малко хора в тази страна биха могли да си представят. Само благодарение на теб. И те предаде. Не искам да ти казвам колко пъти се налагаше да го спирам, за да не се разприказва, да го опазя от самия него. През всички тези години аз бях пазител на баща ти. Но миналия месец се наложи да му кажа истината. Нищо не е свършило. Всичко тепърва започва за теб и за нашия Антъни. Петер не прие нещата добре.
	Тя се изправи.
	— Елена, баща ти не получи инфаркт. Страхливецът се обеси. Върба постъпи както трябва. Обади ми се.
	— Лъжеш! И не я наричай така.
	— В църква не се вика.
	Елена се опита да го зашлеви, но той я хвана за китката и я стисна. Тя се опита да се отскубне.
	— Напускам го. Край.
	— О, Еленка. — Сергей си пое дълбоко дъх и го изпусна с широка усмивка. — И ти, и Антъни, и хубавицата Кристина ще напуснете само когато ние кажем.


>	34

	_Монреал, 2016_
	Жената беше едно от най-красивите създания, които Грейс бе виждала, с бяла кожа, ясни зелени очи и лъскава медночервена коса.
	— Господин Ковали. Госпожо Елиът. Казвам се Робърта Маккий. — Тя посочи мъжа до себе си, който бе облечен в палто от камилска вълна. — Това е Брадли Теб.
	Мъжът кимна. Всъщност направи нещо повече от кимване, почти се поклони. Маккий подаде на Грейс визитка, цялата бяла с кленовото листо на Канада отгоре. От едната страна имаше надпис на английски, от другата — на френски.
	— Работим с Канадските служби за сигурност в Квебек. Грейс огледа картичката.
	— Тук сме заради съобщение, което ми пратиха нашите приятели от Националния архив в Сен-Фоа.
	Портиерът се наведе през мраморната преграда и ги загледа. — Дали бихте могли да ни отделите един час, госпожо Елиът? Господин Ковали? Не сме далече, централата ни е близо до комплекса „Сентър Бел“.
	Брадли Теб не изглеждаше и не стоеше като Брадли Теб. Грейс не беше специалист по канадците, но живееше в Монреал от достатъчно време, за да забележи, когато нещо не е наред.
	— Всъщност сме доста заети. Може би бихме могли да си уредим среща за по-късно следобеда?
	— И ние сме притиснати от времето, госпожо Елиът. — Маккий бръсна малко топящ се сняг от черното си палто. — Отвън чака кола. Обещавам, че няма да ви отнемем повече от час, включително транспорта.
	Грейс превключи на френски.
	— И къде точно ви е офисът?
	— Съвсем наблизо — отвърна Маккий също на френски. — На две крачки.
	Брадли Теб още не беше продумал. Той тръгна пръв, ребром, протегнал напред ръка като фокусник, който ги въвежда в тайната си обител. Уилям и Грейс вървяха след него, а Маккий завършваше колоната. Колата беше черно ауди със затъмнени прозорци и пуснати аварийни светлини.
	Грейс пристъпи на улицата. Температурата се беше понижила още повече и снегът валеше почти хоризонтално заради вятъра. Тя посочи нагоре и каза: „Ама какво време само, а?“
	— Какво време, да — кимна Теб. — Да.
	„Шърбрук“ е с две платна за всяка посока. Броячът на пешеходния светофар показваше шест секунди до червеното. Грейс хвана Уилям за палтото, дръпна го към пешеходната пътека към „Риц-Карлтън“ и го затегли през улицата. Маккий и Теб бяха млади и атлетични, но докато хукнат след тях, броячът показваше две секунди. Грейс се надяваше да знаят, че монреалските шофьори не си поплюват. Маккий извика нещо, но Грейс не я чу заради вятъра и колите.
	Униформените портиери на „Риц-Карлтън“ ги посрещнаха като кралски особи. Грейс се обърна и видя силуетите на Маккий и Теб насред бурята, застанали до аудито, скръстили ръце.
	— Какво става? — Влязоха в бяло-златното лоби на хотела. Уилям така се беше задъхал, че едва говореше. — Кои са тези?
	— Канадското разузнаване наистина се казва така, но френският й акцент е грешен, картичката нямаше надпис на Брайл, а мъжът, Брадли, дори на английски не говореше както трябва.
	— И кои са те?
	— Гледай ги.
	Уилям приближи вратата и погледна през стъклото.
	— Едва виждам. Колата тръгна… замина.
	Покрай вратите беше прекалено шумно, затова Грейс тръгна навътре и спря под полилеите. Още нямаше един следобед, а беше толкова тъмно, сякаш беше вече нощ. Грейс позвъни на номера от картичката на Маккий.
	— Прибързано постъпихте. Какво правите, госпожо Елиът? — По телефона Робърта Маккий вече не правеше опити да прикрие източноевропейския си акцент.
	— Знам, че не сте от тайните служби. Робърта Маккий! Що за глупаво име.
	— Ще си докарате по-сериозни неприятности.
	— Но ние не сме направили нищо лошо.
	Маккий зашепна нещо на партньора си — инструкции накъде да кара. Грейс не разбра езика, на който говореха, но й прозвуча като руски.
	— Вие ли убихте котката ми? — извика тя. Но закъсня. Маккий беше прекъснала разговора.
	Уилям поведе Грейс напред към центъра на лобито на „Риц-Карлтън“, където никой не можеше да ги чуе.
	— Руски шпиони — каза той. — Руската мафия. Няма разлика, бъди сигурна. ФСБ, Външно разузнаване, ГРУ, всички отговарят пред същата институция, пред която отговарят и мафиотите, пред същия мъж, всъщност, Александър Миронов.
	— Какво? — попита Грейс. — Президентът?
	— Същият. Той ги е обучил всичките. Ако тези двамата са… Грейс, те ще ни убият. Чувствам се ужасно заради Зип, но не искам да те изгубя.
	— Да ме изгубиш?
	— Виж, не можем да се обадим в полицията. Не можем да се обадим на никого. Повярвай ми, нищо и никой не може да ги спре. Мислиш ли, че ФБР не са се опитвали?
	Висок, прекалено красив чернокож мъж в костюм се приближи до тях и заговори тихо, сложил ръка на рамото на Уилям.
	— Мосю, мадам. Всичко наред ли е? Мога ли да ви помогна с нещо?
	— Не, мосю. — Грейс се опита да отвърне подобаващо на учтивостта му. — Безкрайно ви благодаря.
	— Гости ли сте на „Риц-Карлтън“ тази вечер?
	— Боя се, че не.
	— За следобедния ни чай ли сте тук?
	— Не, мосю.
	Хотелиерът събра длани.
	— По никакъв начин ли не можем да ви бъдем полезни днес? Да ви резервираме маса в „Мезон Булуд“? Да ви повикаме такси, може би?
	— Всички трябва да са така възпитани, когато изритват някого.
	Хотелиерът се поклони и посочи изхода.


	В таксито обратно към „Сен Кристоф“ никой от двамата не проговори. Грейс мислеше за полусляпата си майка, настанена в ухаещата на освежител за въздух спалня за гости в дома на Джейсън в Коръл Спрингс, как отваря вратата по-късно следобеда и се усмихва на Робърта Маккий и Брадли Теб.
	Тя помоли шофьора да подмине сградата й и да продължи да кара напред още малко — искаше да огледа за коткоубийци, преди да влезе вътре.
	Точно когато се готвеше да каже на шофьора да спре, аудито, което по-рано бе паркирано пред сградата на Страка, се появи на „Сен Кристоф“. Грейс запуши уста с ръка, за да не изкрещи, да изкрещи от страх и ярост и изтощение. Когато се беше преместила в Монреал, в апартамента й беше пълно с хлебарки. Накрая се наложи собственикът да извика фирма за борба с вредителите, но години наред тя сънуваше един и същ сън, в който армии от хлебарки изпълзяваха от всички тръби едновременно и, макар че тя тичаше от стая в стая, нямаше как да ги спре. Бяха прекалено бързи и прекалено хитри, прекалено решителни. И прекалено много.
	Въпреки усилията й част от вика се откъсна от устата й и Уилям и набитият шофьор подскочиха.
	— Продължавай да караш — каза Уилям.
	— Продължавай да караш — повтори Грейс на френски.
	— Мадам?
	— Карайте, моля.
	— Накъде?
	— Направо. Просто карайте. По-бързо!
	Робърта Маккий и Брадли Теб бяха слезли от аудито, след като то спря пред апартамента й. Жан-Ив дьо Мулен бе прав. Сега, след като знаеха какво знае тя — които и да бяха те — никой нямаше да бъде в безопасност, докато историята не излезеше наяве. Нямаше как да чака да минат изборите.
	Трябваше да се види с Елена веднага.
	— В теб ли е паспортът ти?
	Уилям провери в чантата си с лаптопа.
	— Да. Но тоалетните ми принадлежности…
	— Към летището, _s’il vous plait_.


>	35

	_Лондон, 1992_
	Възраждането на „Крейг Интернешънъл“ започна в зала за частни сбирки в хотел „Конот“ в Мейфеър. Елена бе толкова нервна, че не беше в състояние да мисли за храна. Взираше се в трептящите пламъчета на свещите на масата сега, след като пролетното слънце беше залязло, докато съпругът й се взираше през прозореца към „Карлос Плейс“. Антъни също беше нервен, но Елена никога не го беше чувала да го признава на глас. Сега също не го направи. Вместо това си намести вратовръзката, пипна си косата и въздъхна, гледайки часовника си през трийсет секунди. Когато закъснението на гостите им стигна петнайсет минути, той се изправи.
	— Никой не закъснява за среща с Антъни Крейг в Ню Йорк. Никой.
	Това не беше вярно. Кметът, който се готвеше да се кандидатира за втори мандат, беше закъснял с четирийсет минути за вечеря със семейството преди по-малко от седмица.
	— Тони, седни. Нуждаем се от тях.
	Той седна и удари по масата с юмрук. Келнерът пристигна с чаша пино гри за Елена и диетична кока-кола за съпруга й.
	— Гостите ви скоро ли ще пристигнат, господин и госпожо Крейг?
	— Много се надявам, дявол да ги вземе — отвърна Антъни.
	Това очевидно бе прекален изблик на емоции за келнера.
	— Много добре, сър.
	Стените на помещението с приглушена светлина бяха от бял камък. В камината припукваше огън. Освен огромната маса, около която бяха поставени четири стола, в залата имаше канапе, ниска масичка и бар. Антъни все се наместваше и се мръщеше, гледаше минаващите коли и с недоволство отбелязваше, че не са крейгове — _баварец, баварец, мерцедес, рейндж роувър_ — след което пак поглеждаше часовника си.
	Идеята финансистите да закъснеят бе на Сергей. Така щяха да заемат позиция насила. Двамата с Елена планираха тази вечер от месеци, изчакваха последния възможен момент да я насрочат. Кредиторите на „Крейг Интернешънъл“ бяха започнали да си искат парите и Антъни не спеше добре. „Ню Йорк Таймс“ беше публикувал статия по въпроса и сега таблоидите я бяха захапали: неплатени сметки, юридически проблеми, края на 80-те и ерата на „американския лукс“.
	Ако срещата успееше, тя щеше да е последното представление за Елена като съпруга на Антъни Крейг. След това, беше й обещал Сергей, щеше да е свободна да прави каквото поиска, в определени граници. Можеха да измислят нова схема. Можеше дори да се разведе с него.
	В осем без десет гостите се появиха.
	— Извинете ни — каза плешив мъж над петдесетте, с обица и дебели очила в сини рамки. Приличаше на фризьор, на помощник на Елтън Джон, но не и на банкер. — Денят беше тежък. За мен е удоволствие най-сетне да се запознаем, господин Крейг. — Мъжът протегна ръка. — Аз съм Давид Сапожник.
	Антъни разгъна скръстените си ръце, без да бърза. После тихо каза:
	— Как си, Давид?
	— Аз работех с вашия екип по телефона от Тел Авив. Това е съдружникът ми, Рафаел Ривкин.
	С Ривкин бяха дошли да се срещнат. Той бе облечен в тъмен, консервативен костюм, с черна вратовръзка, косата му бе гладко сресана. След вестникарските статии, които беше чела за него, Елена очакваше харизматичен човек с мъжкарско излъчване. Но той бе тих и толкова нисък, че заприлича на дете, когато се настани в тежкия дъбов стол срещу Антъни.
	Когато приключиха с мъжките ръкостискания и приветствия, тримата насочиха вниманието си към Елена. Сапожник бе любезен и щедър на комплименти.
	Ривкин не се включи в любезностите, което раздразни Антъни. Не му харесваше, че Ривкин беше настоял да се срещнат на половината път, в Лондон, и не му харесваше, че Ривкин беше трийсет и една годишен милиардер.
	— Харесва ми стилът ти, Рафаел. Много ми харесва. В Ню Йорк, че дори и тук, в Лондон, младите се обличат като бездомници. Гръндж, така му викат. Така се носят някои от хлапетата, които наемаме, току-що завършили Харвард, Станфорд, Йейл и Уортън. Това е моето училище, Уортън, най-доброто. Завършват и идват да работят за нас, а изглеждат все едно са излезли от затвора, вместо от най-добрите университети в света. Но ти… ти имаш стила на Крейг.
	Ривкин хвърли бърз и неразбиращ поглед на плешивия си бизнеспартньор и после отново се обърна към Антъни.
	— Благодаря.
	— Ако нещата някога се объркат и ти трябва…
	— Прегледахме предложението ви няколко пъти, господин Крейг.
	— Направо на въпроса. — Антъни се наведе към Елена сякаш се готвеше да й каже тайна. — Разправят, че вашего брата не си губят времето с глупости. Харесва ми. Много ми харесва. Трябва да въртя повече бизнес в Израел. Мама му стара, всички трябва да го правим. Оная сделка, която сключихте с още няколко от вашите момчета за руския пазар, сещате ли се? На Уолстрийт е направо легенда. Елена, можеш да си купиш _нефтена компания, струваща един трилион_, за десет долара, ако имаш връзки. Ти, Рафаел, и твоите връзки. Ти си само за параван, нали? Още си момче. Кой ти е собственикът?
	Ривкин се втренчи в него.
	— В Америка започваме да строим от нищото. Аз така направих. Започваш от нулата, подмазваш се на банкери, дават ти заем, гарантираш го, връщаш го с лихва, градиш капитали, поемаш рискове, добавяш стойност. Отнема време. Нали, Елена?
	— Да.
	— А пък едно момче като теб може да пристигне в Лондон и да се носи като истински светски мъж, банкер, _капиталист_ — не гангстер, нали? Не се обиждай, Рафаел, надявам се, че не си се засегнал.
	— Както казахте, господин Крейг. Направо на въпроса. — Ривкин погледна към съседа си Сапожник и кимна.
	Беше ред на по-възрастния мъж да заговори.
	— По всички обективни критерии, господин Крейг, автомобилният бизнес на „Крейг Интернешънъл“ е провал.
	— Само ако човек е обективен задник.
	— Господин Крейг, бизнесът никога не е отбелязвал печалба.
	— Ние управляваме частна семейна компания. Откъде знаеш, че не сме отбелязвали печалба? Кой си ти изобщо? Как ти беше името?
	— Давид Сапожник.
	— Хайде сега, Давид. Не ти ли изглеждам печеливш?
	— Дълговете ви, господин Крейг…
	— Красиви са, нали? Кажи му, миличка. Страдала ли си някога заради теглото от дългове, което нашата прекрасна компания изпитва понякога?
	Елена не искаше той да развали всичко, не искаше егото му да надделее над способността да се измъкне от банкрута с бърза мисъл.
	— Тони, нека изслушаме какво имат да ни кажат господин Сапожник и господин Ривкин.
	Появи се келнерът, за да вземе поръчките за питиета на Ривкин и Сапожник. Сапожник поръча и за двамата: две чаши от същото, което пиеше госпожа Крейг.
	— Доколкото разбирам, тази вечер ще вечеряте при нас. — Келнерът се обърна към руснаците. — Зная, че вие двамата, господа, тъкмо пристигнахте, но бих искал да се възползвам от възможността да…
	Ривкин вдигна ръка.
	— Аз няма да остана за вечеря. Имаме друга уговорка за вечеря.
	— Да. — Антъни вирна брадичка. — И ние също. Имаме друга уговорка за вечеря.
	Елена въздъхна. Разбира се, че нямаха други уговорки.
	Когато келнерът се отдалечи, Сапожник извади от куфарчето си защипан с телбод доклад и го сложи на масата.
	— Готови сме да ви предложим заем.
	— Да ви спасим — добави Ривкин.
	Антъни се обърна направо към Ривкин.
	— Я слушай, шибаняк такъв. Не ни трябва спасяване. Говорих с Дойче Банк и ако ми предложат по-добри условия, с удоволствие ще ви пратя, теб и гологлавия, обратно в Израел.
	— Запознати сме с Дойче Банк, господин Крейг. — Ривкин се наведе през масата, толкова близо до Елена, че тя помириса сладникавия му гел за коса. — И знаем защо няма да ви заемат и пфениг. Не и без нашата подкрепа. С тях сме като родители, които едновременно подписват заема за своенравния си син.
	— Кой е тоя задник? — обърна се Антъни към Елена. — Можеш ли да повярваш? Някой някога говорил ли ми е така?
	Сапожник се прокашля и сложи ръце с дланите надолу върху масата.
	— Може да не ви харесва откъде идва „Мустела Капитал“, господин Крейг. Фактът обаче е, че си разбираме от работата.
	— Е, ама за моя бизнес нищо не знаете.
	Сапожник въздъхна.
	— Знаем, че сте в затруднено положение. Знаем, че автомобилният ви бизнес е катастрофа.
	Ривкин се разсмя.
	— По-лошо не може да стане.
	— Хайде да си изясним нещата веднъж завинаги. — Сапожник говореше тихо и бавно. — На път сте да фалирате, господин Крейг, и бизнесите ви, и вие самият. Фалит и унижение. Предвид числата, които ни изпратихте и които, колкото и да са жалки, са кошмарно раздути, нашето предложение ще бъде най-доброто, което можете да получите. Мога да ви гарантирам това с абсолютна сигурност. Хайде да не си играем заради удоволствието от играта. Искате ли да изгубите семейния си бизнес? Господин Крейг?
	— Майната ти.
	— Отговори на въпроса, хлапе такова — каза Ривкин.
	В следващата минута Елена видя как Антъни премина от ярост към примирение. Накрая той каза „Не“.
	Сапожник протегна ръка към него и докосна китката му.
	— Искате ли да се провалите публично? Да опозорите дъщеря си?
	— Не.
	— А искате ли да разширите бизнеса, да го направите международен?
	— Че кой не иска?
	— Господин Крейг. Искате ли да станете мъжът, който винаги сте се надявали да станете? Мъжът, за когото четох в автобиографията ви? Мъжът, който твърдите, че сте по клюкарските списания?
	— Ти не си милиардер — каза Ривкин. — Това са пълни глупости.
	— Господин Крейг, нас не ни интересува автомобилния ви бизнес. Не ни интересуват лагерите ви.
	— Тогава какво правим тук? Хм? — Антъни погледна Елена. — Какво става тук?
	— Вашите коли, лагери, фалиралият ви бижутериен концерн и частният ви самолет, спортните и телевизионните бизнеси, глупостите с боклучавите облигации — не те са продуктите, които ни интересуват. Господин Крейг, _вие сте продуктът_. Само вие. Дойдохме тук тази вечер, за да ви дадем всичко, което искате. Всичко, което искате да бъдете.
	— На определена цена. — Ривкин вече се усмихваше, като звероукротител под аплодисментите на тълпата.
	Келнерът се върна с виното. Елена си поръча още една чаша, а Антъни поиска втора диетична кола. Дясната му ръка трепереше. Елена го беше виждала разгневен в миналото, но за него гневът беше форма на удоволствие. Това беше различно, много по-страшно, отколкото бе предполагала. Притесни се, че ще стане и ще си тръгне, ще излезе от хотела и ще поеме през площад Гроувнър, за да потъне в забвение.
	Разбра, че трябва да оправи нещата.
	— Да кажем, че няма значение как сме се озовали тук. Господин Ривкин, вие имате капитал. Ние се нуждаем от капитал. Ако работим заедно, „Крейг Интернешънъл“ може да използва финансирането на „Мустела Капитал“, за да изгради нещо великолепно. Разбираме условията ви, макар да не ни харесват. Ако се разчуе за тях, това ще бъде лошо за нас заради връзките ви.
	Ривкин отпи от виното си, после се наведе и потупа Сапожник по гърба.
	— Много забавно стана, Давид.
	— Говоря откровено, както направихте и вие. А вие сте прави, господин Сапожник, господин Ривкин. Ние не сме в позиция да преговаряме. — Елена отдели студената ръка на съпруга си от чашата с кола и я стисна, без да се прикрива. — Но вие, трийсет и една годишен израелец с връзки в корумпираното правителство на Русия и кой знае кого още…
	Ривкин се засмя.
	— Вие сте единствената ни надежда.
	Този път тишината, спуснала се над масата, беше някак по-лека. Елена я беше пречистила.
	— Мисля, че е на трийсет и една, — каза Антъни след известно време. Обърна се към Ривкин. — Четох, че си на трийсет и една.
	Сапожник вдигна чаша.
	— За бъдещето на „Крейг Интернешънъл“.
	Какво празнуваха? Елена се замисли за това, легнала в леглото в хотелската стая два часа по-късно, как съпругът й беше разбрал какво дължи на Рафаел Ривкин, как разбра за кого работи и кого представлява той, и как е станал милиардер на трийсет години.
	— Може никога да не ви се обадим. — Сапожник докосна китката на Антъни на излизане от „Шампанската зала“. — Но може и да ви се обадим.
	Елена не можа да погледне Антъни в очите. Те винаги се обаждаха.


	Дори съпругът, който скоро щеше да мине в графа „бивш“ да беше недоволен от новата ситуация, той не го каза, нито в „Шампанската зала“, нито по-късно същата вечер в елегантния им апартамент в „Конот“. Спа спокойно и се събуди обзет от радост, че отново разполага с капитали. Парите щяха да потекат през банките, а новите му партньори щяха да останат скрити зад модерната система от холдингови компании, опериращи с частни капитали. Неговите адвокати и техните адвокати щяха да прегледат всичко в подробности и абсолютно никой нямаше да получи достъп до истината.
	— Прекрасна сделка — каза Антъни на сутринта в елегантното лоби на „Конот“, докато чакаха да пристигне колата му.
	— Много се радвам за теб.
	— Заедно го направихме, не помниш ли? Тези момчета ти ги намери.
	— Не съвсем, Тони. Те са просто приятели на приятели. Ако не беше _ти_, аз никога нямаше да се справя. Никой не би могъл.
	— Не бива да казваш на никого за тази среща.
	— Знам, Тони.
	— Никой не спасява Антъни Крейг.
	— Никога.
	Той погледна навън през вратата на „Конот“. Колата щеше да пристигне всеки момент, за да ги откара на летището. Антъни можеше да я лъже с ясното съзнание, че тя знае, че я лъже. Беше усетила как трепери до нея на масата, докато Сапожник излагаше условията на сделката. Ако Антъни нарушеше договора, „Мустела Капитал“ щеше да използва всяко възможно финансово и законово средство, което имаше на разположение, за да го унищожи заедно със семейството му. Щяха да му изземат активите. Щяха да изнесат в пресата някои _подробности_ за него. В „Шампанската зала“ Елена бе очаквала Антъни да примижи, да се навъси, да се наведе през масата и да попита: „Какви подробности?“.
	Но Антъни не беше задал въпроса.
	— Господин Крейг. — Управителят изпълни малък поклон. — Колата ви пристигна, сър.
	Един влиятелен мъж, един мъж, разполагащ с капитал, не бърза. Антъни кимна на управителя.
	— Никога не съм гледал на нещата по този начин, както онзи, как му беше името, геят, ги описа.
	Елена чакаше.
	— Как го каза? — Антъни си придаде онова, което смяташе за израелски акцент. — „Не ни интересуват колите. Единственият продукт, който ни интересува, сте вие“. Харесва ми. Вярно е, нали знаеш. На прав път е плешивият шибаняк.


>	36

	_Монреал, 2016_
	На телевизионния екран в „Хюстън Авеню Бар и Грил“ до изход 77 на международното летище Монреал-Трюдо един брадат мъж с папийонка казваше, че Антъни Крейг никога няма да стане президент.
	— Чуйте ме, този кандидат никога не е _искал_ да спечели. Трудно се чуваше, защото по останалите екрани излъчваха мач по хокей на Монреал Канадиенс, по високоговорителите вървяха съобщения на два езика, а около тях разговаряха другите посетители на заведението, затова Грейс и Уилям четяха субтитрите.
	— Представете си трийсет и пет процента от собствените ви — _собствените ви_ — американски избиратели плюс още доста хора в Канада и Европа. Става дума за милиони гневни, измъчени хора с пари за харчене, които вярват на всяка негова дума. Коли ли? На кого му пука за коли? Само диктатори и рокзвезди биха си купили абсурдните му бронирани коли. На обикновените хора им харесват _идеите_ му, простата му, откачена ярост. Те се отделят от останалата част от страната, а Антъни Крейг им строи убежище. Предстои да стане главен изпълнителен директор на „Крейг Броудкастинг“. Въпрос на време е.
	— Възможно ли е това да е истина? — Уилям опря ръба на чашата си с бира до слепоочието си, сякаш това му помагаше да мисли.
	Грейс сви рамене.
	— Може и да не иска да спечели. Но много други хора, влиятелни хора, искат да спечели.
	Водещата от Си Ен Ен, руса, със сако в прасковен цвят, изрази известен цинизъм. Кой би минал през всичко това, за да загуби?
	— Погледнете настоящия ни президент: възпитан, интелигентен, внимателен. Независимо дали го харесвате или не, той не успя да постигне нищо! Невъзможно е. Президентството е замислено като най-неблагодарната работа в света. Когато сегашният президент загуби след няколко дни, Антъни Крейг, поради армията му от гневни бели хора от селските райони и предградията на цяла Америка, от щатите, които медийните елити като вас обичат да наричат „скучните щати“, ще стане _шеф_ на държавата. В това е истинската власт на Антъни Крейг.
	Водещата обвини госта си, че развива теория на конспирацията. Грейс се завъртя на стола си, за да огледа заведението и чакалнята за заминаващи за Щатите.
	— Безсмислено е да се оглеждаш, Грейс. Работата им е да бъдат невидими, когато поискат. — Уилям посочи към телевизионния екран. — Надявам се, че този мъж е прав.
	— Аз също.
	— Книгата ти няма да струва пукната пара, ако той не спечели.
	— Но няма да има толкова хора, които искат да убият майка ми.
	Помежду им се възцари мълчание, чуваха се само коледната музика от уредбата, хокеят и Си Ен Ен, дрънченето на прибори по чинии и разговорът за времето на бара. Защо канадците се изненадваха толкова, когато завалеше сняг през ноември?
	Грейс беше пратила имейл на Елена с копия до двамата й асистенти. _Знам, че си заета, но е въпрос на живот и смърт да се видим, дори само за час._ После се беше заела да търси хотели и ресторанти в периферията на централен Манхатън. Парите от обезщетението нямаше да траят дълго, но тя никога не беше виждала толкова пари в сметката си. Резервира маса за късна вечеря в „Апланд“, където ходеха известните писатели и прерови интернет за романтичен бутиков хотел. Откри един на „Бауъри“, в който мечтаеше да отседне откакто беше видяла снимки в едно списание в чакалнята на зъболекаря си.
	По уредбата обявиха, че започва подготовката за качването на борда, на седем изхода от тях. Уилям пресуши чашата си. Грейс остави своята бира недопита.
	Десет минути след излитането за Ню Йорк, Уилям тихо похъркваше, облегнат на прозореца. Беше предупредил Грейс, че самолетите му действат приспивно. Макар в представата да споделя леглото си с хъркащ мъж да нямаше нищо привлекателно, в звука, който издаваше той, имаше нещо животинско, което изпрати тръпки на развълнувано очакване по гръбнака й. След вечеря щяха да си вземат по душ. После щяха да се пъхнат под ухаещите бели чаршафи от висококачествен памук. Какво щеше да се случи след това нямаше особено значение. Приключения и откривателство за хора на средна възраст зад тройно заключени врати! Мисълта за топло голо тяло до нейното замая главата на Грейс.
	Отначало той бе притискал сребристата си чанта с лаптопа до тялото си. Сега се беше размърдал и беше разхлабил хватката. Чантата се беше изкривила и изглеждаше сякаш всеки момент може да падне на пода. Грейс я взе от него. Полетът беше международен, затова тя реши да си поръча Хайнекен, за да компенсира изоставената на летището бира. На два реда от тях една жена вече си беше поръчала бира и Грейс долавяше аромата й.
	Ободрена от това решение, тя дръпна ципа на чантата на Уилям и надникна вътре.
	Уилям работеше с най-новия, най-лек модел на Макбук. От едната му страна имаше бежова папка, пълна с документи. Грейс го погледна, за да се увери, че спи, и издърпа папката от чантата.
	Най-горният лист беше на чешки. Приличаше на принтиран репортаж от интернет със заглавие и подзаглавия, и снимка на Елена вдясно. Уилям беше подчертавал на места и си беше водил бележки. Въпреки нечетливия му почерк Грейс разпозна думата _ledňáček_. Кралско рибарче. Следващата страница и още четири след нея изглеждаха по същия начин — статии, принтирани от уебсайтове.
	Отдолу обаче имаше други документи, защипани с кламер. Тези страници изглеждаха официално, като фирмен документ или договор, изготвен в юридическа кантора. Грейс предположи, че може да е договор от издателство за книгата му на тема Арабската пролет. Междувременно стюардесата на салона приемаше поръчка на един ред пред Грейс, на английски. Полетът беше на Делта, така че жената не се хабеше да повтаря думите си и на френски.
	Тя тъкмо щеше да попита Грейс какво би искала за пиене и Грейс тъкмо щеше да каже Хайнекен и да върне документите в чантата, когато зърна името си в края на първата страница от официално изглеждащия документ. Откри го отново и на втората страница, и на още няколко. На третата страница имаше нейна снимка, от една спряна клюкарска колонка, която бе списвала за „Флаш“ през 2011 и 2012. Документът беше пет страници и името й се споменаваше често: Елиът, Елиът, Елиът, насред чешкия текст. Откри и името на майка си. Видя и „Остин“, „Флорида“, „Нешънъл флаш“ и „Елена Крейг“._ Elena Craig anonymní spisovatel._
	В скоби, на английски, беше добавено _писател в сянка_.
	— Мадам? — повика я отново стюардесата. — Да ви донеса ли нещо за пиене?
	— Може би доматен сок.
	— Лед? Лимонов сок?
	— Чист, моля.
	Полетът не беше дълъг, щяха да прекарат във въздуха само час и половина. Известно време Грейс се мъчеше да си спомни думата за такива документи и накрая успя: досие. Някой й беше направил официално досие за този мил мъж, който се преструваше на непохватен, който се беше постарал да намери евтини очила и не съвсем модерни пуловери, с които да изглежда точно по средата между умилителен и непривлекателен.
	Тя включи малката лампа над седалката и снима всяка страница от досието. После го прибра обратно в чантата на Уилям и го погледа как спи известно време. Устата му беше отворена и по брадичката и шията се беше проточила лига.
	Имаше вероятност Елена да откаже да говори с нея. Грейс извади собствения си компютър и отвори файла, който беше започнала в Стария Монреал. Подхвана го оттам, докъдето беше стигнала, обзета от ярост, с разбито сърце. Макар новинарските й мускули да бяха атрофирали, не й отне много време да завърши първата чернова на материала.
	Бяха на по-малко от двайсет минути от Ла Гуардия, когато Уилям се размърда. Отвори очи и й се усмихна. Усмивката изглеждаше искрена. Тя затвори лаптопа си.
	— Задрямал съм. — Той избърса слюнката от брадичката си. — Къде сме?
	— Снижаваме се — каза тя с надеждата, че няма да усети разочарованието в гласа й.
	— Извинявай. Съжалявам, че заспах така. Като бебе съм бил ревлив и родителите ми ме извеждали на разходка с колата, за да се успокоя. Може би това е обяснението.
	Грейс протегна ръка и бръсна прашинка от рамото му.
	— Всички сме крехки създания.
	Той взе ръката й и я целуна, след което се разсмя, сякаш никога в живота си не беше вършил нещо толкова глупаво.


>	37

	_Ню Йорк, 1994_
	Отразяването на развода им в таблоидите превърна Елена в знаменитост не само в Ню Йорк, а в целия свят. През двете години, откакто беше „хванала“ Антъни с една от танцьорките на Ем Си Хамър, тя беше създала бизнеса си за спа салони. Все още бе член на борда на директорите на „Крейг Интернешънъл“, ръководеше отдела по дизайн и си беше останала нещо като приятелка на бившия си съпруг. Разговаряха почти всеки ден или поне тя го слушаше как говори почти всеки ден. Някои жени се потапят в комфорта на анонимността, на някой плаж или в планинско градче, след като се разведат с мъж от ранга на Антъни Крейг.
	На Елена това не й беше позволено.
	Затова отначало не се изненада, когато един журналист изскочи пред нея от засада, докато вървеше към „Руската чайна“. Беше с наднормено тегло и запотен.
	— Извинявайте, че се наложи да стане така, госпожо Крейг, но оставих няколко съобщения на асистента ви и не получих отговор.
	Мъжът, който говореше с британски акцент, имаше пясъчноруса коса и пъпчиво лице.
	— Джейк Хейнс. Работя за „Дейли Мейл“.
	Тя пое месестата му длан.
	— Не възразявам да почакам тук отзад, госпожо Крейг, докато с приятелите ви си изпиете чая. После може би ще успеем да поговорим.
	Пищното представяне на новите модели крейг щеше да се състои след две седмици. Дотогава дизайнът им трябваше да бъде пазен в тайна. Първата й мисъл бе, че някой е пратил на журналиста снимки на колите.
	— За какво да говорим, господин Хейнс?
	— За миналото ви.
	В дамската тоалетна Елена първо се увери, че е сама, и после се обади на Сергей от мобилния си телефон. Той я посъветва да се успокои, да отрече всичко и да задържи журналиста в ресторанта колкото може по-дълго.
	Трудно й беше да се концентрира върху разговора с приятелките си и клюките, които обменяха. Елена беше единствената работеща жена сред тях и те смятаха, че е нелепо да си губи времето с това. Можеха да разберат участието в доброволчески организации, подкрепящи изкуствата. Това беше бляскаво. Имаше откривания на събития и партита за събиране на средства за едно или друго. Но да си причинява управлението на разрастваща се компания, да обучава служители, да се занимава с недвижими имоти и да плаща данъци — за какво й беше цялото това главоболие?
	Когато обядът свърши, целувките по бузите бяха разменени и се договори дата за следващата сбирка, Елена се престори, че отново отива в тоалетната за последен път, след което седна при журналиста на масата му в един тъмен ъгъл.
	— С какво мога да ви бъда полезна, господин Хейнс?
	— _Ledňáček._ Сигурен съм, че го произнасям погрешно, но на английски се превежда като _кралско рибарче_, нали?
	Щом й показа документите, на Елена й стана ясно, че някой му ги е дал съзнателно. Журналистът разполагаше с много повече от псевдонима й и цялата информация беше вярна: вербуването й, участието на родителите й, Жан-Ив дьо Мулен, годините в Монреал, страница след страница за Антъни и връзките му с политически фигури, собствените му политически амбиции. Тя не видя някъде да се споменава името на Сергей или пък спасяването на „Крейг Интернешънъл“ от фалита, но имаше документи за майка й и се споменаваше псевдонимът й, Върба, което я шокира.
	От документите разбра, че Антъни има и друга дъщеря, Алина, и бързо пресметна. Алина беше родена девет месеца след посещението им в Москва през 1987. Кристина имаше половин сестра в Москва, дъщеря на проститутка.
	— Това са измислици, господин Хейнс.
	— Можете ли да го докажете, госпожо Крейг?
	Елена се засмя.
	— Мисля, че е ваша работа да докажете, че това е истина, господин Хейнс. Уверявам ви, че не е и който ви е дал всички тези документи е замесен в нечисти работи. Ако публикувате и една дума от това, адвокатите ми ще ви съсипят заедно с вестника.
	— Това ми звучи като заплаха и то отправена не другаде, а в родината на Първата поправка. — Той се облегна на стола, скръсти ръце върху корема си и я погледна с доволна усмивчица. На Елена й се стори, че по врата му има повече косми, отколкото по лицето, затова се съсредоточи върху тях и се опита да познае на колко години е — петдесет и седем? — вместо да се поддаде на паниката, от която й беше трудно да диша.
	Мъжът нямаше венчална халка.
	— Имате ли деца, господин Хейнс? — попита тя възможно най-спокойно.
	— Не съм имал удоволствието.
	— Женен ли сте?
	— Три пъти. В момента съм ерген.
	— Представете си тогава, какво би било да имате жена и дете, които ви обичат. Представете си какво ще им причини подобна клевета.
	— Пиша за таблоиди от двайсетгодишен, госпожо Крейг. Честно казано, не е моя работа да защитавам шпиони само защото разкриването им би наранило нечии чувства.
	Елена положи усилия да не скочи от масата, да задържи погледа му и да продължи да мисли ясно. Мислеше за Кристина, която беше в дванайсети клас и как би й се отразило всичко това. Как щеше да се чувства в университета като дъщеря на двама души, обвинени в държавна измяна? Елена си помисли за обяда, който току-що бе приключил, за „Да Кюр Крейг“, за автомобилния бизнес, за майка си.
	— Шпиони? Не ставайте смешен, господин Хейнс. Исках да кажа единствено, че малко човещина няма да навреди.
	Той продължи да я гледа, без да каже нищо.
	— Вашият… — Елена се насили да запази самообладание. — Вашият вестник наистина ли ще публикува всички тези измислици?
	— Още не съм ги показал на никого. Исках първо вие да ги видите.
	Когато телефонът й звънна, тя се почувства така, сякаш някой й бе хвърлил спасително въже, беше й предложил оправдание да отклони поглед от журналиста.
	— Ало?
	— Там ли е още? — попита Сергей.
	— Да.
	— Отвън сме. Сега, Еленка, ще се представим за твои адвокати. Да? Ще го поканим на среща в „Ла Кюр Крейг“. Трябва само да го вкараме в колата. Разбираш ли?
	— Да.
	— Бъди спокойна. Заинтересувана си от онова, което е открил, от източника, но всичко е измислица. Измислица, да?
	— Абсолютна измислица. — Елена погледна Джейк Хейнс и се усмихна.
	— Идваме след минута.
	— Доскоро.
	Елена си пое дълбоко дъх.
	— Щях да се срещам с адвокатите си този следобед, за да обсъдим няколко сделки с недвижими имоти за бизнеса ми със спа салони.
	— „Ла Кюр Крейг“.
	— Запознат ли сте с бизнеса ми? Бихте ли искали да дойдете с мен? С нас? Иска ми се и те да видят това, което сте събрали, за да знаем кой се опитва да опетни репутацията ни. И тъй като едва ли ще можете да извлечете някаква журналистическа полза от това, може би ще напишете материал за първия си маникюр.
	Журналистът вдигна поглед. Сергей и хората му бяха пристигнали.


	Две седмици по-късно Елена научи, че Джейк Хейнс се е самоубил в хотел „Алгонкуин“ с комбинация от качествено уиски, антидепресанти и сънотворни. Няколко екипа провериха всичко в Прага, Москва и Монреал, за да заличат каквото можеше да се заличи. Откриха мъжа, който беше продал документите на Хейнс, и той също бе победен от злотворния ефект на алкохола и психическите разстройства.
	След изправянето на бизнеса на Крейг на крака поръчките от чужбина за бронираните седани и джипове марка „Крейг“ нараснаха лавинообразно: първо в Русия, после в Близкия изток, в Китай, във Венецуела. Няколко хип-хоп звезди си купиха такива коли за видеоклиповете си, феновете им ги копираха и това се оказа достатъчно автомобилният бизнес на „Крейг Интернешънъл“ да отбележи първата си година на печалба.
	На Автомобилното изложение във Франкфурт през 1995 Антъни Крейг се запозна с млад модел от Молдова и когато се обади на Елена да й съобщи за новата си приятелка, тя просто го поздрави и пийна вино.


>	38

	_Ню Йорк, 2016_
	Докато чакаха такси пред Ла Гуардия, Грейс отмени резервацията за вечеря и запази две единични стаи в „Холидей Ин“. Беше прехвърлила наум всичко, което Уилям бе казал и направил, откакто се бяха срещнали във фоайето на Института за изучаване на тоталитарните режими, и сега виждаше всичко в нова светлина.
	Шофьорът на таксито, на чиято карта, сложена над таблото, пишеше, че се казва Лилиса, подкара през мъглата и дъжда. По уредбата звучаха „Вариации на Голдбърг“ в изпълнение на Глен Гулд, което Грейс не очакваше от жълто такси.
	— Това записът от 1981 ли е? — попита Уилям и се приведе напред.
	— Да, сър — отвърна Лилиса.
	— В този запис си тананика, докато свири.
	— Да, сър. Много ми харесва. Много човешко.
	Уилям прегърна Грейс през раменете.
	— Много човешко — повтори той.
	На Грейс й идеше да го отблъсне, да го зашлеви, да го разпита, да му се разкрещи в лицето. Но вместо това протегна ръка и докосна неговата.
	— Когато завършиш книгата си и я пуснат по книжарниците, може би ще дойдеш с мен в Лондон — каза Уилям.
	„О, спри. Моля те, спри — помисли си Грейс. — Аз ти вярвах.“
	— Така де, какво те задържа в Америка? Майка ти, предполагам. Е, можем да вземем и нея. Вярно, времето в Англия не е особено хубаво. Добре де, ужасно е. Но както видяхме току-що, в Монреал също не е особено приятно. Имаме прилична здравна система. Дори понякога да не е чак толкова добра, е безплатна. Може би ако и двамата работим, ще можем да я настаним в по-хубав дом от онзи във Флорида? Ако има градина или парк наблизо, още по-добре. През уикендите ще можем да я извеждаме на разходка. Ти спомена, че искаш да заведеш майка си в Прага, да я види, докато още може да вижда. Един полет от Лондон с някоя от нискобюджетните линии е направо без пари.
	Устата на Грейс беше пресъхнала. Тя не можеше да се насили да го погледне.
	— Може да започнеш работа в някой вестник или на свободна практика, или да напишеш друга книга. Можем да живеем в моя апартамент или да обединим спестяванията си и да си вземем нещо малко по-хубаво, с по-качествен водопровод. Английските водопроводи! Те няма да ти харесат.
	По бузата на Грейс потече сълза, тя я избърса и погледна през прозореца, за да не я забележи Уилям. Беше впрегнала всичките си сили да се въздържи от сблъсък, да не го попита за досието и кой е всъщност. Как смееше!
	Шофьорът намали звуците на пианото и каза нещо за трафика по „Гранд Сентръл Паркуей“. Зададе някакъв въпрос и Грейс не можа да отговори, защото не искаше Уилям да усети емоциите, които я бяха завладели, в гласа й.
	— Сигурен съм, че така става. — Уилям вдигна палци към Лилиса. — Ще се доверим на инстинктите и опита ви, сър.
	„Това със сигурност го няма в наръчниците за добри шпиони — каза си Грейс, — да се налага да си криеш насълзените очи от човека, който щеше да ти става гадже.“
	— Наред ли е всичко, Грейс?
	— Да, добре съм. Благодаря. Просто се замислих за майка си.
	Шофьорът се оказа прав за трафика. Един миниван се беше сблъскал с камионче за доставки на храна със снимка на Тадж Махал отстрани. По-късно в полумрака на тунела Куинс Мидтаун Уилям протегна ръка, докосна лицето й и я целуна. Грейс не му попречи. Тунелът беше дълъг, движението беше натоварено, колите се движеха бавно и те се целуваха дълго. Грейс забрави къде са и какво знае за Уилям. Искаше само Ийст Ривър да стане безкрайна. Ако никога не стигнеха до Манхатън, можеха да станат любовници, да се удавят в миризмата на сажди и изгорели газове, в ръмженето на двигатели и звуците от пианото на Глен Гулд и да останат тук завинаги.
	Накрая тунелът свърши и те излязоха сред светлините на града. Докато минаваха под табелата за Център-Транзит-Север, Грейс изгуби търпение. Дъхът му, носът му, дългите му пръсти, звукът от допира на очилата им, всичко това беше измама. Тя го отблъсна така силно, че главата му се удари в прозореца.
	Той потърка тила си и погледна Грейс, а погледът зад очилата се промени от шокиран в разбиращ.
	— Чакай, Грейс…
	— Помисли, преди да кажеш нещо, Уилям, ако това е истинското ти име.
	Западна Трийсет и девета улица бе тясна и хаотична. Подминаха един коктейлбар, където Грейс искаше да се напие същата вечер, сама.
	— Грейс, слушай ме внимателно. — Гласът на Уилям бе изтънял, паникьосан. — Ще ти разкажа всичко.
	Точно след бара група младежи по тениски стояха и пушеха пред ирландски пъб. Шофьорът заобиколи мъж в син дъждобран, застанал зад сребриста количка за хотдог с чадър над главата си, и спря пред входа на „Холидей Ин“. Пред хотела ремонтираха тротоара и слизането от таксито от тази страна на улицата беше затруднено.
	Към този момент Глен Гулд свиреше толкова бързо, че вече не можеха да чуват гласа му. Уилям се опита да плати, но Грейс го изпревари и подаде на шофьора кредитната си карта.
	— Запазих ти стая с мисълта, че ще бъда достатъчно силна да игнорирам факта, че си шпионин. Помислих си, че ще измисля начин да се предпазя, да поема по някакъв начин контрол на ситуацията, дори _да бъда с теб_ някак си. Но не мога да игнорирам факта, че си шпионин, че само си се преструвал, че ме харесваш. Затова влез и им кажи, че нямаш нужда от стая, и после иди, където ходят твоите хора. В руското посолство?
	Сега пианото беше затихнало и Грейс отново чуваше как Глен Гулд си тананика. След като отказа да погледне Уилям в очите, той отвори вратата и излезе от колата. Вътре нахлу студен вятър. Шофьорът й благодари за бакшиша, изскочи навън и се опита да каже нещо на Уилям.
	Уилям не му обърна внимание, а се наведе към колата. Лицето му беше бледо, а гласът — нервен.
	— Грейс, права си. Не бях напълно честен, но ти гарантирам, че каквото и да си мислиш, не е вярно. Щом чуеш какво имам да ти кажа, всичко ще се промени.
	— Не са ли това думите, които казва всеки предател? — Грейс притисна гръб към облегалката на таксито. — Повярвах, че ти… ме харесваш. Повярвах, че се опитваш да ми помогнеш. Боже мой, ти ми помогна да погреба котката си. Как можеш да причиняваш подобни неща на хората?
	— Хайде да влезем вътре. Ще ти покажа някои неща. Едно предложение.
	— Ти заспа в самолета, Уилям. Вече видях нещата ти.
	Уилям протегна ръка, за да й помогне да слезе от таксито.
	— Това не си го виждала.
	— Махни се, Иван. Не желая да те докосвам.
	— Допреди малко ме целуваше.
	— Промених решението си.
	Уилям въздъхна и отстъпи назад. Грейс слезе от таксито без помощта на ничия ръка. Шофьорът попита Уилям дали са пристигнали в Ню Йорк без багаж.
	— Беше необичайно пътуване — тъжно каза Уилям.
	Времето сякаш забави ход. Отначало Грейс си помисли, че е от недоспиване, от глад, че изтощението играе номера на слуха й. Звукът започна ниско, като тътен под звуците на пианото, и се засили, когато тя пристъпи към улицата.
	— Ей! — извика продавачът на хотдог.
	Една черна кола се беше появила иззад скелето зад количката за хотдог и се носеше по улицата. Отначало Грейс я помисли за полицейска кола, без обозначения и без сирена, на път към някой инцидент. Но макар наистина да нямаше сирена, колата се носеше право към тях.
	Шофьорът изкрещя и се покатери на покрива на колата си. Уилям произнесе името й и я обгърна с ръце. Тя се опита да се дръпне, но той бе по-силен от нея.
	— Внимавай! — каза той и Грейс си помисли, че сега ще я нарани. Затвори очи.
	Но той не я нарани. Грейс почувства как той я вдига като безпомощно дете и я блъска зад таксито, към пространството между две коли.
	Тя падна назад и главата й се удари в асфалта в мига, в който черната кола се изравни с таксито и се вряза в Уилям.


>	39

	_Ню Йорк, 2016_
	Уилям тъкмо се извръщаше, когато колата го удари. Главата и раменете му срещнаха капака и предното стъкло и после тялото му излетя във въздуха с развети, некоординирани крайници, а колата се отдалечи, без да забавя ход. Той се приземи с ужасен звук.
	Едното ухо на Грейс кървеше. Крещейки името му, тя запълзя между колите към Уилям. Лицето му бе окървавено, а очите — затворени. Грейс взе ръцете му в своите и му каза, че ще се оправи. Вече нямаше значение кой е. Една от обувките му се беше изхлузила, видя тя, при удара с колата, и сега се виждаше, че чорапите му са от два различни чифта.
	Зад нея крещяха хора. _911. Линейка. Доктор. Номерът на колата._ После навсякъде имаше крака и гласове, и Грейс искаше всички да млъкнат, защото се опитваше да напипа пулса на Уилям. В следващия момент тя усети нечии ръце на раменете си и чу някой, който я наричаше „Сладурче“.
	— Аз съм лекар — каза жената.
	После от другата страна на Уилям коленичи друга жена. Отначало изглеждаше наред, но после Грейс осъзна, че те са навсякъде.
	— Не! — изкрещя тя. — Махни се от него!
	Някой я задържа назад, когато се опита да спре жената, преструваща се на лекар, да нарани Уилям. Никой не разбираше за какво говори, че всички ги гледаха, че всички бяха под наблюдение.
	— Госпожо, вие сте в шок — каза един мъж, чието лице се оказа твърде близо до това на Грейс и тя го блъсна.
	Сега се чуваха сирени, а тя не искаше линейка, защото това означаваше, че той не може да стане сам.
	— Съжалявам — казваше лекарката.
	Грейс взе отново ръката на Уилям в своята и доближи ухото си, онова, което не кървеше, до гърдите му. _Млъкнете, всички! _Не чуваше нищо заради сирените.
	Бяха пристигнали и полицаите и когато тя се опита да мине покрай тях, за да се увери, че парамедиците от линейката са истински парамедици, един мъж й кресна в лицето да се дръпне назад _незабавно_, по дяволите.
	Лилиса, шофьорът на таксито, държеше нейната чанта и чантата за лаптоп на Уилям. Сега й ги подаде и попи кръвта от ухото й с кърпичка.
	— Опитаха се да ударят вас — каза той. — Колата се появи, когато вие излязохте, вие.
	При наличието на бригада работници, оправящи тротоара, линейката, полицията и хората от хотела, тълпата се беше сгъстила доста. Грейс беше сигурна, че убиецът в колата не действа сам. Няколко души започнаха да я сочат и двама униформени полицаи, мъж и жена, тръгнаха към нея.
	И двамата бяха около трийсетгодишни, и двамата високи.
	— Разбрахме, че сте били с господина — започна жената, — когато са го блъснали.
	Грейс кимна. Опитваше се да разбере дали в двамата има нещо подозрително. Жената говореше с убедителен бруклински акцент.
	— Работехме заедно.
	— Как се казва?
	Грейс се огледа и видя двама мъже в делови костюми, облегнати на витрината на „Холидей Ин“, да я наблюдават. Единият носеше бомбе.
	— Уилям Ковали.
	От тълпата на тротоара се измъкнаха още двама мъже и застанаха до полицаите, единият по джинси и блейзър, а другият, с грижливо оформена къса брада, в син костюм, който изглеждаше прекалено голям за него. Брадатият й показа значката си и се представи. Другият не обърна никакво внимание на униформените. Преди мъжът да успее да си каже името, Грейс започна да отстъпва назад и навлезе в тълпата.
	— Чакайте! — извика детективът с брадата.
	Тя знаеше, че е опасен, че е от преследвачите, затова го удари по главата с чантата с лаптопа на Уилям и хукна да бяга по Шесто авеню през тълпите пешеходци, без да обръща внимание на червените светофари, крещейки по шофьорите, които изглеждаха сякаш нямат намерение да спрат, за да мине. Тя чуваше стъпки след себе си и викове, макар че заради вятъра не разбираше какво й викат.
	Грейс нахлу в Брайънт парк, където на зимния базар се беше събрала огромна тълпа. Учебният ден беше свършил и децата, заедно с бавачките, се бяха присъединили към влюбените двойки на ледената пързалка. Не се виждаше подходящо скривалище, тъй като листата на дърветата бяха окапали, затова Грейс си купи черна вълнена шапка от един павилион, макар да струваше четирийсет долара. Дръпна я ниско над очите си и се сля с тълпата туристи.
	Грейс погледна през рамо и видя така нареченият детектив и жената полицай да вървят из базара. Грейс си съблече якето, завърза го на кръста си и влезе в необичайно елегантната обществена тоалетна на парка. Заключи се в една кабинка и седна на тоалетната чиния. Никой истински детектив не би я преследвал. Имаше предостатъчно очевидци на смъртта на Уилям. Някой беше запомнил и номера на колата.
	Тоалетната в Брайънт парк беше популярно място. Непрекъснато влизаха и излизаха жени и момичета, смееха се и се оплакваха, говореха за момчета и мъже.
	Грейс се облегна назад, затвори очи и си припомни точно как беше загинал Уилям. Помисли си за чорапите му, един черен и един син, единият леко изхлузен. Къде ли беше излетяла обувката му? Помисли си за Катка и баща й и за Зип. Ако не се беше държала като такава егоистка, ако по пътя между Прага и Млада Болеслав просто беше интервюирала Елена за етикета по време на официални коледни вечери и за подходящи съвети при пазаруване на бутилка шампанско, всички щяха още да са живи. Тя заплака, насили се да спре и когато осъзна, че тоалетната насред Манхатън е напълно подходящо място за плакане, си отпусна душата.
	Остана в кабинката един час, плачеше, мразеше се, мразеше Елена, тревожеше се за майка си, за паричното си състояние, за неизбежното си убийство. Когато се почувства готова да излезе, тя откри адреса на най-близкия полицейски участък. Намираше се на петнайсет минути пеша. Ако детективите бяха истински, щяха да са в участъка и тя щеше да им предложи напълно логично обяснение за бягството си. Тя наплиска зачервените си очи с вода, изми ухото си, покрито със засъхнала кръв и прибра косата си под шапката.
	Може би детективите дори щяха да предложат някакъв начин да опази майка си. Когато се прибереше в хотелската си стая тази вечер, Грейс щеше да разшири черновата на материала си така, както разбираше историята, а на сутринта щеше да вземе такси до търговския център „Един свят“ и да я продаде на списание „Ню Йоркър“.
	Всичко беше свършило.
	Тя отвори вратата към мрака, който бе паднал, докато тя бе седяла в кабинката. Хладният въздух в парка я удари в лицето, докато очите й свикваха с липсата на светлина. Никой не я чакаше пред портата от ковано желязо. Грейс си погледна телефона за инструкции накъде да върви и пое наляво.
	Макар да бе скрит в сянката, мъжът зад каменната арка й се стори познат. Тя кривна от пътя към участъка и навлезе по-дълбоко в Брайънт Парк по Четирийсет и втора улица, покрай масите за пинг-понг и павилионите на базара. Когато ускори крачка, мъжът също ускори крачка. Тя се обърна за миг и си спомни къде го беше виждала — той беше един от двамата, които се облягаха на витрината на „Холидей Ин“.
	Грейс дишаше дълбоко, по начина, на който я беше научил инструкторът по самоотбрана. Когато човек се паникьоса, той спира да мисли. Тя искаше да подбере най-добрия момент да побегне. Наблизо мина група туристи от Китай, водени от гид с усилвател на микрофона. Грейс се втурна напред и заобиколи групата, използвайки я като препятствие за преследвача си. Бяха убили Уилям посред бял ден, на оживена улица, и ако той не я беше отместил от пътя им, щяха да убият и нея. Тя вървеше бързо през тълпата, гледаше кънкьорите, поела по диагонал през парка, след което свърна вдясно, за да обърка мъжа, ако вече я беше видял. От южната страна на пързалката светлините бяха по-приглушени. Тя се приближи до една детска въртележка и отново огледа парка за евентуално скривалище между двете градини с платани. Докато се озърташе, се блъсна в друг мъж. Отскочи назад и падна на земята, стиснала чантата си в една ръка и чантата на Уилям в другата. Това беше вторият мъж, който я беше гледал от витрината на „Холидей Ин“. Мъжът с бомбето.
	Зад нея партньорът му пристигна задъхан.
	Пейките в парка бяха празни. Над паважа се носеха листа. Децата и родителите им бяха или на пързалката, или на въртележката. Мъжът, в когото се беше блъснала Грейс, мъжът с бомбето, вдигна ръка, стиснала пистолет.
	— Добре се справи, Грейс.
	— Чакайте. Не можете да го направите. — Тя захвърли чантата си към мъжа, но той отби удара. Чантата с компютъра на Уилям беше толкова тежка, че дори от седнало положение най-доброто, което би мога да постигне, бе да я метне със засилка към коленете на убийците. Чантата прелетя между тях и се приземи сред листата. Грейс се дръпна назад, когато мъжете се надвесиха над нея. И двамата бяха въоръжени и не изглеждаха притеснени от вероятността някой да ги види.
	— Можем да правим каквото си поискаме — каза мъжът с бомбето. Погледна наляво и надясно и се прицели.
	Грейс затвори очи и макар да не беше влизала в църква по друг повод, освен сватба или погребение, каза наум кратка молитва. Последваха две изпуквания, не по-силни от онези, които бе чула около масите за пинг-понг, заглушени от възторжените викове на децата на въртележката и ледената пързалка в далечината. Не я заболя, поне за момента.
	Тя отвори очи, когато чу две тупвания. Двамата мъже в костюми лежаха на земята, а бомбето се търкаляше. Над тях стоеше Робърта Маккий. Протегна ръка в ръкавица към чантата на Грейс и тази на Уилям.
	— Ставай. Да вървим.


>	40

	_Сочи, Русия, 2014_
	Елена гледаше мъжа с номер 11, определено най-бавния и най-дребен играч на леда. Съотборниците му в червени екипи му подадоха шайбата, за да стреля към вратаря. Никой от противниковия отбор в бяло не тръгна към него, когато му подадоха шайбата, макар да смазваха всеки друг, когато я овладееше. Автоматичната видеокамера следваше всяко движение на номер 11, независимо дали шайбата беше у него или не, а фотографите, дошли от цял свят, го обливаха със светлината на светкавиците си всеки път, когато стреляше към вратата.
	Александър Миронов, президентът на Руската федерация, се беше подготвил за Олимпиадата в Сочи, като бе облякъл спортен екип, и се бе превърнал в звездата на петдесетмилиардното шоу. Макар до церемонията по откриването да оставаше само месец, закритата пързалка „Болшой“ бе единствената завършена сграда. Само че това нямаше значение. Под купола на пързалката, чиято форма наподобяваше бляскаво яйце на Фаберже, Миронов олицетворяваше Русия, Русия, която се беше върнала на сцената, величествена, богата, тайнствена, могъща.
	Когато един от най-добрите вратари на хокей позволи на Миронов да вкара шайбата във вратата, малка тълпа от ВИП гости и руски журналисти заръкопляскаха. Високо над леда, в луксозната ложа, Елена също учтиво запляска с ръце.
	— Ако Антъни се беше кандидатирал за губернатор на Ню Йорк, щеше да загуби. — Сергей Сорокин лапна парче шоколад. За разлика от шефа си, той не играеше хокей, не ловуваше и не играеше джудо, и през последните десет години, според Елена, се беше превърнал в морж.
	— Толкова време си прекарал в Америка, а още не я разбираш — каза Елена. — Той може да загуби и да спечели едновременно, да популяризира марката си.
	— Ние му изградихме марката, Еленка. Твоята също. Щеше да е фалирал, ако не бяхме ние, нищо, че се досеща за това само наполовина. И не мисля, че провалът се вписва в марката му.
	Елена въздъхна. Не желаеше дори да мисли за „Мустела Капитал“, камо ли да обсъжда фирмата.
	— Добре, Сергей.
	— Нашият Антъни може и да не е най-великият бизнесмен в света. Но е блестящ в маркетинга. — Сергей посочи надолу към Миронов, който приемаше поздравленията на съотборниците си и на почитателите от публиката. Мачът беше свършил. — Като Александър. Някои мъже инстинктивно разбират желанията на обикновените хора.
	— Но Крейг някога беше луксозна марка.
	Сергей се засмя.
	— О, моля те, Еленка, ти си европейка. „Крейг“ никога не е била луксозна марка.
	Елена слушаше как Сергей й разказва всичко за бизнеса на бившия й съпруг. Клиентите на „Крейг“, публиката на „Крейг“ бяха новобогаташите или онези, които чувстваха, че _заслужават_ да станат богати, но им липсваше интелигентността или мотивацията да направят нещо по въпроса. Тези хора, според определението на Сергей, бяха бели, гневни, онеправдани и затънали в дългове. Купуваха си крейгове на кредит, почти никога с пари в брой. Крейгът беше най-често продаваната кола на лизинг, защото това беше най-евтиният начин човек да се сдобие с нея. Броят на просрочените плащания беше необичайно висок.
	— Данните от статистическите ни проучвания сочат, че ако той се включи в надпреварата през 2016, ще получи гласовете на между двайсет и пет и трийсет процента от американските избиратели. Ако прояви смелостта да им даде онова, което искат. А то, Еленка, уверявам те, няма нищо общо с лукса.
	— А с какво има общо?
	На вратата се почука. Сергей се изправи и тя го последва. Бяха я претърсили три пъти и й бяха взели телефона. Сергей с пъшкане успя да се изправи на крака и да стигне до вратата.
	Отвън стояха пет или седем бодигарда, огромни въоръжени мъже с късо подстригана коса и черни униформи с елементи от еластична материя. Александър Миронов влезе в луксозната ложа в хокеен екип, обут в черни оксфордки. Сергей бе омекнал през изминалите години, но Миронов бе закоравял. Той изчака Елена да прекоси ложата и да го целуне.
	— Нашето великолепно Кралско рибарче — обърна се той към Сергей.
	Сергей изръкопляска, а Елена реши, че това е нелепо.
	— Обичам чехкините. — Миронов си свали лакътните предпазители, докато Елена и Сергей се връщаха по местата си. — Обичам чехите. Забавно е как наричате прехода си, Кадифената революция. Това е типът революции, които харесвам. Нито един агент, ваш или наш, не влезе в затвора, да не говорим, да го отвлекат и да го застрелят в някоя уличка. Добри души са чехите. Близки на сърцето ми.
	Елена не можеше да го понася.
	— Имате предвид, че сме покорни.
	— Имам предвид, че не допускате емоциите да се намесят при взимането на правилното решение. Видял съм прекалено много хора, които си съсипват живота заради лишени от смисъл принципи. Вие, чехите, сте твърде мъдри за това.
	Елена не искаше да му благодари, защото това в никакъв случай не беше искрен комплимент. Той я подготвяше. Всяка дума, която казваше, всеки ход, който правеше, целеше да доведе до определен резултат в някакъв момент.
	Тя преглътна чувствата си и се усмихна.
	— Заради вас, двамата лоши руснаци, от четирийсет години нямам връзка с добрата си чешка душа.
	— Сега ти си американка благодарение на нас. — Миронов извади бутилка бяло румънско вино от кофичката с лед и напълни чашата на Елена. Отвори две бутилки бира, една за Сергей и една за себе си, и вдигна своята. — За Америка.
	И Сергей, и Елена повториха „За Америка“ и вдигнаха питиетата си.
	После в центъра „Болшой“ настъпи тишина, която Елена не искаше да нарушава. Миронов беше поканил Елена да се присъедини към ВИП делегацията в олимпийското село в Сочи като неофициален посланик и на Съединените щати, и на Чехия. „Ла Кюр Крейг“ имаше салони в Москва и Санкт Петербург. Защо не и в Сочи?
	Самият Миронов сякаш се наслаждаваше на тишината и напрежението, царящо в ложата. Накрая остави бирата си и кимна на Сергей.
	— С президента си говорихме за твоята ситуация — каза Сергей, пъхна ръка в чантата си и извади една папка. Отвори я на снимка на млада жена в кожено палто. — Алина ще придружи президента на няколко от състезанията тук в Сочи.
	Въпреки изминалите години, Елена отново се разстрои.
	— Алина знае ли, че е дъщеря на Тони?
	— Не. Но мислим, че е време да разбере за нея.
	— Ще му кажеш преди Олимпиадата. — Миронов посочи Елена с бутилката си бира. — Така че когато я види с мен тук, на стадиона, ще разбере какво ни дължи. Става дума за нещо повече от пари, нали разбираш.
	— Какво да му кажа?
	Сергей се наведе напред, подпрял лакти на коленете си. Изглеждаше леко неловко.
	— Тази негова липса на дисциплина е едновременно най-голямата му сила и… ами, малко ни плаши.
	Миронов се прокашля и направи на Сергей знак да замълчи.
	— Антъни е с неконвенционално мислене, но дълбоко в себе си е просто мъж, честолюбив мъж — каза Миронов. — Той мисли _по съвсем нормален начин_, макар никога да не говори за това. Въпреки всичките му чудесни недостатъци нашият Антъни Крейг не е имбецил. Разбирам какво казваш, Елена. Може би трябва да действаме с похвали вместо със заплахи. Засега ще го насърчим да се кандидатира за изборите през 2016. Ще започнем да помагаме по наш си начин.
	— Как?
	— С помощта на великолепните ви американски институции и изобретения. Модерна демокрация, модерни медии, модерни технологии — те са вашите троянски коне и ние ще ги употребим срещу вас.
	— Тони никога няма да успее да спечели изборите по този начин.
	— Ще спечели — каза Сергей.
	— Родителите ми са в Справочника на Цибулка. Извън тази ложа има хора, които знаят откъде идвам, знаят достатъчно за мен, за да ме арестуват за държавна измяна. Само в Млада Болеслав има поне десет души…
	Миронов придърпа един от меките столове до нея. Изведнъж всичко замириса на прясна боя и току-що разопакована пластмаса: виното, столът, сградата, дъхът на президента на Русия. Гласът му бе мек.
	— Всеки ден някой публикува по нещо за мен и миналото ми, което може да ме вкара в затвора за държавна измяна. Всеки ден, мое Кралско рибарче. Ние идваме от КГБ. Аз бях шеф на ФСБ. — Той се засмя.
	— Ами ако имат доказателства, като Джейк Хейнс? Доказателства за онова, което наистина правех в университета, което правех в Страсбург и Монреал? Ами ако имат записи?
	— Няма доказателства. Дори ако е останало нещо, то е изфабрикувано от влиятелните ни врагове. Враговете на народа.
	Комунистическият израз — враговете на народа — се появи в главата й като стара песен. Елена се облегна назад.
	— В Русия нещата може и да стават по този начин, но в Америка е различно.
	Миронов си допи бирата и стана да си отвори втора.
	— Ще видиш. А сега да поговорим за бъдещето. Как можем да ти помогнем да помогнеш на съпруга си да стане най-могъщият човек на света?


>	41

	_Ню Йорк, 2016_
	Грейс погледна през прозореца на апартамента с една спалня в хотел „Плаза“. Беше прекалено тъмно, за да се наслади на гледката към парка.
	Зад нея Робърта Маккий седна на леглото.
	— Разбирам защо би поискала да напишеш тази книга. — Робърта наля малката бутилка шампанско от минибара във водна чаша. — Представяш си как те показват по Си Ен Ен, как разговаряш с Андерсън Купър. Нали? „Таблоидната драскачка, превърнала се в разследващ журналист“. Но това няма да се случи.
	Грейс се извърна от прозореца и седна на кремавия стол до леглото. Ръцете й все още бяха студени и трепереха, макар да ги беше държала под горещата вода пет минути, когато се бяха качили в апартамента.
	— Ако отида в полицията…
	— Ще те отпратят. А аз няма да съм там, за да те спася следващия път, както в Брайънт парк. Няма да съм там, за да спася майка ти или бившия ти съпруг. Знам, че за теб е вълнуващо, че си разкрила нещо. Хората от поколението на госпожа Крейг не бяха толкова внимателни. Пазеха записи, физически записи. Повечето вече са изчезнали, както знаеш. Честно, Грейс, ако отидеш в полицията, ще те сметнат за любителка на теориите на конспирацията и ще ти се подиграят, докато те гонят оттам.
	— ФБР може да извика госпожа Крейг на разпит.
	— Да я извика на разпит? — Робърта се засмя. — След час ще е записала часове за спа на всички в централата на ФБР. Грейс, ФБР не може да направи нищо за теб. Всеки ден изчезват още и още доказателства. Тези, които отиват при тях с някаква история, като теб, ще се окажат дискредитирани и опозорени. Ти си параноична, истерична жена, която _беше уволнена от таблоид_.
	Грейс пипна нараненото си ухо. Не вярваше на Робърта, но нямаше причина да вярва и на полицията или ФБР.
	— Откъде мога да съм сигурна, че не си убила ти котката ми?
	Робърта сви рамене.
	— Не можеш. Но _със сигурност знаеш_, че можех да те убия неведнъж. Знаеш, че спасих живота ти. Госпожа Крейг искаше двамата с Брадли да те пазим. Последният журналист, който се опита да напише тази история, не свърши добре. Разбира се, той имаше документи. Не боклуците, които ти си намерила. Но сега живеем в други времена. Можеш да публикуваш статията във Фейсбук заедно с документите, данните от Справочника на Цибулка, да разкажеш за случилото се с теб. Повечето хора ще го сметнат за брътвеж. Но някои…
	Грейс беше натиснала „Запис“ на приложението диктофон на телефона си в колата, докато Робърта се обясняваше със служителя, който паркираше колите. Първият й инстинкт, след като Робърта застреля двамата мъже, беше да хукне да бяга и да бяга чак до участъка, както беше планирала. Но докато минаваха покрай въртележката под ръка, Робърта й прошепна: „Спокойно, спокойно, усмихни се“. Беше казала и нещо, което Грейс не очакваше: _Уилям те обичаше._
	Макар Уилям да бе работил за Елена, той не бе знаел, че Робърта и партньорът й, Брадли Теб, работеха за Елена. „Лястовиците“ и „гарваните“ отговаряха пред един и същ шеф, но помежду им невинаги цареше съгласие относно методите, които да използват. Създаваха се съюзи и Робърта и Брадли бяха в орбитата на Елена. Тя беше техен ментор.
	Шефовете им бяха искали да елиминират Грейс, след като разбраха какво има в компютъра и телефона си, след като осъзнаха с кого се е свързала. Елена имаше по-елегантно решение.
	В колата Робърта беше показала на Грейс снимки на съобщения, които Уилям бе пращал на Елена. Когато всичко свършеше, Уилям планираше да вземе Грейс и майка й в Англия. В апартамента в „Плаза“ Грейс помоли да види съобщенията отново.
	— Защо просто не ми каза? — попита тя, докато ги четеше и си представяше какъв живот би могла да изживее с него.
	— Щеше да ти каже днес. Щеше да ти каже същото, което дойдох да ти кажа аз. Само че не успя.
	— Но нали всичките сте всъщност от руските тайни служби?
	— Аз, да — отвърна Робърта. — Но не и Уилям. Той работеше за Елена.
	— Спомена шефове. Ако Елена е била шеф на Уилям, кой е твоят шеф?
	— Това няма значение за теб.
	— Сергей Сорокин?
	Робърта остави чашата си с шампанско.
	— Откъде си чула това име?
	Грейс й разказа за Катка и баща й, за пожара в Млада Болеслав.
	— Нали нямаш никакви документи за нещо? Доказателства?
	Грейс поклати глава.
	— Е, сега разбирам защо са искали да те убият.
	— Кой е той?
	Робърта вдигна ръце в знак, че се предава.
	— В Брайънт парк има камери. Сигурно са те снимали как убиваш онези двамата.
	— Вече сме се погрижили за това. — Робърта млъкна и отпи от шампанското. — Елена Крейг кога точно е станала „лястовица“? В началото на 70-те? Но ето я тук, на един хвърлей от Белия дом.
	— Но коментаторите казват, че той няма как да спечели другата седмица.
	— Аз съм сигурна, че дори мосю Крейг мисли, че ще изгуби изборите. Но познай какво, Грейс. Няма да изгуби. Гледа ли резултатите от вота за Брекзит по Би Би Си случайно? Водещите започнаха с абсолютна увереност какви ще бъдат те, защото всички те са завършили добри училища и единствените хора, които _те самите_ познават, бяха гласували за запазване на статуквото. Нашите хора, тайните ни съюзници, добри жени и мъже из цяла Америка, искат да го смажат и да го унищожат, защото няма какво да се пази. И ти си го осъзнала, нали? За това ли беше мечтала, преди да завършиш университета? Да се преместиш в Канада? Да работиш за жълто списание? Нали имаш профили в социалните мрежи? За много от нас няма нищо по-вълнуващо от това _да взривим всичко_.
	Грейс не се беше замисляла как Стедман Коу наричаше техните хора, нейните хора, хората на Робърта Маккий.
	— С десет години си по-голяма от мен и нямаш нищо, Грейс. Никой не помни написаното от теб. Нямаш пари. Нямаш собственост. Болната ти майка, полусляпата ти майка живее в мизерия. А ти си се трудила усърдно. Подчинявала си се. Гласувала си на всички избори отдалече и си полагала доброволчески труд в две държави. Скоро ще влезеш във втората половина на средната възраст, изпълнена с тревога за това, което оставяш след себе си, за смъртта и, освен ако не си луда — а ти не си — ще започнеш да разбираш, че тази мечта, _този лотариен билет_ в джоба на всеки почтен американец, открай време е лъжа. Грейс, ти никога не си имала шанс да спечелиш.
	Робърта извади една папка от раницата, която лежеше до нея на леглото. Още преди Грейс да я вземе от ръцете й, тя се сети какво има вътре. Върху обложката на папката имаше снимки на пищни градини, плувен басейн и поддържани дворчета като от петзвезден курорт.
	— Казва се „Горичката“.
	Вътре имаше лъскави брошури, описващи живота в комплекса, здравните грижи и общността. Намираше се във Флорида, край мочурищата Евърглейдс.
	— Това е най-добрият комплекс в света. Плащаш еднократна такса от 250000 долара и ставаш доживотен член, след което всеки месец плащаш по 7000 долара. За тези пари получаваш най-добрата храна, най-добрите здравни грижи, великолепен едностаен апартамент с всички възможни екстри. Макар нищо да не може да гарантира щастието, животът на това място в залеза на живота доста се доближава до щастието, Грейс, не мислиш ли?
	— Много е хубаво.
	Робърта извади друга папка. Тази беше чисто бяла. Грейс я отвори и видя разписка за депозит от нещо на име Цюрнхер Кантоналбанк. Разписката беше за сметка с 3.5 милиона швейцарски франка в нея.
	— Какво е това?
	— Швейцарският франк е малко по-скъп от американския долар, така че всъщност има около 3.6 милиона. Ще трябва да платиш трансферните такси, разбира се, за да ги смениш в долари. Освен ако не искаш да се преместиш в Цюрих. А може би в Женева ще е по-добре. Там говорят на френски. — Тя се наведе напред и посочи логото на банката. — Това е една от най-сигурните банки в света.
	Грейс вдигна глава и я погледна.
	— И всичко това за…
	— Това е най-хубавото. Всичко това е _за да не правиш нищо_. Поздравления, Грейс. Ти ни надви. Опитахме се да те спрем и не успяхме. И ето те тук, получаваш си наградата.
	— И ще спрат да се опитват да ме убият?
	— Госпожа Крейг има влияние над шефовете. Тя ще ги убеди, че разполагаш с повече, отколкото мислим, че си скрила документите някъде и че ако умреш, те ще излязат на светло.
	Грейс погледна числото, преброи нулите и си представи какво би могла да направи с толкова пари: да си купи апартамент в Маями Саут Бийч, достатъчно близо до дома, за да посещава майка си, но и достатъчно далече, че да ходи при нея само веднъж седмично. Би могла да пътува навсякъде, където досега не беше ходила: Франция, Кения, Тайланд, Аржентина. Би могла да се захване със сериозна журналистика, за да приспи съвестта си, ако приемеше тези пари.
	— Ами ако откажа? Ако отида във ФБР?
	— Семейство Крейг ще те съдят. Те са много, много добри в това, а и разполагат с неограничени ресурси. — Робърта стана се протегна. — Всяка вечер ще си лягаш притеснена, че някой ще ти звънне в три през нощта с лоши новини за скъпата ти майка: падане, грешка с инсулиновата й инжекция, кома. Как ще се чувстваш в автобуса, в ресторанта — ако можеш да си позволиш ресторанти — и дори когато вървиш по улицата сред толкова много хора? Кои наистина са те и какво биха могли да ти причинят?
	Грейс поклати глава.
	— Сигурно е ужасно чувството, че трябва да заплашваш хора с насилие и смърт.
	— Тази вечер съм дошла, за да те направя богата жена, свободна жена, да дам на обичната ти майка достоен живот в здраве и радост. Собствената ти държава не може да те защити. Аз мога. Това ми доставя огромно удоволствие.
	— И ти не можеш да се откажеш, нали? Те те притежават, както притежават Елена. — Грейс погледна отново снимките от „Горичката“.
	— Родителите ми живеят добре. Аз живея добре. Аз направих този избор, макар и не това да е животът, който исках.
	— Била си вербувана като Елена.
	Робърта бръкна в чантата на Грейс и й взе телефона и бележника.
	— Ето как знаехме къде си, между другото. От тези прекрасни телефони, от кредитната ти карта. — С другата си ръка тя грабна чантата на Уилям.
	— Ей!
	— Сделката си е сделка, Грейс. Купи си нови джаджи. Всичко, което ти трябва, за да вземеш парите, е в тази папка. А утре ще получиш имейл с потвърждение за запазеното място на майка ти в „Горичката“. Може да се нанесе в понеделник. Защо не си купиш билет за първа класа до Маями и не я изненадаш?
	— Ти къде отиваш?
	Робърта спря на вратата.
	— Това е твоята стая. Много по-хубава е от онази в „Холидей Ин“ и по-добре подхожда на новото ти положение. — Тя намигна. — Извинявай, че ти пих от шампанското. Поръчай си друго, ако искаш, ние черпим.


>	42

	_Нови Рим, Русия, 2016_
	Шофьорът на Сергей Сорокин имаше махмурлук. „Повечето жители на града сякаш имаха махмурлук“ — помисли си Сергей, докато колата се движеше по сравнително празното Рубльово-Успенское шосе. Летящият орел на логото на „Крейг“ върху волана му харесваше толкова много, че той се премести вдясно на задната седалка, за да го вижда по-добре, докато караха на запад от Москва. Повечето висши държавни служители се возеха на крейгове. Когато колата излезе на пазара, хората се подиграваха с крейга Не Плус Ултра*, задето имал най-тъпото име в историята на автомобилостроенето, но ето че към днешна дата колата беше сред най-продаваните по света. Тя беше най-голямата, най-пищната американска кола, с най-голям разход на гориво и беше първата фабрично бронирана кола. На цена от 145000 долара, Не Плус Ултрата беше по-евтина от не толкова луксозен модел на Мерцедес, който трябваше да се оборудва с бронирани стъкла, кевлар, стоманени плоскости и антиракетен найлон по шасито срещу допълнително заплащане.
	[* Ne plus ultra (лат.) — самото съвършенство. — Б.пр.]
	Докато закусваше рано сутринта в едно тихо кафене до огромна кръчма, той видя, че сервитьорите още не бяха успели да изчистят бутилките, кутийките алкохол, повръщаното и другия боклук, останал от празнуването, продължило до късно предишната нощ. След толкова години русофобия, новият президент на Съединените американски щати се приемаше за приятел на Кремъл.
	Президентът на Миронов.
	На седемдесет и една години, непоправимо затлъстял, абсурдно богат и нещо като щастлив, Сергей се замисли какво щеше да остави след себе си. Президентът Антъни Крейг беше _единственото_ му наследство, но ако управлението му съвпаднеше с един нов руски ренесанс, за който той отдавна мечтаеше, част от него искаше внуците му да узнаят и да отпразнуват ролята му в събитията, довели до него. Представи си скромна статуя край портата Парк Вил в Рубльовка, на пет минути от дома му. Твърде много от младите олигарси, на които беше помогнал и които бе обучил, бяха напуснали именията си в Рубльовка.
	Днес бе денят, в който те щяха да започнат да се връщат у дома и да донесат амбициите и капиталите си. Една продавачка от най-хубавия цветарски магазин в Москва се беше срещнала с него в кафенето и букетът, който бе донесла, сега ухаеше главозамайващо на задната седалка. По пътя обратно от тази среща Сергей щеше да спре на парфюмерийния щанд в ГУМ и да купи на новата си жена Светлана подарък. Обичаше да купува „Шамад“, аромат на Герлен, кръстен на барабанния ритъм, съпътствал отстъплението на Наполеон от Москва.
	Колата слезе от магистралата и навлезе в гората до президентския дворец. Шофьорът попита дали може да отвори прозореца, за да проветри колата от аромата на цветята. Макар навън да беше студено, Сергей се смили над него. И не съжали. Горският въздух беше студен и чист, с аромат между разпада на есента и абсолютната смърт, която носеше зимата.
	Зидът около Нови Рим беше висок над шест метра. Охранителните мерки бяха впечатляващи. На портала трима мъже в костюми и дълги черни палта провериха колата, докато четвърти мъж, със зачервени от изтощение очи, заговори шофьора.
	Самият дворец беше светложълт с бели колони. Докато колата напредваше към сградата, отдясно се мярнаха две жени, повели оседлани коне. Сергей позна едната и помаха. На територията на двореца имаше и чудесен парник, както и отделно помещение за кокошки и пилета. Президентът Миронов предпочиташе да живее в Нови Рим, защото беше много по-безопасно, от който и да е апартамент или кабинет в Кремъл и нямаше кой да подслушва разговорите му.
	Сергей винаги изпадаше във възторг, когато вървеше из Кремъл, който през по-голямата част от кариерата му бе седалището на световния комунизъм. Пуристите вероятно биха казали, че дворецът олицетворява лудостта и упадъка на царете, но, доколкото знаеше Сергей, никой, някога контролирал и един квадратен сантиметър от Кремъл, не беше и помислял да го събори, да претопи златото на монети или да го продаде за славата на пролетариата.
	Миронов бе по-умен политик от всички предишни президенти и генерални секретари. Поне си правеше труда да прикрива богатството и разкоша, в които живееше, да ги представя като резултат от собствената си хитрост, а не като нещо дължимо му като на най-висшия държавен служител на Руската федерация. Ако някой журналист посмееше да проучи покупката и строежа на Нови Рим, щеше да открие след дълга поредица фиктивни компании, един прост трансфер на средства на името на Александър Миронов, бизнесмен и инвеститор.
	— Вземи три аспирина и си легни — каза Сергей, когато шофьорът му отвори вратата. — Аз сигурно ще остана около час.
	— Мерси, шефе.
	Вляво от двореца някакъв техник се суетеше около хеликоптера на Миронов. По някое време днес щеше да му се наложи да лети до Москва.
	Миронов не беше излязъл да посрещне Сергей. Един разузнавач го посрещна пред вратата и го въведе в двореца. Стъпките им кънтяха по лъснатия под.
	— Президентът плува. Имате ли нещо против да се срещнете в залата с басейна?
	— Разбира се, че не.
	Сергей си свали сакото и се качи в асансьора, докато агентът шепнеше нещо в скрит микрофон. По пътя надолу миризмата на хлор задуши аромата на цветята. Минаха през още един охранителен пост и влязоха в гимнастическия салон. След него една електронна карта за достъп ги въведе в залата с плувния басейн.
	Миронов довършваше дължината. Спря.
	— Сергей, ще поплуваш ли? Имам резервни бански.
	— Не, приятелю. Благодаря.
	— Цветята за мен ли са?
	— Поздравления.
	Всичко, което казваше и правеше Миронов, беше по същество, свързано с власт. Беше на шейсет и пет години, не много по-млад от Сергей, но изглеждаше и се държеше като петдесетгодишен мъж в забележително добра форма. На Миронов му доставяше удоволствие да подчертава физическите разлики помежду им. Всъщност Сергей беше сигурен, че старият му приятел нарочно е нагласил нещата така, че срещата им да се проведе именно тук. При президента нищо никога не беше случайно или резултат на съвпадение.
	Миронов излезе от басейна. Агентът от разузнаването сложи бяла хавлия на един стол, огледа залата за последен път и излезе от запечатаното помещение. Миронов взе кърпата по пътя към басейна с гореща вода.
	— Тази сутрин, когато чух новината от Америка, си спомних онзи момент, когато за пръв път ми разказа за нашето Кралско рибарче и съпруга й. — Миронов се потопи във вдигащата пара вода. — Спомних си първата ни среща.
	Сергей се усмихна.
	— „Интерконтинентал“ в Прага.
	— Прекрасен ден. Прекрасна жена. Охлюви! Дори и с развода и стъпванията й накриво от време на време тя си остава забележително притежание, а ти си най-добрият вербовчик в историята. Браво.
	Сергей седна на ръба на басейна.
	— Когато американските медии най-сетне обявиха резултатите от изборите и видях всички онези гневни мъже, облечени за партия голф, размахали юмруци във въздуха, нашите собствени американски войници, първата ми мисъл беше, че всичко е прекалено съвършено, че е най-изкусният заговор в историята на държавничеството… и че той по някакъв начин ще ни унищожи.
	Сергей изправи гръб.
	— Не виждам как, Александър.
	Миронов започваше да оплешивява, когато се запознаха. Сега, след няколко трансплантации, косата му беше убедително гъста. Кльощавите му крака караха широкия му гръден кош да изглежда странно, но в горещия басейн се виждаше само горната половина от тялото на президента.
	— Той е чудовище на хаоса. Напълно недисциплиниран, следователно ненадежден съюзник. Той би казал или направил всичко.
	Сергей никога не беше губил контрол над притежание, но не можеше да каже на президента истината за обаждането на Елена предишната нощ. Плачеше, когато му се обади.
	— И двамата имаме внуци — беше казала тя. — Сергей, какво направихме?
	Миронов избърса чело с бялата хавлия.
	— Не се тревожи за него — каза Сергей. — Наслади се на подаръка си. Ако каже нещо за Елена или за нас, това би било самоубийство. Освен това няма доказателства.
	Миронов извади пистолет от гънките на хавлията, насочи го към Сергей и дръпна спусъка два пъти. Излезе от водата в момента, в който Сергей падна в нея.
	— Не. Вече няма.


>	43

	_Маями, 2018_
	Когато не пътуваше по следите на някоя история, Грейс ходеше с колата от Маями на вечеря при майка си веднъж месечно. В петък вечер в „Горичката“ поднасяха такос. В началото тя идваше всяка седмица и вечеряха на маса за двама. С времето обаче Грейс си даде сметка, че вече се налага да си намира място на маси за осем или дори десет души и осъзна, че лишава майка си от шанса за по-весела, по-свободна вечер с приятелите й.
	Тази вечер на малката сцена в градината свиреше група мариачи от Окала. Персоналът наливаше качествена текила на всеки, който поискаше — текилата беше останала от една презентация на две популярни разновидности на питието, репосадо и аниехо, през август. Трапезарията се намираше на великолепна тераса, която водеше към пищна градина и езерце. От време на време в езерцето се появяваше алигатор и домът на майка й в Централна Флорида влизаше в новините.
	Грейс гледаше как майка й припява с мариачите _Cielito Lindo_* заедно с приятелите се. През последните две години от изборите насам Елси Елиът беше се превърнала в друг човек. Един от щатните лекари в „Горичката“ се заинтересува от случая й и само за няколко месеца успя да овладее диабета й до такава степен, че зрението й започна да се подобрява, а това й позволи да се върне към едно от любимите си занимания: четенето на мистерии и романтика.
	[* Може би най-популярната по света мариачи песен. Изпълнявана е и от Лучано Павароти. — Б.пр.]
	За рождения й ден през септември Грейс беше завела Елси в Прага, както беше обещала, и двете бяха отседнали в „Четири сезона“.
	Телефонът на Грейс избръмча с ново обаждане, точно когато мариачите подхванаха песента на бис. Бяха поканили майка й и още две жени да пеят с тях. Грейс не вдигна телефона, а продължи да гледа майка си, която се полюляваше пред микрофона, леко замаяна от текилата, пееща пред новите си най-добри приятели: добри, привлекателни, заможни хора в красиви бели рокли, бежови панталони и ризи, с красиви бижута и маркови часовници.
	В края на песента всички заръкопляскаха, а един мъж на име Бари, за който Грейс подозираше, че е гадже на майка й, се изправи, за да даде тон за овации. Номерът, от който й се бяха обадили, беше непознат на Грейс, но тя се надяваше, че е на някой от редакторите, с които работеше, обхванат от отчаяние в петък вечер, решен да натресе някоя шумна история на не толкова отчаяната журналистка на свободна практика.
	Грейс излезе в градината, за да прослуша гласовата си поща.
	„Утре пристигам в Маями по работа. Може ли да вечеряме заедно?“
	Беше Елена.


	Уговориха се да се срещнат в „Ла Вакера“, аржентински ресторант на Саут Бийч, на половин час пеша от малката оранжева къща в селски стил на Грейс на Мичиган авеню.
	Когато Грейс пристигна в ресторанта на следващата вечер, салонният управител помоли да види личната й карта, след което я поведе през ресторанта и нагоре по някакви стълби. Беше влизала тук само за късна закуска и не знаеше за частната зала с открит изглед към плажа и океана, сега потънали в мрак. Елена я чакаше сама в огромната зала, зареяла поглед към вечерящите на терасата на долния етаж.
	Тя се изправи.
	— _Duše moje._
	Един плешив бял гигант учтиво попита дали може да претърси Грейс за оръжия и подслушвателни устройства. Взе й телефона.
	Обискът беше необичайно подробен, съвсем различен от обиска по летищата. Когато мъжът приключи, той се извини за неудобството и излезе.
	Веднага се появи сервитьор с бутилка шампанско.
	— Позволих си малко свобода. — Елена огледа бутилката. — Това е „Лармандие-Бернис Тер де Вертю Премиер Крю“.
	Грейс разбра, че се предполага да е впечатлена.
	— О!
	— Чудесна реколта, 2009.
	— Благодаря, госпожо Крейг. Какъв прекрасен ресторант.
	— За теб, _duše moje_, само най-доброто.
	Докато сервитьорът се суетеше с бутилката и вадеше тапата, Елена се изправи и целуна Грейс по бузите. Беше облечена в извънсезонен костюм от кремав лен, в който, помисли си Грейс, чудесно щеше да се впише в „Горичката“. Топлият бриз разлюля широките й панталони и косата. От последния им разговор на задната седалка на крейга в Млада Болеслав бяха изминали две години. Елена изглеждаше изморена и по-стара, отколкото я помнеше Грейс, а и подпухнала — изглеждаше почти на годините си. Лявата й ръка потреперваше. Когато чашите бяха пълни, сервитьорът се приготви да се оттегли.
	— Можете да започнете да сервирате храната — каза Елена.
	— О! Разбира се, госпожо. Каква… храна?
	— Само двете сме. — Елена сложи ръка върху тази на Грейс. — Кажете на готвача да ни изненада.
	— Прекрасно. Прекрасно, госпожо.
	Елена бе останала в сянка по време на издигането на Антъни Крейг във властта. От време на време Грейс попадаше на статии за нея, как била останала доверен, неофициален съветник на президента.
	Онова, на което Грейс винаги се бе възхищавала най-много, още го имаше у Елена — увереността, достойнството, елегантността и чара.
	Но имаше и нещо ново.
	— Сигурно е много вълнуващо да видиш семейството си… да управлява свободния свят.
	Елена не се усмихна и не кимна.
	— Мъжът, който те претърси, охранителят ми, работи за правителството. Помолих го да провери залата за подслушватели, за да можем да говорим свободно. Къщичката ти хубава ли е, _duše moje_?
	— Да, благодаря.
	— А майка ти? Щастлива ли е?
	— Много е щастлива. И е здрава. Направо е преобразена.
	Елена отпи от скъпото шампанско.
	— Разбираш ли сега защо направихме онова, което направихме?
	Грейс си помисли за комфорта, в който живееше майка й, за сигурността, за собствения си успех и самотното спокойствие на собствения си живот. Би ги заменила за експлозивна тревога, без да се замисли — тревогата, че някой може да отнеме майка й от нея, че собственият й живот може да свърши с отрова в питието или храната, с бодване на летището, останало неусетено, което да се превърне в демон на болката, страданието и мрака. Съвсем добре разбираше защо бяха _направили онова, което бяха направили_.
	— Предполагам, че изборът е още по-лесен, когато имаш дъщеря.
	— И е по-лесен, и е по-труден, _duše moje_. Въпросът вече не стои отворен. Подчиняваш се, защото би направила всичко за детето си. Разбираш ли?
	— Да.
	Двете пиеха шампанско и гледаха двойките, излезли на среща на терасата под звуците на аржентинска фолклорна музика.
	— Знае ли някой какво си постигнала, Елена?
	Тя сви рамене.
	— Добрият ми приятел Йозеф Страка, разбира се. Досега трябва да си разбрала за отношенията ми със Сергей.
	— Знам, че съществува. Не знам нищо за него. — Грейс имаше чувството, че трябва да си води бележки, но защо и за какво? Всичко беше свършило.
	— Той е мъртъв.
	Грейс не знаеше дали е редно да изрази съжаление.
	— Сега ти си в моя затвор заедно с мен.
	— Живея живот, който никога не бих могла да си позволя.
	— Това е проклятие. Ще го осъзнаеш. Бавна инфекция, която поглъща всичко. Разбираш ли, за тях ние сме нищо? Сергей ни наричаше свои притежания. Тези мъже, които ни притежават, всъщност имат една-единствена цел и искат да я постигнат, докато са още живи.
	— Каква?
	— Да обърнат всичко тук нагоре с краката.
	— Какво искаш да кажеш?
	— Да ни унищожат, _duše moje_, толкова умело, че няма да разберем, че се случва. Няма да усетим как влиза ножът. Просто бавно ще изкървим.
	— Ние?
	— Те държат и теб, и мен, и дъщеря ми. И него също.
	Грейс си помисли за всичко, което се бе случило от изборите насам. Изглеждаше й като преврат на забавен кадър.
	Елена посочи двойките на терасата, дори тъмния плаж, по който по-смелите нощи бегачи тичаха безшумно с боси крака.
	— Държат ни всички.
	Грейс си помисли за майка си в лобито на „Четири сезона“ в Прага, как пиеше моравско вино и намигаше на дъщеря си, горда с постиженията й. Майка й мислеше, че парите за всичко това са дошли от договор за книга, от нещо тайно. От ангажимент да напише книга от името на друг човек.
	— Някой ден някой ще разкрие всичко. — Елена плъзна високата си тясна чаша за шампанско в кръг по масата. — Ти го разкри.
	— Но Робърта Маккий ми каза, че не е останало нищо. Нито следа.
	— Знаеш ли ми псевдонима?
	— Кралските рибарчета са много красиви. Отива ти.
	— Предполагам. Затова ме вербуваха, затова ме вербува Сергей. Бях толкова красива.
	— И спортистка.
	— Посредствена спортистка. Достатъчно умна и достатъчно глупава. Имах приятелки, по-умни приятелки, които не успяха.
	— Какво искаш да кажеш?
	— Искам да кажа, че са мъртви. Не можаха да издържат каквото издържах аз.
	— Бляскавият живот на мултимилионерите?
	Елена поклати глава.
	— Не се дръж като дете, _duše moje_.
	Пристигнаха първите блюда: късчета месо в зелен сос чимичури, малко наденица чоризо и салата от някакъв вид зелено зеле. Всичко ухаеше великолепно и те поздравиха сервитьора, докато той отново наливаше шампанско в чашите им, само че Грейс вече не беше гладна. Охранителят пристъпи в залата и огледа наоколо, изглежда, за да се увери, че някой нинджа не се е промъкнал, скрит зад черната престилка на сервитьора.
	Когато отново останаха сами, Грейс видя, че и Елена не е кой знае колко гладна.
	— Колко са жените като теб и Робърта? Лястовиците?
	— През 70-те в Америка имаше двайсет или трийсет. — Гласът й бе мрачен. — Сега сигурно са петстотин.
	— Госпожо Крейг, значи ли това, че вие победихте?
	Тя се засмя, но не защото имаше нещо смешно.
	— Взимам хапчета за депресия. От тях лицето ми става по-голямо.
	— Защо поискахте да се видим?
	Елена отново сведе поглед към терасата навън.
	— Знаеш ли, преди изборите се опитах да ти помогна. Но трябваше да внимавам.
	— Уилям.
	— Ти дори не говореше чешки. Той знаеше как да намери онова, което трябваше да се намери. Исках да го напишеш, да напишеш нещо преди изборите. После си промених решението. Уплаших се.
	— Той напълно ме заблуди.
	— Това, че се влюби в теб, _duše moje_, определено не беше част от задачата му, повярвай ми.
	Грейс усети как очите й се пълнят със сълзи. Замисли се за живота, който почти бе получила, в някой малък апартамент на юг от Лондон, за разходки в парка през уикендите с майка си.
	— Ти искаше да напишеш книга. — Елена се наведе през масата над недокоснатата храна. — Хайде да я напишем заедно. Книга с истината.
	Грейс се шокира. Не това беше очаквала.
	— Не можем. Те…
	— Ще ни убият? Може би. Може би не.
	В дрешника на Грейс имаше черен сейф, където тя държеше бележките си за Елена и историята й. Беше ги написала на стар лаптоп „Макинтош“ без интернет връзка.
	— Госпожо Крейг, аз вече съм я започнала.
	— Знаех си. — Елена вдигна чашата. — Знаех това за теб, _duše moje_. Че си достатъчно смела. Ще ти разкажа всичко.
	— Чакайте, чакайте. — Апетитът на Грейс изведнъж се беше завърнал. — Как ще стане?
	През следващите два часа, над още няколко блюда с месо и сос и останалото шампанско, последвано от бутилка червено вино малбек, те правеха планове. Нямаше къде да се скрият, затова решиха да не се крият изобщо. Щяха да се срещат в салоните за спа и в Хамптънс, където се бяха срещали преди. Елена щеше да й разкаже историята си.


	Сутрин, всяка сутрин, Грейс се събужда и се чуди дали днес ще е денят. Когато се върне вкъщи след разходката с новото си кученце, тя проверява сейфа в дрешника, за да се увери, че е все още там, че старият оранжев лаптоп е все още вътре и че написаното предишната нощ е запазено. Обажда се на майка си по два пъти на ден, за да й каже „Обичам те“. Веднъж месечно ходи до Сейнт Питърсбърг, за да прекара три дни в обучаване на млади журналисти. Ходи на митинги и подписва петиции. Всяка вечер си ляга с надеждата, че ще се събуди.
	Грейс знае, че всичко това някой ден ще свърши, още преди да сме стигнали до края на някой ленив израз, завършващ последното изречение. И иска да знаете защо.
