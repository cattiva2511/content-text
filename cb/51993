	Навярно сте го срещали много пъти. И ако тоя господин не сте вий сам, то сигурно го познавате.
	Ей го пред кафенето. Едър, хубав, засмян, като самото безгрижие, с гладко червендалесто лице без бръчки, със светли очи, с изпъчени гърди, с мощно изправена глава, с тънки засукани мустаци и с побеляла коса. В петелката на палтото му стои ален трендафил.
	Той продължително и с особено внимание изглежда всички проходящи жени, поздравлява всички любезно и от всички приема любезна усмивка. Защото той е ерген.
	Преди двайсет години той е бил двайсет годишен, при все това той е ерген.
	Това име, донякъде си, е символ на някакво достойнство. То сякаш придава една безсмъртна краска и на най-обикновения човечец.
	Поне на женените се струва така.
	И той справедливо храни в душата си една тайна гордост, макар да съзнава, че положението му не е завидно.
	Той живее сам, ляга сам, става сам, пие с компания, но се напива сам, страдае сам и сам се утешава.
	— Добре че не съм женен — казва той на другарите си, усмихнат — аз имам едно сърце, което не може да търпи иго.
	Но тия думи, уви, не са искрени.
	Той лъже другите, ала себе си не може да излъже.
	Защото, остане ли минутка в самота, мечтите му довеждат очарователна другарка, вечно предана, която той обича, прегръща, целува, на която говори, най-нежни думи, с която се смее, пред която тъжи и плаче.
	Да, сърцето без жена прилича на пустиня без вода, която под сините жежки небеса сънува живописни реки, облаци и поройни дъждове.
	Времето си лети.
	Косата побелява все повече и повече.
	— Ергенинът прилича на виното — казва той, — колкото повече старее, толкова по-вкусен става.
	И намира за нужно да се засмее. Но в душата му изпъква една неволна и незнайна тъга.
	И вечер, когато си ляга, той въздиша и мечтае. — Сладки, хубави, очарователни и необуздани мечти!
	Бедният ергенин!…
	О, той поне има за какво да мечтае. Ами вие, които сте се оженили?…
