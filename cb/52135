>
	Тази творба е художествена измислица. Всички действащи лица са плод на фантазията на авторите или се използват фиктивно.


>	Книга първа
>	Аванпост

>>	Пролог

	Грамадният самолет се носеше по повърхността на тъмните води, като ги разпенваше и прорязваше широка диря, борейки се с морските вълни. Додж Долтън беше вперил поглед в сребристите му очертания. Сърцето му се сви, щом видя, че самолетът се отлепя от водата и бавно започва да набира височина. Изруга наум и го проследи как бавно се смалява в далечината.
	„Провалихме се!“
	Студеният вятър брулеше лицето му, а солените пръски се стичаха като сълзи по страните му, но отчаянието, което изпитваше, беше отвъд тъгата. Опита се да отблъсне образите, които проблясваха в мислите му, злините, които щяха да бъдат пуснати на свобода. Дишането му беше накъсано, яростта бушуваше на тласъци в тялото му. Беше на хиляди километри от цивилизацията, нямаше откъде да намери помощ и не можеше да стори нищо. Чувстваше се безсилен.
	— Имаме още един самолет! — изтръгна го от унеса викът на Хърли. Посочи към мъничкия биплан, който се полюшваше върху талазите. — Патето!
	Едномоторният „Груман JF“ — „Патето“, можеше да се използва по вода и суша. В сравнение с грамадния „Боинг Х-314“, който продължаваше да се отдалечава, изглеждаше като муха върху задник на слон. Но беше всичко, с което разполагаха. При все че му липсваше обсегът на по-големия самолет обаче, беше също толкова бърз.
	Сърцето му се разтуптя. Все още имаше някаква надежда.
	„Моли е на онзи самолет. И президентът. Трябва да опитам!“
	Побързаха към плаващия самолет и се изкатериха с мъка върху плувците на миниатюрното летателно средство, които се издигаха и спускаха по гребените на прииждащите вълни. Сбутаха се вътре колкото могат по-бързо. Додж зае пилотското място, а останалите се мушнаха в наблюдателния отсек. Додж огледа за момент уредите за управление, след което запали двигателя „Райт Сайклон“. През цялото време не забравяше, че „Х-314“ продължава да се отдалечава с всяка изминала секунда.
	Самолетчето се устреми напред, лашкано насам-натам от вълните, докато накрая не достигна нужната скорост, за да се издигне в небето. Няколко пъти се разлюля неуверено, а бурното море продължаваше да се пени точно под крилата му, докато колебливо набираше височина. Додж беше благодарен на спътниците си, че предпочетоха да не критикуват летателните му умения, след като няколко пъти промени прекомерно траекторията на самолета, докато свикваше с управлението му.
	Отправи летателното средство стръмно нагоре, като се опитваше да се изкачи над лошото време, за да имат по-добър шанс да забележат целта си. Продължаваше да лети с пълна газ, за да успеят да настигнат отдалечаващия се „Боинг“. Имаше ли значение, ако повреди двигателя? Не успееха ли да стигнат самолета, много повече щеше да бъде изгубено.
	Хърли пое ролята на навигатор, като го насочваше по следите на по-големия самолет, докато накрая забелязаха светлините му да примигват в далечината. За първи път от началото на преследването усети някаква надежда. Разчитайки, че късметът най-сетне е застанал на тяхна страна, форсира двигателя в червената зона, което им даде още пет възела скорост, след което отправи самолета стръмно надолу, което го ускори още малко.
	Сигналните светлини ставаха по-големи и по-ярки. Сърцето на Додж не спираше да блъска в гърдите му, докато „Патето“ скъсяваше разстоянието. Погледна към датчика за гориво. Когато излетяха, показваше половин резервоар, но сега беше спаднал до една четвърт. Щеше да бъде преследване на косъм. Трябваше да преодолеят оставащото разстояние и да предприемат действия, преди двигателят да остане на сухо. Потисна желанието си да погледне надолу към мрачното море, което може би щеше да се превърне в негов гроб.
	Хвърли поглед през рамо към спътниците си, които бяха седнали в задната част на кабината.
	— Щом се доближим достатъчно, опитайте се да простреляте двигателите му. Може би ще имаме някакъв шанс, ако успеем да ги накараме да се приводнят.
	Всички до един кимнаха утвърдително. Бяха дисциплинирани войници и нямаше да откажат да се подчинят на заповедите на командира си, без значение колко налудничаво звучаха.
	Огромната летяща лодка започна да се материализира сякаш от нищото пред тях. Тъмното й петно ставаше все по-голямо, а детайлите — ясно различими. Отново се удиви от размерите й. Трудно беше за вярване, че подобно чудовище може да плава, а още по-малко да лети.
	Хърли издърпа назад предпазния капак и се надвеси извън самолета, а Хобс — от другата страна. Додж прекара „Патето“ над боинга, след което пикира, което даваше на спътниците си най-добрата възможност за стрелба.
	Проблеснаха пламъците на изстрелите и от десните двигатели на самолета се разхвърчаха искри. Вътрешната перка продължи да се върти, но от външния двигател започна да излиза дим. Додж издигна самолета, за да прецени нанесените щети, след което отново се приготви да атакува, но беше принуден да завие рязко, защото оръжията на боинга откриха огън.
	— По дяволите!
	Таеше надежда пътниците на боинга да не забележат веднага присъствието на миниатюрния самолет, но нямаха такъв късмет. Нещо повече, повредите, които бяха причинили по двигателите му, се бяха оказали достатъчни да привлекат вниманието на екипажа, но не стигаха, за да забавят самолета. Отново зави рязко, за да не им позволи да ги свалят.
	Един изстрел попадна във фюзелажа на „Патето“, което накара Додж да пикира рязко, а след това отново да се издигне нагоре, докато стрелците на боинга коригираха огъня си.
	— А сега какво ще правим? — изкрещя Хърли.
	Додж имаше само един отговор. Боингът беше прекалено голям и можеше да понесе много повреди. Трябваше да направи нещо отчаяно, нещо лудо. Със свито гърло викна на хората:
	— Дръжте се! И бъдете готови за нападение!
	Не добави, че има сериозен шанс никой от тях да не бъде в състояние да се движи след замислената маневра. Но все пак имаха известна защита, модерни брони, които щяха да ги предпазят.
	Поне така се надяваше.
	„Да става каквото ще!“
	Рязко премести лоста напред и миниатюрният самолет се гмурна като хищна птица. Близо, още по-близо…
	А след това връхлетя върху опашната част на гигантския „Х-314“. Витлото на „Патето“ проряза алуминиевата обшивка с лекотата, с която горещ нож би разрязал размекнато масло. Разнесе се пронизително скърцане, последвано от гръмовен трясък в мига, в който „Патето“ се заби в кабината на боинга.
	„Додж — помисли си той, щом крилете на «Патето» се откъснаха, а остатъците от горивото се разляха по палубата и се възпламениха в миг от димящия двигател, — дано не си ни избил всичките!“


>>	1.

	— Попаднахме на нещо!
	Дейн Мадок откъсна поглед от гледката зад предния прозорец — огромна безгранична шир от наситено сапфирена синя вода, сияеща под следобедното слънце — и обърна очи към командното табло, където приятелят му Кори Дийн се беше привел над екрана на един лаптоп. Преди Мадок да е успял да попита Кори за подробности, във вратата зад тях се появи внушителната двуметрова фигура на партньора на Мадок и негов бъдещ зет Юрая Боунбрейк — Боунс.
	— Намерихме ли го? — нетърпеливо попита Боунс.
	— Не съм сигурен какво сме намерили — отвърна Кори, без да отделя очи от екрана. — Но е много голямо.
	— И тя така каза — саркастично подметка Боунс.
	Кори продължи да разглежда образа на екрана още няколко секунди, след което се отпусна назад с недоволна въздишка.
	— Но не достатъчно голямо.
	— Каза тя на Мадок — добави Боунс.
	Мадок, който отдавна беше придобил имунитет към неприличните шеги на приятеля си, долови нотките на недоволство в гласа на Боунс.
	— Какво е това, Кори?
	Кори завъртя екрана така, че Мадок да може да го види от пилотското място. Образът беше оранжев и зърнест — визуалната интерпретация на компютъра на отразените от морското дъно звукови вълни. За непривикналото око подобна картина би означавала просто шум, но Мадок беше видял достатъчно изображения от хидролокатора за странично сканиране, за да може да различи правите линии на нещо, което беше дело на човешките ръце. Все пак Кори беше истинският експерт.
	— Начупено е на няколко парчета. Каквото и да е било, разпаднало се е на части, преди да достигне дъното. Ето това е най-голямото парче, което привлече вниманието ми. То е дълго и тънко…
	Мадок вдигна предупредително пръст към Боунс.
	— Да не си посмял!
	Боунс просто продължи да се усмихва.
	— Бих казал, че е около трийсет метра дълго — добави Кори. — „Уарата“ е бил дълъг сто и петдесет метра. Тук няма достатъчно отломки за толкова голям кораб.
	Мадок се вгледа напрегнато в изображението.
	— Съдейки по формата му, склонен съм да кажа, че по-скоро става дума за самолет. Има ли нещо подобно на картите?
	— Чакай да проверя. — Кори набързо въведе няколко команди, след което сви устни в някакво подобие на обнадеждена усмивка. — Нищо. Ние сме първите, които откриваме нещо тук.
	„Тук“ бяха водите покрай континенталния шелф на около двеста мили от върха на Южна Африка. Мадок и екипът му от търсачи на съкровища — Боунс и Кори, заедно с Уилис Сандърс и Мат Барнаби — претърсваха водите на южното полукълбо на борда на двайсет и пет метровата моторна яха „Морска пяна“ на другия край на света от обичайното им поле за дейност в Атлантика в търсене на станалия легендарен след изчезването си параход „Уарата“.
	През 1909 г. дългият сто и петдесет метра товарно пътнически кораб „Уарата“ с 211 пасажери и екипаж на борда напуснал Дърбан в посока към Кейптаун по пътя си към Лондон, но скоро след това изчезнал. Тръгналите по следите на кораба само задълбочили мистерията.
	В началото се смятало, че „Уарата“ все още се държи на повърхността, но е изоставен от пътниците и се носи по течението, ала особено бурното море попречило на корабите на Кралските военноморски сили да навлязат в зоната, където се смятало, че се намира. Десет дни по-късно австралийското правителство получило телеграма, в която се съобщавало, че е забелязан параход, който прилича на „Уарата“, да плава под пълна пара към Дърбан, но съдът, който и да е бил, никога не пристигнал в пристанището. Три дни по-късно на два различни кораба отбелязали в дневниците си, че са забелязали човешки тела във водата близо до устието на една река на триста километра на югозапад от Дърбан, но нито едно от тях не било идентифицирано със сигурност като някой от пътниците на изчезналия параход. През 1912 г. спасителен пояс с името на кораба бил изхвърлен от вълните на брега на Нова Зеландия, а тринайсет години след това пилот, летящ над същия участък от брега, съобщил, че забелязал останки, които приел за част от „Уарата“. Последвалите опити да открият отломките, за да добият поне смътна представа за станалото, се провалили, но въпреки това, или може би точно по тази причина, търсенето на изчезналия „Уарата“ придобило почти мистичен характер. Дори започнали да го наричат австралийския „Титаник“.
	Мадок отначало си мислеше, че се опитват да го пратят за зелен хайвер, когато един богат писател на приключенски романи, встрастен в търсенето на потънали кораби, се свърза с него и успя да спечели вниманието му, като му предложи изгоден договор, за да опитат отново да открият „Уарата“, този път в открито море, за разлика от предишните крайбрежни проучвания. Офертата беше прекалено изгодна, за да я изпусне. Дори ако търсенето не дадеше резултати, което беше най-вероятният изход, връзката с писателя беше ценна, защото можеше да доведе до нови, още по-добре платени експедиции.
	Сега обаче изглеждаше, че сделката ще даде неочаквани резултати, макар и несвързани с първоначалната им цел.
	— Откриването на „Уарата“ винаги е било проблематично, но може би с помощта на тези отломки ще успеем да разрешим някоя друга морска загадка. — Мадок отне от скоростта и смени посоката на въртенето на витлата. — Така и така сме тук, можем да направим малко снимки.
	— Ще подготвя „Ума“ — ухили се Боунс.
	„Ума“ беше прякорът, който Боунс беше дал на тяхната ДУП — дистанционно управляема подводница. Въпреки че Мадок и Боунс, както и техният колега Уилис Сандърс, бяха бивши военноморски тюлени и опитни водолази, гмурканото с леководолазни апарати си имаше своите ограничения. „Ума“ можеше да отиде там, където хората просто не бяха в състояние да стигнат. Като например да се спусне до морското дъно на половин миля под корпуса на „Морска пяна“.
	Докато Мадок позиционираше кораба над мястото, което Кори беше отбелязал, Боунс беше успял да подготви „Ума“ за спускане във водата. Миниатюрната подводница беше снабдена с видеокамера с висока разделителна способност и мощни светлини, но по време на спускането нямаше много за гледане. Екранът, който показваше видеосигнала от „Ума“, си оставаше все така черен, затова Мадок обърна поглед към хоризонта. За щастие морето беше спокойно, но зоната, където се намираха, на границата между Индийския и Атлантическия океан, беше известна с опасните си вълни, които навярно бяха причинили потъването на „Уарата“. Подводните условия бяха още по-предизвикателни, тъй като сблъсъкът на океаните създаваше извънредно силни течения в дълбочина. Боунс беше необичайно тих, погълнат от управлението на „Ума“ в дълбините на морето.
	На малката подводница й отне петнайсетина минути, за да достигне до морското дъно, и още пет, за да намери отломките. Сега вече Мадок съсредоточи цялото си внимание върху видеоекрана. Камерата на „Ума“ показваше разкрилия се в светлината на прожекторите й подводен пейзаж. Морското дъно беше съвсем плоско и всичко беше оцветено в убито бежово — цвета на утаечния слой. А след това, почти изненадващо, се появиха отломките.
	— Мадок — обяви Боунс, — както обикновено, беше прав наполовина.
	Мадок в миг забеляза какво има предвид приятелят му. Макар да бяха леко покрити от натрупаната утайка, нямаше съмнение, че пред тях бяха отломките не на един, а на два самолета. Въпреки това не беше лесно да се различи къде свършва единият и къде започва другият. Самолетите се бяха сраснали като сиамски близнаци.
	— Как ли се е случило? — изумено поклати глава Кори.
	— Най-вероятно в резултат на сблъсък във въздуха — предположи Мадок. — Изглежда така, сякаш по-малкият самолет почти е успял да откъсне опашката на по-големия.
	Боунс придвижи „Ума“ още по-близо. Показаха се пречупените подпори и останките от крилете, които се бяха откъснали. По-малкият самолет беше около една трета от размера на другия и приличаше на биплан с отворена кабина. По-големият на пръв поглед изглеждаше повече като кораб, с широк корпус, по-пригоден сякаш да се носи по вълните, отколкото да лети на голяма височина. Но без съмнение беше самолет, защото част от едното крило все още си стоеше прикачена към корпуса и завършваше с двигателен обтекател, от който стърчаха три изкривени перки на самолетно витло.
	— Ето ви един призрак от миналото — додаде Кори. — И двата самолета са много стари. На колко години мислите, че са?
	— Трудно може да се каже — поклати глава Мадок. — Боунс, опитай се да издухаш малко от тинята. Виж дали можеш да намериш някакви опознавателни знаци.
	Боунс прекара ДУП още по-близо, докато накрая подводницата практически не застана в смачканата кабина на малкия биплан. После я завъртя и даде газ на двигателите, които изстреляха струя вода към наноса. „Ума“ тръгна рязко напред, но Боунс бързо я върна на предишното място и насочи прожектора към мътния облак, който се надигаше над отломките. Само след няколко минути течението отнесе настрани утайките. Показаха се таблото с датчиците и старомодната ръчка за управление. В кабината имаше две седалки, но и двете бяха празни. Екипажът или се беше измъкнал преди катастрофата, или костите му отдавна се бяха разтворили в морската вода.
	След като не откри нищо, което да им помогне да идентифицират самолета, Боунс върна „Ума“ назад и внимателно я прекара през зейналата дупка в горната част на корпуса на по-големия самолет.
	Мадок усети, че го побиват тръпки, щом вътрешните стени на самолета сякаш се затвориха около него. За разлика от по-малкия биплан тази машина приличаше много повече на място, където бяха загинали хора, затворени завинаги в приготвения за морско погребение ковчег. Вътрешността му напомни малко на товарния отсек на съвременен военен самолет, което навярно също допринасяше за предчувствието му за нещо лошо. Не страдаше от клаустрофобия, но усещаше странно безпокойство, така че му се наложи да потисне желанието си да каже на Боунс да върне подводницата назад.
	„Ума“ бавно премина през цялата дължина на товарния отсек, като камерата се спираше на всеки сенчест ъгъл в търсене на нещо, което да им помогне да идентифицират самолета. Но нямаше никакви отличителни знаци.
	— Мисля, че можем да приключваме — обади се Мадок. — Ще направим още малко вътрешни снимки и ще ги изпратим на Джими. Може би ще успее да направи малко компютърни магии и да ни даде поточна информация.
	Ако някой изобщо беше в състояние да идентифицира падналите самолети по снимков материал, това беше старият приятел на Мадок, Джими Летсън. Джими беше едновременно отличен разследващ журналист и компютърен гений, и често помагаше на Мадок в проучването на въпроси, които варираха от древни корабни останки до сатанински световни конспирации.
	— Чакай малко! — спря го Боунс, като върна „Ума“ и я наклони няколко градуса надолу. — Виж това!
	Изображението показваше деформиран триъгълник, направен от нещо като черен метал, който лежеше на платформата, частично скрит в утайката.
	— Какво е това? — попита Кори. — Да не е част от пропелер?
	— На мен ми прилича повече на брадва — каза Мадок. — Дървената дръжка навярно е изгнила.
	— Близко си. — Боунс прекара ДУП още по-близо, докато накрая предметът не изпълни целия екран. — Това е томахавка.
	Мадок погледна скептично към приятеля си.
	— Сигурен ли си?
	— Можеш да ми вярваш, кемосабе*.
	[* Приятелско обръщение, използвано от индианците. — Б.пр.]
	Мадок почти съжали, че е задал подобен въпрос. Боунс, който беше индианец от племето чероки, едва ли би сбъркал нещо подобно.
	Боунс проследи очертанията на обекта върху екрана.
	— Може да се познае по извивката на острието и по шипа в задната част. Никой вече не прави такива оръжия.
	— Исках да кажа, какво прави томахавка на борда на стар самолет близо до брега на Южна Африка?
	— Струва ми се, че върху нея има нещо гравирано — намеси се Кори, като се взря отблизо. — Не мога да го разчета. Може би някакво име? А отдолу сякаш има добавена дата. Хиляда деветстотин петдесет и осма. Прав си, Боунс. Наистина останките са стари.
	Мадок се загледа за около минута в екрана.
	— Това не е девет. Седмица е. Хиляда седемстотин петдесет и осма.
	Кори отново ококори очи.
	— Виж ти!
	Мадок кимна.
	— Мисля, че трябва да я извадим от водата.


>>	2.

	Седнал удобно в апартамента си в предградията на Вашингтон, Джими Летсън гледаше видеото от камерата на „Ума“. Остави целия запис да свърши, преди да го върне към мястото, за което смяташе, че показва най-добре разбитите самолети, и натисна паузата. С помощта на още няколко щраквания на бутоните на мишката успя с лекота да отдели очертанията на летателното средство, след което създаде триизмерен модел. После го сравни с моделите в „Самолетната идентификационна база данни на Джейн“*.
	[* Авиационен годишник, започнал да излиза през 1909 г. под редакцията на Фред Джейн. — Б.пр.]
	— Фасулска работа — обяви Джими трийсет секунди по-късно. — Останките са от „Боинг 314“, наричан понякога „Клипър“.
	Разговорът им през Скайп премина през многобройните прокси връзки в мрежата на Джими и достигна до компютъра на Мадок на другия край на света за няколко секунди. После отговорът му премина по обратния път.
	— „Клипър“ ли? Една от летящите лодки от трийсетте години на миналия век?
	— Не е ли същият като самолета в „Похитителите на изчезналия кивот?“ — намеси се Боунс. — Експресни услуги „Червена линия“?
	Джими се усмихна.
	— Именно. Въпреки че тази сцена е анахронизъм. Модел 314 е излязъл от производство през 1938 г., което е две години по-късно от предполагаемото време на действие в „Похитителите“.
	— Какво можеш да ни кажеш за този самолет по-специално? — попита Мадок.
	— Не много без бордови номер или някаква друга идентификация. — Джими набра нещо на клавиатурата. — А! Странно! — Зачете се отново в данните на екрана с вид, сякаш бе изпуснал нещо важно.
	— Кое е странно?
	— Ами оказва се, че са били произведени само дванайсет самолета „Клипър“, което обикновено би свело търсенето до проста елиминация. Но изглежда, че за всичките дванайсет се знае къде точно се намират. Само два от тях са катастрофирали, но нито един от тях не е падал някъде близо до вас. При това и двата са потънали на място. Всички останали са били разглобени за части.
	— Има ли някаква вероятност тези данни да са грешни?
	— Възможно е — призна Джими. — Флотилията от клипъри е била привлечена на военна служба. Може би един от тези самолети е бил реквизиран за извършване на секретна мисия и за да я прикрият, са го записали като предаден за вторични суровини.
	— Ами по-малкият самолет?
	— От него не е останало достатъчно, за да мога да приложа магическия си метод. Добър съм в работата си, но не чак толкова.
	— Струва ми се, че нещо го увърташ — обади се Боунс след миг.
	— Де да беше така — отвърна му Джими. — Но дори да можех да сведа търсенето до специфичен дизайн на самолетния корпус, пак щяхме да имаме стотици възможности. Освен това, за разлика от по-големия самолет, стотици биплани са се озовали в частни ръце. Някои от тях навярно летят до днес.
	Докато чакаше да се изтегли файлът с видеото, Джими опитваше да потърси информация с различни комбинации от термини като: „Клипър“, Африка, катастрофа, изчезнал. Единият от катастрофиралите „314“ първоначално носел името „Клипър Кейптаун“, но паднал край бреговете на Португалия, на хиляди мили от мястото, където Мадок беше открил потъналия самолет. След няколко минути се отказа от търсенето. За разпознаването на малкия самолет щеше да му се наложи добре да се порови, което по един странен начин го радваше. Обичаше предизвикателствата.
	Компютърът му бипна, за да го уведоми, че прикаченият файл е пристигнал. Отвори го и видя, че е снимка на брадва с остър шип в задния край. Металът беше тъмен, почти черен, без никакви признаци на корозия. На втората фотография беше заснет отблизо ярко осветеният надпис.
C>
	Стивън Торн
	28 април 1758
C$
	— На тази дата е роден президентът Мънро — обади се Мадок. — Съмнявам се, че има някаква връзка.
	Джими знаеше, че Мадок не би прибягнал до помощта му, преди първо да си опита късмета с играта на Гугъл, но пък Мадок не беше професионален изследовател.
	— Това е точно по средата на Френската и индианска война*. Томахавките са били раздавани на колониалната милиция. Нали знаете, че не са ги ползвали само индианците?
	[* Войната на Великобритания срещу Франция и индианските племена в Северна Америка от 1754 до 1763 г. — Б.пр.]
	— Без майтап? — промърмори Боунс със съвсем лек сарказъм. — Значи оня филм с Мел Гибсън не е бил пълен боклук?
	Джими пропусна коментара му.
	— Предполагам, че въпросният Торн е бил офицер от колониалната милиция. Представяте ли си, всички тези събития са добре описани, но повечето все още не са дигитализирани.
	— Работната ни теория е, че томахавката е била семейно наследство, което е принадлежало на някого от членовете на екипажа — каза Мадок. — Някой от наследниците на Стивън Торн. Ако можеш да проследиш родословното му дърво, може би ще успеем да разберем кой е бил той и оттам да открием какво е правел на този самолет.
	— Идеята не е лоша. Определено ще опитам. — Джими прелисти резултатите от повърхностното си търсене. — Торн е било доста разпространено фамилно име в колониална Америка. Особено в Ню Йорк. — Почука с пръсти по бюрото си. — Може би ще успя да стесня малко търсенето, но съм ограничен от това, което е качено в базите от данни онлайн, а те са само малка част от достъпната информация. Най-добрата ви опция е да разговаряте с историк, с някой, който специализира в колониалния период. Покажете му томахавката и най-вероятно ще ви надуе главите от приказки.
	Мълчанието продължи прекалено дълго, за да бъде просто резултат от закъснението във връзката. Мадок чисто и просто я беше прекъснал, защото гореше от желание да се заеме с проблема, който обещаваше да бъде истинска историческа мистерия.
	Така, както Джими виждаше нещата, имаше три възможни решения.
	Първото беше, че предварителната преценка може би е била погрешна. Първоначално беше отхвърлил тази възможност, тъй като нямаше друг самолет, който да отговаря както на размерите, така и на формата на самолетния корпус. Най-близката подобна машина, „Мартин М-130“, имаше подобен профил, но беше с почти шест метра по-къса от „Боинг 314“. С подобряването на аеротехнологиите по време на войната нуждата от големи самолети с възможност за кацане на вода намаляла. Дизайнерите започнали да отдават предпочитание на корпусите с обтекаема цилиндрична форма, за разлика от клипъра, който беше практически с правоъгълен профил.
	Второто възможно и най-вероятно решение беше това, което бе предположил Мадок — умишлена или случайна грешка в историческите записи. Започна с проверка на точността на данните относно съдбите на дванайсетте клипъра, които успя да проследи чак до настоящето. Когато почувства, че е изчерпал тази линия на разследването, премина към третата възможност: съществуването на тринайсети „Клипър“, за който няма записани данни.
	Реши, че по този начин ще убие с един куршум два заека, и тайничко провери — Мадок щеше да употреби думите „разби системата“, но на Джими не му харесваше този термин — архивите на „Боинг“, като търсеше повече подробности за самолетния проект „314“. Прекара повече от половин час в прелистване на записите за дванайсетте известни самолета, преди да разшири параметрите на търсенето, за да провери дали е съществувал фаталният тринайсети номер. Забеляза, че бордовите номера на клипърите бяха в диапазона от NC18601 до NC18612, с три изключения — седмият, осмият и десетият самолет бяха продадени на Великобритания, където им бяха издали нови бордови номера. Хрумна му да потърси за самолет с номер NC18613, а след това с NC18600, но не получи никакви смислени резултати. Опита няколко различни подхода без особен успех, преди да реши да спре за малко търсенето. Ако не попаднеше на нещо друго, вероятно можеше да получи отговори или поне по-добре зададени въпроси на някой от форумите за история на самолетите. Щракна върху кръстчето в ъгъла на прозореца на браузъра и се изправи, за да раздвижи краката си.
	Когато погледна пак към екрана, видя, че браузърът все още е отворен. Намръщи се, премести курсора отново върху символа „X“ и щракна върху него, но прозорецът отказа да се затвори. Опита с комбинация от клавиши, но само получи съобщение в горната част на прозореца: „Приложението не отговаря“.
	Джими Летсън изведнъж усети, че го облива студена вълна. Бързо натисна комбинацията от клавиши, която изкарваше мениджъра на работещите приложения, но компютърът му сякаш го игнорираше.
	За един обикновен компютърен потребител нещо подобно би било досадно, но Джими се почувства така, сякаш се беше надвесил над бездната.
	Някой беше забелязал проникването му.
	— Не е възможно — прошепна Джими. Но какво друго обяснение можеше да има?
	Без да се поколебае нито миг, натисна главния прекъсвач, който спираше тока не само за компютъра му, но и за мрежата от рутери и повторители, с които криеше физическото си местонахождение в световната мрежа.
	Рискът, че може да го хванат, отдавна беше престанал да бъде източник на вълнение за Джими. Пазеше в тайна нелегалните си прониквания и използваше допълнителна верига от прокси връзки, за да намали възможността някой да проследи обратно мрежовия му адрес. Мрежата от повторители, която покриваше две цели предградия във Вирджиния, беше последната му защитна линия, която премахваше възможността физическото му местоположение да бъде открито чрез IP-адреса му. Системата беше бомбоустойчива, беше сто процента сигурен в нея…
	Почти сто процента.
	Изчака деветдесет секунди, преди да рестартира и да зареди отново системата, като отваряше програмите една по една и в същото време провеждаше диагностика, за да провери дали нещо не е било променено. Най-накрая включи отново мрежата от повторители и се свърза с интернет.
	Въпреки че поддържаше в апартамента си съвсем умерените двайсет градуса, Джими се потеше.
	— Нищо не е станало — повтаряше си на глас. — Просто се плашиш от сенките, майсторе.
	Намери записите от връзките, осъществени през веригата му от IP-прокси сървъри, но стигна само дотам. Когато се опита да отвори файловете, получи съобщение за грешка, което го информираше, че трябва да се свърже със системния администратор.
	— Блокиран съм — прошепна Джими.
	Отново натисна прекъсвача, изправи се бързо и отстъпи назад от компютъра си, сякаш беше нажежен до червено.
	Въпреки начина, по който Холивуд го представяше, проследяването на нечий IP-адрес, особено когато връзката минава през множество международни анонимайзъри, е труден и отнемащ време процес. Фактът, че някой беше блокирал достъпа му до журналните файлове, намиращи се на сървъри в шест различни страни, така че практически да му попречи да изтрие цифровите отпечатъци, които беше оставил, означаваше, че е разбудил някакъв много страшен спящ великан.
	Нямаше как да изтрие началния IP-адрес, това беше сигурно. Неизвестният ловец щеше да го проследи обратно до едно модно кафене, което Джими никога не беше посещавал, и с това историята щеше да приключи, ако никога повече не се възползва от същия IP-адрес.
	Или поне така се надяваше.
	„Ами ако намерят повторителите?“
	Поклати глава. Беше само една игла в купа сено. Всичко щеше да бъде наред, стига само известно време да снишава глава.
	Но може би беше време за една приятна ваканция. За едно дълго пътуване.
	Докато отиваше към вратата, се зачуди в какво ли точно се беше забъркал по случайност. Не можеше да повярва, че катастрофата на един осемдесетгодишен самолет е толкова голяма тайна, че да се наложат такива бързи и решителни действия, но какво друго обяснение можеше да има?
	Трябваше някак си да предупреди Мадок. Да му каже да се оттегли, да се сниши.
	Ако не беше вече прекалено късно.


>>	3.

	Мадок хвърли един последен поглед през рамо към залива на Дърбан, след което насочи „Морска пяна“ на юг, към зоната на търсенето. Със субтропическия си климат, палмовите си дървета и празничното си туристическо настроение Дърбан, Южна Африка, напомняше силно на Маями, на Саут Бийч и това го подтикна да се замисли за Кий Уест, което пък на свой ред го накара да изпита носталгия по дома. За него подобно чувство беше нещо ново и може би бе някак си свързано с факта, че за първи път от много време насам имаше някой, който го очакваше у дома.
	Е, не буквално.
	Анджелика Боунбрейк, която беше професионален състезател по смесени бойни изкуства, тренираше за предстоящия шампионат, което й оставяше малко време и енергия за всичко, свързано с дома. Мадок нямаше проблем с това. Двамата бяха независими хора с кариери, които означаваха много за тях. И двамата бяха приели, че ще има продължителни периоди, през които няма да могат да се виждат много.
	Въпреки това беше изненадан колко силно му липсва Анджелика. Усети съвсем лекичък пристъп на завист към Боунс и Уилис, които навярно бяха някъде над Атлантика на път към Щатите, за да продължат търсенето на информация за томахавката. От своя страна Мадок все така беше зает с безплодното търсене на един кораб, който отказваше да бъде намерен. Обикновено това не би го разтревожило. Обичаше да бъде на вода, да търси разни неща, които бяха останали незабелязани от всички други, но точно сега мистерията, която занимаваше мислите му, не беше „Уарата“, а дореволюционната брадва на Стивън Торн и все още неидентифицираните самолетни отломки, където томахавката бе прекарала по-голямата част от последните сто години. За съжаление той беше шефът, което значеше, че трябва да остане съсредоточен върху текущата им задача и да продължи да претърсва систематично морето, така че със сигурност да може да каже къде „Уарата“ не може да бъде намерена. Освен това Боунс беше по-подходящ за разследването на загадката на томахавката от него и понеже нямаше как и двамата да изоставят текущата операция, Уилис беше логичният избор за придружител на Боунс. Освен това Уилис трябваше го пази да не се замеси в беля, което дори самият Боунс признаваше, че е добра идея.
	Освен това беше разочарован, че Джими все още не се беше свързал с него. Обикновено можеше да разчита на стария си приятел, който намираше отговорите дори на най-заплетените въпроси в рамките на няколко часа, та дори и на минути, но бяха изминали дванайсет часа, откакто хакерът беше приключил разговора по Скайп, през което време Мадок не бе чул нито звук от него.
	Може би най-сетне беше намерил костелив орех, който Джими не можеше да разчупи.
	Отговорът, какъвто и да беше той, трябваше да почака още няколко дни. Въпреки че Мадок имаше сателитен телефон, който можеше да служи както за гласова връзка, така и за предаване на данни, спътниковото покритие в региона в най-добрия случай можеше да бъде наречено несигурно, което беше основната причина да направят неплануваното спиране в пристанищния град.
	„Стига си се размотавал каза си сам. — Време е да се залавяш за работа.“
	Мадок и двамата останали членове на екипажа — Кори и Мат Барнаби — се сменяха на щурвала по време на десетчасовия преход обратно към зоната на търсенето. Беше малко след полунощ, когато достигнаха целта си, но понеже не им беше нужна дневна светлина, за да търсят потъналия кораб на морското дъно, веднага спуснаха на вода хидролокаторната „риба“ и тръгнаха по следващата колона на мрежата за претърсване със спокойните дванайсет възела. Мадок знаеше, че колоната в крайна сметка ще ги изведе близо до мястото, където бяха открили разбитите самолети. И очакваше да намерят още отломки, но това нямаше да стане по-рано от няколко часа. Това, което го изненада, беше радарният контакт с нещо на повърхността.
	— Това пък откъде се появи? — попита Кори.
	Мадок погледна оранжевата точка върху екрана на радара. Беше се появила неочаквано, сякаш изведнъж бе изникнала там от нищото. Очертанията й бяха прекалено контрастни, за да е облак, и прекалено малки, за да бъде гигантска вълна.
	— Намираме се извън морските пътища — добави Кори. — Какво ли прави там?
	За Мадок можеше да има само един отговор.
	— Някой ни търси.
	Грабна бинокъл и го насочи към горната палуба, но не можа да види през мощната оптика нищо друго, освен мастилена чернота. Приближаващият кораб се движеше с изключени светлини.
	— Кори — викна Мадок, като продължи да оглежда хоризонта с бинокъла, — прибери „рибата“! — После добави: — Мат, приготви се за отблъскване на абордаж.
	Кори подаде глава от мостика и го погледна.
	— Сериозно ли?
	— Сериозно — отвърна му Мадок. — Издърпай „рибата“ на борда.
	— Имам предвид другата част. За отблъскването на нападението.
	— Да се надяваме, че няма да се стигне дотам — каза Мадок, но вътре в себе си знаеше, че само надеждата не беше достатъчна. Нямаше никаква представа какви са мотивите, но за него беше извън съмнение, че намеренията на другия плавателен съд са враждебни.
	Докато Кори навиваше хидролокаторната мрежа, която се влачеше зад тях, Мат, който беше бивш рейнджър от армията на САЩ, извади арсенала им, който се състоеше от една полуавтоматична пушка „AR-15“ и два полуавтоматични пистолета — един „Колт M 1911“ и любимото оръжие на Мадок, „Валтер P 99“. Подаде валтера на Мадок, а другите две оръжия остави за себе си.
	— С кого си имаме работа? Пирати ли са?
	— Колкото ти знаеш, толкова и аз, но предпочитам да не ми се налага да ги питам лично. — Мадок мушна пистолета в колана си и подаде бинокъла на Мат. — Приближават ни откъм нашето четири часа. Ще се опитам да им се измъкна.
	Мат пое бинокъла и започна да оглежда морето откъм десния им борд, а Мадок се върна на шурвала. Екранът на радара показваше, че приближаващият плавателен съд е на по-малко от две морски мили от тях и бързо скъсява дистанцията. Веднага щом Кори подаде сигнал, че е приключил с прибирането на хидролокатора, Мадок даде пълна газ на двигателите.
	Отдалечиха се рязко от преследвачите си, но само след няколко минути разстоянието между тях отново започна да се смалява. Капитанът на другия кораб беше намерил начин да добави още пет възела към скоростта на плавателния си съд, което беше съвсем малко повече от максималната крайцерска скорост на „Морска пяна“.
	Мадок се замисли над възможностите им. Ако вкара двигателите на „Морска пяна“ в червената зона, може би щеше да изцеди още малко скорост от тях, но щеше да рискува да причини някаква повреда и дори тогава пак нямаше гаранции, че ще успее да се измъкне на преследвачите. Всъщност беше много по-вероятно да издухат гарнитура или да счупят витло много преди да са достигнали до безопасно пристанище, и тогава наистина щяха да останат на милостта на нападателите.
	Ако това не се случеше, другият кораб щеше да ги застигне в рамките на един час. Рано или късно преследвачите щяха да ги догонят.
	Мадок посегна към дросела, но вместо да го премести напред, го дръпна съвсем назад.
	Пълен стоп.
	Мат подаде глава на мостика само след няколко секунди.
	— Какво стана?
	— Нали знаеш старата максима, че най-добрата защита е нападението? Смятам да я изпробваме.


>>	4.

	Още щом излязоха от таксито и застанаха на тротоара, Боунс скръсти ръце пред гърдите си и направи гримаса.
	— Шибан Мадок!
	Уилис го изгледа.
	— Сега пък за какво врънкаш?
	— Трябваше да остана на лодката — отвърна му Боунс и изимитира с престорен фалцет: — „Боунс, ти имаш склонност към приключенията. Ти трябва да отидеш“. Мислиш ли, че не знае, че тук температурата е под нулата?
	Уилис поклати глава.
	— Човече, първо на първо, ти предложи да дойдеш тук… — извади телефона си и натисна няколко пъти екрана му, за да намери местната прогноза за времето. — … където температурата е пет градуса, а това не е под нулата. Второ на второ, това е може би най-лошата имитация на Мадок, която съм чувал.
	— Подлизурко! — завъртя очи Боунс. — Къде другаде бихме могли да отидем, за да търсим информация за Френската и индианска война? В Хонолулу ли?
	— Добре де. Нека влезем вътре. Знам колко си чувствителен към ниските температури.
	— Това пък какво би трябвало да значи? И да не съм те чул да казваш какво се смалява от студеното!
	Уилис само се ухили и се насочи към входа на „Парк Хол“, където се намираше Историческият факултет на университета в Бъфало.
	Въпреки подмятанията на Боунс не бяха дошли в северната част на щата Ню Йорк просто поради близостта му с бойните полета на една война, която беше по-стара от самите Американски щати. По време на дългия полет от Южна Африка Боунс се беше обадил на Ейвъри Халси. Ейвъри беше доведена сестра на Мадок и бивша приятелка на Боунс — една от многото — и работеше в един от специалните отдели на ЦРУ, за който Мадок понякога също изпълняваше различни задачи, но преди да се захване с това, беше заемала поста на професор по история. Ейвъри не можа да им каже нищо конкретно, но им препоръча един свой колега и им уреди среща с него.
	Още с влизането си в офисите на Факултета по история на петия етаж Боунс забеляза привлекателната червенокоса жена на около трийсет години, седяща зад бюрото на рецепцията. Побърза да мине пред Уилис, за да се запознае пръв с нея.
	— Здрасти! — поздрави той и се подпря на лакти на гишето, така че да бъде очи в очи с нея. — Дошъл съм да се видя с доктор Гриър, но изглежда, че първо се виждам с вас.
	Жената избухна в смях.
	— О, боже мой! Успявате ли да постигнете нещо с подобно встъпление?
	— Вие ще ми кажете. Не, почакайте! Става ли да ми кажете утре сутринта, след закуска? Не съм тукашен, така че ще трябва да бъдем у вас.
	Жената все още се смееше, но искриците в лешниковите й очи подсказваха на Боунс, че не му се присмива. Или поне не много.
	— Предложението ви е много интересно — отвърна тя, — но мисля, че пропуснахте няколко хранения. Още дори не съм обядвала.
	— Страхотно! И аз не съм. Да вървим.
	— Изкушавам се — усмихна се жената. — Трябваше да се срещам с някого и да си разказваме досадни стари истории, но от друга страна… защо пък не?
	Уилис най-сетне наруши мълчанието.
	— Да не би случайно да сте доктор Гриър?
	— Студентите ме наричат доктор Гриър — отвърна жената, като обърна топлата си и леко закачлива усмивка към него. — Но вие можете да ме наричате Роуз.
	— Жената погледна обратно към Боунс. — Ако се държите добре, вие също можете да ме наричате така.
	— Когато казвате да се държа добре…?
	Роуз поклати глава в престорено отчаяние.
	— Божичко, Ейвъри не се шегуваше за вас.
	Боунс потръпна.
	Въпреки че отношенията му с Ейвъри Халси бяха останали приятелски след раздялата им, все пак си оставаше негова бивша. Нямаше как да разбере какво е направила, за да отрови кладенеца.
	— Шегите настрана… — Боунс свали раницата от рамото си и извади един пакет, увит в плат. — Може би трябва да се заемем по същество.
	Очите на Роуз проблеснаха нетърпеливо, но тя поклати глава отрицателно.
	— Да отидем в моя офис.
	После заобиколи бюрото и ги поведе по късия коридор към тясна разхвърляна стая, в която имаше малко, празно бюро, а покрай стената бяха наредени най-обикновени пластмасови столове.
	— Това ли е офисът ви? — отбеляза Боунс. — От един професор по история бих очаквал да има повече… неща.
	— Държа моите „неща“ другаде — сви рамене Роуз. — Това място е само за консултации със студентите. — Посочи към бюрото. — Е, нека го видим.
	Боунс сложи пакета на бюрото и разви плата, за да покаже томахавката. Роуз веднага смръщи чело.
	— Това да не е някаква шега? — Гласът й стана няколко градуса по-студен от времето навън.
	Уилис се приближи към нея.
	— Ако е така, тогава вината е наша, госпожо. Има ли някакъв проблем?
	— Широко известно е, че търся брадвичката, която е принадлежала на капитан Стивън Торн. Виждала съм доста прилични фалшификати, но тази прилича на нещо, което сте взели от железарията отсреща.
	— Мога да ви уверя, че не е така — възрази Уилис. — Не мога да потвърдя автентичността й, но я открихме в един потънал самолет. Като минимум е на един век.
	— Потънал самолет ли? — скочи изведнъж на крака Роуз, а очите й се разшириха за момент. След това отново поклати глава. — Не, съжалявам. Просто не мога да ви повярвам. — Протегна ръка към брадвата, но сякаш нямаше желание да я докосне. — Нали не очаквате от мен наистина да ви повярвам, че тази брадва е била потопена във вода десетилетия наред?
	— Вярвайте, в каквото искате — сви рамене Боунс. — Ако не ви се занимава, може би ще ни препоръчате някого, който би се заинтересувал?
	Уилис вдигна ръце.
	— Нека за момента да направим крачка назад, става ли? Трябва да ни извините, госпожо. Малко сме замаяни от смяната в часовите пояси. Кълна се, че не се опитваме да ви измамим. Открихме този предмет, но не знаем какво представлява. Или пък как се е оказал там. Надявахме се да хвърлите малко светлина върху тази загадка.
	Историчката отдръпна ръката си, кръстоса ръце пред гърдите си в поза, която сигурно трябваше да изрази несъгласие, но след това също така бързо посегна към томахавката и я взе. Наклони я така, че лампата над главата й да освети гравирания текст.
	— Стивън Торн е бил офицер в колониалната милиция. Служил е при рейнджърите на Роджърс.
	Боунс и Уилис се спогледаха с усмивка.
	— Госпожо, двамата сме бивши военни — поясни Уилис. — И двамата сме били в училището за рейнджъри. Там ни караха да учим наизуст Правилника на рейнджъра. Правило номер две: „Дръж мускета си чист като стъкло, а брадвата — излъскана до блясък“. В някои поделения на рейнджърите до ден-днешен носят томахавки.
	Роуз се усмихна, противно на желанието си.
	— За съжаление инструкторите са ви направили лоша услуга. Тези „правила“ всъщност са адаптирани от романа „Поход на северозапад“*, който е написан през 1937 г. Боя се, че същинските правила на рейнджърите на майор Робърт Роджърс са много по-прозаични, но сте прави за важността на секирата. — Роуз обърна поглед към Боунс. — Или на томахавката, ако предпочитате… Капитан Торн е воювал с рейнджърите през Френската и индианска война и навярно с времето е сменил няколко томахавки, но според семейната легенда я предал на сина си, който я носил по време на Войната за независимост. Предавала се в семейството от поколение на поколение и влязла в употреба в няколко войни.
	[* Исторически роман от Кенет Робъртс за водача на рейнджърите Робърт Роджърс. — Б.пр.]
	Боунс и Уилис отново се спогледаха.
	— Един от потомците на Торн е бил на онзи самолет — каза Уилис. — Стигнахме до извода, че е било нещо подобно. Но не знаем името му.
	— Казвате, че сте намерили брадвичката на потъналия самолет? — намръщи се отново Роуз. — Под водата?
	Боунс кимна.
	— На двеста мили от брега на Южна Африка. Самолетът е един от клипърите, които са се произвеждали през трийсетте, но не успяхме да намерим никакви данни за катастрофата.
	Роуз нацупи устни, сякаш все още се опитваше да реши какво с мнението й за посетителите, но после изведнъж пое дъх.
	— През 1867 г. жената на полковник Зейн Тори, ветеран от Гражданската война, родила дъщеря — единственото им дете — което нарекли Розалин. Розалин си падала мъжкарана и въпреки че не могла да продължи семейната традиция да служи в армията, успяла да си извоюва име като военен репортер за един нюйоркски вестник. Винаги съм смятала, че е носила със себе си рейнджърската томахавка по време на приключенията си, но дори да го е правила, не го е афиширала. Розалин Торн в крайна сметка се омъжила за някой си Джон Фолкън, който всъщност се казвал Джакомо Фалконе по рождение, но си поамериканчил името, преди двамата с Розалин да се оженят. Синът им, Зейн Фолкън, носил със себе си томахавката по време на Първата световна война, през която командвал рота пехотинци. Доколкото знам, Зейн бил последният от фамилията Торн, който притежавал брадвичката.
	— Загинал ли е във войната? — попита Уилис.
	— Не — не много уверено отговори Роуз. — Съдбата на капитан Зейн Фолкън след войната е предмет на дискусии. Трудно могат да бъдат отделени фактите от измислицата.
	Боунс веднага разпозна името.
	— Чакайте малко. Значи капитан Фолкън е истински човек?
	Уилис втренчи въпросителен поглед в Боунс.
	— Чувал ли си за него?
	— Аха. Искам да кажа, нещо такова. Срещал съм го като герой в старите булевардни приключенски романи.
	Уилис примигна няколко пъти срещу него, без да може да го разбере, така че Боунс добави:
	— Нали се сещаш, като Док Савидж или Брок Стоун?
	— Съжалявам — поклати глава Уилис. — Никога не съм чувал за тях. Какви са, да не са кечисти?
	— Ужас, да не си раснал под някой камък? — Боунс се обърна към Роуз. — Когато бях хлапе, чичо ми. Лудия Чарли, имаше една голяма кутия с такива романи в гаража. Капитан Фолкън, Хърикейн Хърли, Падрето… Човече! Това ме връща в миналото. Поглъщах ги с кориците. А пък той бил истински човек!
	Роуз наклони леко глава.
	— Също като Бъфало Бил или Дивия Бил Хикок — истински исторически фигури, чиито приключения били преувеличени и доукрасени в евтините романи. Малко вероятно е някоя от историите за приключенията на капитан Фолкън да е истина, но, да… бил е истински човек. И не за първи път някой „намира“ легендарната томахавка на капитан Фолкън.
	Боунс погледна настрани.
	— Роуз… Розалин. Не е съвпадение, нали? Роднини ли сте?
	— Всъщност е съвпадение. Нямаме връзка, поне не знам да има такава. Роуз беше средното име на прабаба ми. Този конкретен клон на фамилното дърво на Торн свършва с капитан Фолкън.
	— Как е умрял? — запита Уилис.
	Роуз отново си пое дъх.
	— Както вече казах, винаги е било доста трудно да бъдат отделени фактите от фантазиите, когато става дума за капитан Фолкън. Прадядо ми е писал книги за него, като е вярвал, че всичко е измислица. Едва по-късно разбра, че част от тях са истина. Или поне той така смяташе.
	— Чакайте, прадядо ви да не е бил Додж Долтън? — Боунс се обърна към Уилис. — Това е човекът, който е написал историите за капитан Фолкън.
	— Прадядо Додж написал една книга, за която твърдеше, че е цялата истина за това как е търсил същинския капитан Фолкън. — Роуз се поколеба за миг. — Въпросната книга „В сянката на крилете на сокола“* завършва със смъртта на Фолкън. На борда на самолет, който се разбива в морето, след като излита от Антарктида.
	[* Фолкън (на англ. _falcon_) буквално означава сокол. — Б.пр.]
	— Антарктида ли? — поклати глава Уилис. — Тя е поне на две хиляди мили от мястото, където намерихме отломките.
	— В книгата самолетът е прототип на хидроплан с голям обсег на действие. Това съвпада ли с отломките, които сте намерили?
	Преди Боунс да успее да потвърди, видя как погледът на Роуз изведнъж се премества към вратата зад тях. Обърна се, любопитен да види какво с привлякло вниманието й, и в същия момент в офиса влетя граната.


>>	5.

	Командирът на щурмовата група се ухили, щом забеляза горещия бял пушек да се издига над преследваната цел. Двайсет и четири метровата моторна яхта беше все още поне на половин миля от тях, прекалено далеч, за да се види екипажът дори с помощта на модерните очила за нощно виждане, но димът нямаше как да не се забележи.
	— Е, това обяснява защо забавят ход — каза той в прилепения до гърлото си микрофон на тактическото радио „Моторола“. — Изглежда, че са повредили двигател. Бъдете нащрек, господа. Знаят, че се приближаваме, и ако са въоръжени, можем да очакваме топъл прием.
	Петимата стрелци потвърдиха, че са го чули, с приглушено мърморене. Вече бяха заели прикритие зад планширите на двайсетметровия катер със заредени и готови за стрелба оръжия при пръв знак за ответен огън.
	Водачът им смяташе, че е по-лесно просто да надупчи като швейцарско сирене лодката от разстояние, но началникът му беше обещал премия, ако успее да докопа някакъв ценен материал — компютри, ръкописни бележки и фотографии, артефакти — а това щеше да бъде много по-трудно осъществимо, ако пратят моторната яхта на дъното.
	Тайно се надяваше противниковият екипаж да се предаде без бой. Тогава със сигурност щеше да е много по-лесно да го избият.
	Изчака да доближат на стотина метра от носещата се по течението яхта, преди да даде заповед да намалят ход. Другият кораб се виждаше неясно сред димната мараня, а соленият въздух носеше миризмата на горящо масло, но на палубата не се забелязваше никаква дейност.
	На командира на щурмовата група това изобщо не му хареса.
	— Някой вижда ли нещо? — полугласно попита той в микрофона.
	Отговорите дойдоха един по един и всичките бяха отрицателни.
	Заместник-командирът, който стоеше зад него и насочваше катера с помощта на щурвала на открития мостик, обобщи накратко:
	— Или се крият под палубата, или са се разкарали от лодката.
	Инстинктът подсказваше на командира, че другият екипаж е все още на преследвания съд, но трябваше да обмисли всички възможности.
	— Не виждам спасителната им лодка. Възможно ли е да сме пропуснали, когато са я спускали на вода?
	— Щяхме да я видим с бордовата инфрачервена камера.
	— Не и ако гребат.
	Заместникът му сви рамене в тъмнината.
	— Добре, нека приемем, че са все още там и чакат да ни нападнат, когато се опитаме да се качим на борда. Искам да наблюдаваш всички шлюзове, докато се прехвърлим там и започнем да претърсваме от горе надолу.
	— Няма ли да дадем изстрел над тях? Да им дадем шанс да се предадат?
	— Не. Защо да хабим патрони? Водачът отново натисна микрофона си. — Готови за действие по мой сигнал. И ако видите нещо да мърда, стреляйте на месо.


	Тласъкът, който разтресе корпуса на яхтата в момента, в който затъмнената лодка на преследвачите им се блъсна в „Морска пяна“, беше за Мадок сигнал, че е време за действие. Стисна окуражително рамото на Кори, след което потопи глава под повърхността на черната вода и задвижи краката си в мощни ножични тласъци. Дългите плавници за гмуркане на краката му добавяха допълнителна енергия към всеки тласък, което му позволяваше да се движи с минимални усилия през водата и по-важно, да създава минимално раздвижване на повърхността, което би могло да бъде забелязано, ако някой от другата лодка гледа към него.
	Изхождайки от предположението, че нападателите ще бъдат по-многобройни, Мадок бе взел решение да избегне директна конфронтация с тях. След като запали една кофа с машинно масло близо до люка на двигателя, за да симулира повреда, двамата с Кори, който беше единственият член на екипажа без военен опит, се бяха спуснали във водата откъм защитената страна на лодката. Мат Барнаби щеше да остане на борда, за да „поздрави“ абордажната група.
	Мадок държеше едната си ръка протегната пред себе си, като непрекъснато поддържаше контакт с корпуса на „Морска пяна“, докато не достигна ватерлинията. Макар да не можеше да види нищо, знаеше, че другата лодка е там, точно пред него, и ако не внимава, може да си удари главата в корпуса й. Дори да не загубеше съзнание от удара, със сигурност щеше да разкрие присъствието си на екипажа, което щеше да му отнеме основното преимущество — елемента на изненадата.
	Протегна две ръце напред и започна да опипва, докато не срещна нещо твърдо — борда на другата лодка. Притисна пръсти в него, усещайки леките вибрации, които се пораждаха от слабото полюляване на катера в спокойното море. Знаеше, че високо над него абордажната група прескача от едната лодка на другата, за да завладее плячката си.
	Нямаше много време.
	Отново започна да тласка с крака, като се движеше бързо, но равномерно, докато не достигна другия борд на катера. Безшумно излезе на повърхността близо до носа и започна да се придвижва назад към кърмата. Въпреки че небето беше облачно и криеше луната и звездите, мракът над повърхността в никакъв случай не беше пълен. Ивица от слаба синьо-зелена светлина грееше във водата близо до задния край на лодката — това беше биолуминесцентният планктон, който въртящите се витла бяха раздвижили — а в небето се виждаше сребристо сияние, което отбелязваше мястото на луната над облаците.
	Като се движеше бавно и равномерно, за да не разклати лодката, Мадок изпълзя на платформата за къпане, където смъкна плавниците си и извади своя „Валтер“ от херметичната кесия, в която го беше мушнал, за да не се намокри. Тъкмо се канеше да погледне светещия циферблат на часовника си, за да види колко време му остава, когато чу пукването и свистенето на сигналната ракета „Орайън Старблейзър“, която се издигна на сто и петдесет метра в небето.
	Мадок приведе глава и извърна очи от малкото червено слънце, което изникна високо над главата му.
	„Тъкмо навреме, Кори!“ — помисли си той, като се претърколи над напречната преграда.
	Знаеше, че сигналната ракета ще гори само няколко секунди, но през това време шансовете им щяха да се изравнят за кратко и ако нападателите използваха някакви приспособления за нощно виждане, което беше почти напълно сигурно, определено щеше да получи преимущество за малко. Ярката светлина можеше временно да блокира приборите за нощно виждане и дори за кратко време да ослепи хората, които ги носеха.
	Мадок претърси с насочен пистолет задната палуба за цели, но нямаше никого. Явно всички лоши се бяха прехвърлили на „Морска пяна“.
	Продължи движението си, като се насочи към подвижната стълба, която водеше към открития мостик, а след това бързо се изкатери нагоре. В мига, в който главата му се показа над палубата, забеляза, че на щурвала има някого. Не се виждаше много повече от човешки силует, очертан в червено. Носеше черна бойна екипировка, а главата му беше скрита под качулка и прибор за нощно виждане, който, изглежда, се опитваше да рестартира. Главата му се завъртя рязко към Мадок, а ръцете му се спуснаха към пистолета, мушнат в кобура на колана му.
	В този момент сигналната ракета изгасна, потапяйки отново света в тъмнина.
	Мадок стреля веднъж, а проблясъкът от дулото му разкри, че целта му вече се е изместила, след което той премести прицела си и направи още два изстрела.
	Нощта избуха в безразборна стрелба.
	Мадок изскочи на открития мостик и се хвърли по очи върху палубата. Беше почти напълно сигурен, че е уцелил мъжа с двата си изстрела. Дори да не беше, скоро щеше да го уцели. Във всеки случай стрелба се чуваше само откъм „Морска пяна“. Явно абордажната група се беше сблъскала с лека съпротива.
	„Пази се, Мат!“
	Ръцете му започнаха да опипват наоколо, докато не срещнаха неподвижната форма на човека, когото току-що беше застрелял. Пръстите му се плъзнаха по познатите повърхности: оплетка от номекс и найлон, подобни на облеклото, което носеше, когато отиваха на мисия с морските тюлени. Мъжът носеше нападателна жилетка, окичена с джобчета за пълнители, гранати и друго оборудване. Мадок продължи да опипва, докато ръцете му не попаднаха на онова, което търсеше — уреда за нощно виждане на мъжа.
	Смъкна го от главата му и го сложи пред очите си, докато търсеше с пръст къде е бутонът за включване.
	Като се изключи бледата ивица по средата на дисплея — остатъчният образ на сигналната ракета — светът се разкри пред него в цялото великолепие на монохромната картина, оцветена в зелено. Първото нещо, което видя, беше неуспелият нападател, проснат по гръб на палубата пред него. Мъжът беше все още жив и се гърчеше, стенейки от болка, докато се опитваше да запази съзнание. Изстрелът на Мадок беше попаднал точно където трябва, но тактическата жилетка на противника му беше повече от средство за носене на допълнително оборудване. Имаше подплънки от кевлар и бронирани плочи, които успешно бяха спрели куршумите на валтера му.
	Мъжът изведнъж отвори широко очи, а зениците му се разшириха, за да се приспособят към тъмнината. На екрана на прибора за нощно виждаше изглеждаха като пламтящите сфери на някакво свръхестествено същество.
	„Не може да ме види“ — помисли си Мадок.
	В този момент мъжът протегна рязко ръце и го сграбчи за гърлото.
	Мадок инстинктивно се опита да се освободи от пръстите му, което го накара да изпусне прибора за нощно виждане и валтера си. Не успя да постигне много. Хватката на мъжа се усещаше като желязна примка около шията му. Чувстваше пулса си, усещаше как кръвта с мъка си пробива път, преди да достави жизненонеобходимия кислород до мозъка му. През мъглата чуваше как мъжът крещи, викайки другарите си на помощ.
	Мадок знаеше, че няма да може да се освободи от хватката на мъжа, поне не в оставащите една-две секунди, преди да изгуби съзнание, така че потисна първобитния инстинкт да се съпротивлява и вместо това реши да посрещне опасността лице в лице. Протегна ръце и сграбчи главата на мъжа, след което заби чело в основата на носа му.
	Болката от удара просветна като мълния в черепа на Мадок. Звукът на разтрошен хрущял отекна в главата му, но за щастие смъртоносната хватка отслабна достатъчно, за да се освободи от нея. Изтласка мъжа настрани от себе си и започна да блъска главата му в палубата, докато не престана да се съпротивлява.
	Мъглата в мозъка му започна да се разсейва и Мадок чу, че някой вика отдолу в отговор на призивите за помощ. Поне част от абордажната група се връщаше обратно на катера, за да помогне на другаря си. Нямаше идея с колко противници ще му се наложи да се разправя, но знаеше, че валтерът му няма да бъде достатъчен, за да ги спре, особено като се имаше предвид, че носеха бронирани жилетки.
	Трябваше му нещо по-мощно.
	Започна да опипва в тъмнината, бързо намери тактическата жилетка на зашеметения мъж, отвори рязко един от джобовете и измъкна отвътре сферичен обект с размерите на топка за бейзбол. От тук нататък остави действието на мускулната си памет. Уверено смъкна металния предпазител, промуши пръст през колелцето, висящо от взривателя, издърпа го, след което почти с безразличие подхвърли осколочната граната на задната палуба на катера.
	Веднага щом гранатата напусна ръката му, Мадок се преметна през пулта за управление и се смъкна по наклонената надстройка на предната палуба. В слабата светлина успя да забележи човешка фигура, която се движеше право към него. Чу се вик, след което се видяха проблясъци от дулото на оръжието, щом мъжът започна да стреля. Във въздуха покрай Мадок зажужаха куршуми, а плексигласовите прозорци се напукаха от множеството попадения. Мадок продължи да се движи и се претърколи към стрелеца, като се молеше гранатата да се взриви, преди противникът му да го е надупчил. Надстройката навярно щеше да предпази и двамата от взрива и смъртоносния дъжд от горещ метал, но Мадок се надяваше експлозията да отвлече вниманието на мъжа достатъчно дълго, за да може…
	Последва блясък, след което той се усети като безтегловен и тялото му се завъртя в спирала надолу в мрака.


>>	6.

	Светлинно звуковата граната беше малка и цилиндрична. Силно реактивната й магнезиева сърцевина беше частично защитена от здрав алуминиев корпус, нашарен с дупки, подобно на швейцарско сирене. Боунс я разпозна веднага, още докато летеше във въздуха към тях. Преди да е паднала на пода, той се завъртя и се метна през бюрото, като събори Роуз на пода зад него. Бюрото щеше да ги защити от магнезиевата светкавица със сила един милион свещи, но Боунс не можеше да направи много относно гърма, освен да си наклони главата надясно, за да прикрие частично ухото си с повдигнатото си рамо. Стандартната зашеметяваща граната произвежда звук със сила 180 децибела — шум, по-силен от този на реактивен двигател или изстрел от пушка.
	В затвореното пространство на малкия офис експлозията се стовари върху тях като ковашки чук.
	Камбаните в главата на Боунс бяха звънели много пъти по време на обучението му като морски тюлен, така че знаеше как да се справя с дезориентацията, която щеше да последва, но това не правеше експлозията по-малко неприятна. В черепа му се заби силен пищящ звук, подобен на болнична машина за ЕКГ, която сигнализира за липса на пулс. Боунс се почувства така, сякаш се намира на въртележка, без да може да каже къде е горе или долу. Наясно беше, че ако се опита да се изправи, веднага ще падне настрани.
	Знаеше какво няма да може да направи, но също така знаеше какво все още е в състояние да прави.
	Извъртя се, сложи ръце на ръба на бюрото и без да се опитва да става, започна да бута бюрото през стаята.
	Успя да го премести не повече от метър, преди да удари в нещо. От неочаквания тласък Боунс се подхлъзна и да падна напред, но в мига, в който лицето му удряше пода, успя да види чифт обувки, които се показваха през тесния процеп под бюрото.
	Това обясняваше неочакваното спиране. Беше се блъснал в някого.
	Обувките не бяха Уилис, което наведе Боунс на мисълта, че сигурно принадлежаха на човека, който беше хвърлил светлинно звуковата граната в стаята.
	Боунс отново се надигна напред, като промуши главата и раменете си в пространството под бюрото, след което се изправи рязко, като отскочи от пода, подобно на човече в кутийка, и в същото време отхвърли напред бюрото.
	Бюрото се прекатури, а горната му повърхност отблъсна назад неизвестния нападател, но тъй като Боунс все още беше замаян от звука и светлината, залитна настрани и се стовари върху преобърнатата мебел. Остра болка го прониза в гърдите от удара в краката на бюрото. Но това неудобство не беше нищо в сравнение с проблемите, които можеше да причини един куршум, ако не продължи да се движи. Въпреки това си позволи да се усмихне триумфално, след като забеляза за втори път обувките, този път да стърчат изпод бюрото, подобно на краката на Злата магьосница от Изток, след като върху нея паднала къщата на Дороти. Но беше прекалено рано да обявява победа. Лошите хора, подобно на злите магьосници, обикновено имаха помощници.
	Въздухът в офиса беше наситен с пушек, но през мъглата Боунс видя, че Уилис се хвърля към него. Явно стоеше много по-стабилно на краката си от Боунс. Уилис коленичи, загреба от пода един пистолет с навит на дулото заглушител и го насочи към вратата.
	На Боунс му отне няколко секунди да отчете факта, че Уилис му крещи нещо. Все още не можеше да чуе нищо, но когато Уилис посочи към Роуз, успя да направи грубо предположение.
	„Вземи момичето!“
	Или нещо подобно.
	Боунс се претърколи встрани от бюрото, но остана на четири крака, все още не съвсем уверен в равновесието си. След няколко секунди протегна ръка към Роуз и леко разтърси рамото й, за да привлече вниманието й. Очите им се срещнаха — това беше добър знак — след което видя, че устните й мърдат.
	— Не мога да те чуя! — викна Боунс.
	Роуз поклати глава и посочи към ушите си.
	— А, ясно! И ти не можеш да ме чуеш. — Посочи към вратата, където Уилис беше готов да стреля при първия знак за опасност. — Трябва да вървим.
	Роуз кимна, явно разбираше какво й казва, но след това се протегна и грабна нещо от пода до себе си.
	Томахавката.
	Боунс се изправи на едно коляно, след което предпазливо стана на крака.
	„Дотук добре!“ Подаде ръка на Роуз, помогна й да се изправи на крака и без да изпуска ръката й, я поведе към вратата. Потупа Уилис по рамото, за да му покаже, че са готови да тръгват.
	Точно пред входа на офиса лежеше тяло — бял мъж, облечен в яке с качулка, с големи кървави петна от двете огнестрелни рани в гърдите му. В протегната си ръка все още държеше пистолет със заглушител. Докато минаваха край него, Боунс се наведе, като планираше да вземе за себе си оръжието, но Роуз му стисна ръката, за да привлече вниманието му и поклати отрицателно глава. После изрита с крак пистолета, който се плъзна по покрития с мокет под. След това хвана ръката на Уилис и обясни със знаци, че трябва да оставят тук и другия пистолет.
	Уилис я погледна така, сякаш е луда, и каза нещо, най-вероятно в същия дух.
	Роуз изкрещя нещо, което беше или ругатня, или „Вярвайте ми!“.
	По-скоро второто.
	Уилис се намръщи, но после натисна с палец бутона за освобождаването на пълнителя и дръпна затвора, за да изпразни камерата, след което избърса пистолета с фланелката си и го хвърли обратно в офиса.
	— Страхотно! — промърмори Боунс. Сега сме невъоръжени.
	Но само след няколко секунди разбра колко мъдро е решението.
	Макар да не можеше да я чуе, край тях виеше противопожарната аларма, която най-вероятно се беше задействала от дима на гранатата. Стробоскопичните светлини, монтирани високо по стените, сочеха пътя към аварийните изходи. Хората вече се изнизваха от другите офиси на етажа и се насочваха към аварийните стълби. Предположи, че всички бяха чули шума от детонацията на гранатата, но не и последвалите изстрели. Повечето хора навярно мислеха, че има пожар, а не че край тях има действащ стрелец, което би изисквало друг, по решителен подход — сградата трябваше да бъде заключена и всички да си потърсят убежища, докато не пристигне екипът за бързо реагиране. Двамата с Уилис не се отличаваха с някакви особени физически характеристики, но тъй като не бяха бели, ако ги забележеха да тичат из сградата с оръжие в ръка, най-вероятно нямаше да успеят да се измъкнат през предния вход. А сега, невъоръжени, можеха просто да се движат заедно с останалите.
	Това поне щеше да им осигури изход от сградата, но ако двамата бандити, които току-що се бяха опитали да ги убият, бяха довели подкрепления, тогава щяха да попаднат в трудна ситуация.
	„Чакай малко! — помисли си Боунс. — Какво точно се случи сега?“
	При все че ситуациите на живот и смърт не му бяха непривични, обикновено имаше някаква идея кои са лошите и какво искат. Това нападение дойде напълно изневиделица.
	Оръжия със заглушител. Светлинно звукови гранати. Военно оборудване. Който и да беше врагът им, явно имаше достъп до сериозни оръжия, които не се боеше да пусне в употреба на многолюдно място.
	Но каква ли беше целта му? И защо?
	Нямаше да му е за първи път да се набута в средата на нечий чужд проблем. Може би Роуз беше успяла да влуди някого с плановете си за учебната година. Но моментът на атаката не приличаше на съвпадение.
	„Томахавката? — Боунс поклати глава. — Не! Това е лудост“.
	Дори ако брадвичката принадлежеше на истинския капитан Фолкън, в най-добрия случай беше колекционерски предмет. И кой друг, освен тях изобщо знаеше за откритието?
	Можеше да зададе въпроса на глас, но понеже нямаше да може да чуе отговора, какъв ли беше смисълът? Ако Роуз знаеше отговорите, щеше да му ги каже, когато са в безопасност… и в състояние да чуват нещо друго, освен собствените си гласове. Дотогава най-важното беше да останат живи.


>>	7.

	Гълтателният рефлекс върна рязко Мадок към реалността. Всъщност се събуди в кошмара на давенето. Започна сляпо да размахва ръце и крака, а тялото му се разтресе в спазми от кашлицата, докато се мъчеше да очисти дробовете си от студената морска вода. Отне му секунда да разбере, че е на повърхността и доста повече да си спомни къде се намираше преди това.
	Надигна глава над водата и видя пламъци и петна разлято масло. Навсякъде покрай него плаваха горящи отломки, така че интуитивно се досети какво се е случило.
	Гранатата, която беше подхвърлил на задната палуба, навярно бе предизвикала вторична експлозия, може би в резервоарите за гориво, и това беше взривило моторния катер на парчета. Експлозията го беше изхвърлила в морето.
	Облекчението, че е преживял катастрофата, незабавно се смени с паника. Заплува кучешката в кръг, търсейки къде се намира „Морска пяна“.
	— Мадок!
	Викът беше слаб, но ясен. Завъртя се обратно в търсене на източника на гласа, като размахваше ръце над главата си.
	— Кори! Насам!
	Сноп прожекторна светлина проряза мрака. Мадок се обърна към нея и заплува, но само след няколко секунди кръгът на прожектора се спря върху него, последван бързо от спасителен пояс. Той промуши едната си ръка през дупката в средата и остави другарите си да го издърпат, сякаш беше най-големият улов за деня.
	Кори, все още облечен в яркооранжевия спасителен костюм и целият подгизнал от собственото си пътешествие по вода, беше единственият човек на другия край на въжето.
	— Къде е Мат? — попита Мадок, щом Кори протегна ръка, за да го издърпа на борда.
	— В безсъзнание е — отвърна Кори, като кимна с глава през рамо към неподвижната фигура, просната върху палубата.
	— Да не са го простреляли?
	Кори поклати отрицателно глава.
	— Мисля, че го е ударил някой летящ отломък. Проверих, че е жив и диша. След това започнах да те търся.
	— Има ли оцелели от противниковата страна?
	— Не видях никого. Мисля, че цялата екипировка, с която се бяха накичили, ги е завлякла на дъното. Какво, по дяволите, беше това, шефе?
	— Извадихме късмет. — Мадок отново погледна към водата. — Този път.


	Повредите по „Морска пяна“ бяха предимно козметични и над ватерлинията. Мат Барнаби, от друга страна, навярно беше получил мозъчно сътресение, но дори нараняванията му да не изискваха специализирана медицинска помощ, Мадок нямаше да промени решението си незабавно да се върнат в пристанището.
	Въпреки че пиратството по море ставаше все по-широко разпространено, той беше доста сигурен, че хората, които ги бяха нападнали, не бяха членове на пиратска банда, която се бе опитала да се възползва от възможността да ги завладее. Всичките говореха английски с американски акцент, а оръжията и оборудването им подсказваха, че са професионалисти — паравоенни или наемници.
	Бойно формирование.
	Но за кого ли работеха?
	Докато не намери отговор на този въпрос, търсенето за „Уарата“ трябваше да почака.
	Сателитният телефон започна да звъни, когато бяха само на петдесет мили от пристанището. Беше Боунс.
	— Няма да повярваш какво ни се случи!
	Мадок усети, че пулсът му се ускорява.
	— Чакай да позная. Някой се опита да ви убие.
	В другия край на линията последва дълга пауза — неизбежното закъснение от сателитното предаване — а след това отново се чу гласът на Боунс.
	— Пич, кога успя да му кажеш?
	Гласът на Уилис едва се чуваше.
	— Кога бих могъл да го направя? Нали през цялото време бяхме заедно.
	— Просто ми кажи какво се случи — подкани го Мадок.
	Внимателно изслуша разказа на Боунс за всичко, което беше станало, започвайки със срещата в университета в Бъфало и завършвайки с измъкването им на косъм от двамата убийци.
	— Ние също си имахме неочаквани гости — каза Мадок, когато партньорът му приключи.
	— Значи това доказва хипотезата ми. Нападат всички, които знаят, че сме намерили томахавката на Фолкън.
	— Боунс — намръщи се Мадок, — знаеш какво ми е мнението за съвпаденията, но ако бъдем честни, не мога да проумея как една стара брадва може да привлече вниманието на група международни убийци.
	— Томахавката е само върхът на айсберга. Роуз може да го обясни по-добре от мен. Ще я оставя да ти го разкаже, когато пристигнем при вас.
	— Чакай малко, тук ли идвате? Сигурен ли си, че е добра идея?
	— Определено — отвърна Боунс. — Ако Роуз е права, само там можем да намерим отговорите.
	— Имаш предвид отломките ли?
	Закъснението във връзката беше влудяващо, но не чак толкова, колкото загадъчният отговор на Боунс.
	— Не съвсем.


	— Антарктида? — Мадок погледна към Боунс, после върна поглед към Роуз Гриър. — Вие сериозно ли?
	Червенокосата жена кимна уверено.
	— Там го е намерил капитан Фолкън.
	— При Аванпоста*?
	[* Военен термин, които означава преден пост, преден пункт. — Б.пр.]
	— Така прадядо ми го е нарекъл в книгата си.
	Бяха се събрали в ресторанта на хотела в Дърбан, където Мадок и останалите за всеки случай се бяха записали под измислени имена. Въпреки убийственото главоболие и новия белег Мат се обяви за годен за служба, но Мадок реши, че ще е най-добре, ако известно време стоят настрана от „Морска пяна“.
	— Тази книга я прочетох по време на полета насам — додаде Боунс. — Съвсем точно описва онова, което намерихме. Клипърът, вторият самолет и сблъсъкът им във въздуха. Дори томахавката беше точно там, където я намерихме. Всичко съвпада.
	Мадок си отбеляза мислено да добави „В сянката на крилете на сокола“ към своя списък от книги за четене, който отдавна беше надхвърлил всякакви разумни граници. От друга страна, беше сигурен, че Роуз вече е споменала всички важни точки.
	Според преразказа на Роуз действието се развива през 1938 г. или някъде там. Млад писател на булевардни романи на име Дейвид Долтън — Додж, се отправя в търсене на Фолкън — човека, който вдъхновил измислените му истории — след като американският президент бива отвлечен. Дръзкото престъпление е извършено от банда наемници, използващи технологии, които даже в наши дни биха звучали така, сякаш са взети от някоя история за Бък Роджърс*: екзоскелетни брони, направени от нерушим метал, които придават на носещите ги, наред с всичко друго, възможността да летят и способността да изстрелват светкавици. В романа става ясно, че екзоскелетите са всъщност творение на много напреднала, но изчезнала човешка цивилизация. Артефактите били открити от „истинския“ капитан Фолкън в древен аванпост, погребан под ледовете на дъното на света. Додж преследва похитителите на президента буквално до края на света и след като се измъква от аванпоста, който всъщност се оказва някакъв много сложен затвор, тръгва да преследва самолета на похитителите — откраднат прототип на „Боинг 314“ — в много по-малък хидроплан — биплан „Груман JF“ — Патето. В кулминационния момент на историята двата самолета се сблъскват във въздуха, след което падат от небето, докато героите се измъкват с помощта на технологиите от Аванпоста.
	[* Измислен герой от фантастичните книги на Филип Ноулан. — Б.пр.]
	Всички, с изключение на капитан Фолкън, който героически извършва саможертва.
	— Само си помислете — ентусиазирано добави Боунс. — Правителството в никакъв случай не би позволило на подобна история да достигне до обществеността. Отвлечен президент. Кражба на модерен самолет. Оръжия, които изстрелват светкавици. Трябвало е да я потулят. Както тогава, така и сега.
	Мадок скептично повдигна вежди.
	— Мислиш ли, че правителството е изпратило онези убийци по следите ни?
	— Не цялото правителство. Знаеш как работят нещата. Едната ръка не знае какво прави другата. Правдоподобно разграничаване. Най-вероятно си имаме работа с някоя отбранителна агенция, която се спонсорира от черна каса. Подозирам, че през последните осемдесет години са се възползвали от технологиите на аванпоста.
	— Ако в думите ти има поне малко истина — намръщи се Мадок, — защо изобщо биха позволили на този Додж Долтън да напише книгата си?
	— Защото без същински доказателства, като например този самолет, книгата си остава чиста научна фантастика. Но ако се опиташ просто да го потулиш, хората ще станат подозрителни.
	— Всъщност — добави Роуз — книгата беше публикувана едва преди няколко години. Може би е излязла, преди да успеят да я спрат, и са наблюдавали дали някой няма да я приеме сериозно.
	Боунс се обърна към Роуз.
	— Разкажи им останалото.
	— Още ли има? — попита Мадок.
	Роуз се усмихна срамежливо.
	— По-скоро е догадка, отколкото доказателство, но… Господин Мадок, чували ли сте някога за „Станция 211“?
	— Звучи ми като име на ски група.
	— Всъщност е името на лаборатория, за която се говори, че е била построена от нацистите през 1939 г. в Нойшвабенланд, или Нова Швабия — едно място в антарктическия регион, известно като Земята на кралица Мод. Намира се на около 4000 километра на юг оттук.
	— Нацисти… — кимна бавно Мадок.
	— „Станция 211“ е само слух, но през 1938 г. наистина е имало нацистка експедиция до Антарктида. Регионът официално бил норвежка територия, но това не спряло нацистите да навлязат в нея. Привидно целта им била да създадат китоловно селище за Германия. По онова време китовото масло все още било важен ресурс, но изследователите прекарали почти две години в проучвателни полети над вътрешността на континента. Според някои свидетели успели да намерят зони, свободни от лед, в планината Мюлиг-Хофман, където горещи извори подхранвали плодородни зелени долини. В по-малко вероятните истории нацистите намерили технологии от древната цивилизация на Атлантида.
	Мадок и Боунс се спогледаха.
	— Знам — продължи Роуз, като изтълкува погрешно погледа. — Звучи налудничаво. Но след войната адмирал Ричард Бърд организирал огромна експедиция — операция „Висок скок“ — за да изследва същата област. Казват, че намерил зелени долини с дървета, растящи по склоновете им. Още по-странно е, че в едно интервю Бърд предупредил за неопределена опасност, която може да дойде от летателно средство, намиращо се в полярния регион.
	— Всъщност е употребил термина „летящ обект“ — вмъкна Боунс. — Много хора смятат, че целта на операция „Висок скок“ всъщност е била да се намери извънземният космически кораб, открит първоначално от нацистите.
	Мадок знаеше, че приятелят му обича хубавите теории на конспирацията, особено ако в тях са замесени извънземните.
	— Според друга популярна теория Бърд е искал да провери възможността Земята да е куха, с входове откъм полюсите. Това също е нещо, в което нацистите са вярвали. — Роуз вдигна ръце в самозащита. — Не казвам, че вярвам в нещо подобно, но е добре известно, че след войната правителството прибрало доста от нацистките учени.
	— Операция „Кламер“ — вмъкна Боунс.
	— Възможно е адмирал Бърд да е действал въз основа на тайна информация относно нацистката активност в Антарктида.
	— Значи мислиш, че „Станция 211“ е същият аванпост, описан в книгата на дядо ти?
	— На прадядо ми, но да. Искам да кажа, преди да се запозная с вас, не съм вярвала, че в нея има истина, но… — Роуз сви рамене и погледна към Боунс. — Той вече го каза. Всичко съвпада.
	Мадок се зачуди дали Боунс и Роуз не прибързват малко да припишат всичко на една голяма конспирация, но се затрудняваше да намери приемлива алтернатива. Ситуацията се усложняваше от факта, че Джими Летсън беше потънал в неизвестност. Такова поведение не беше присъщо за Джими, което, меко казано, безпокоеше Мадок.
	Ако правителството наистина се опитваше да ги убие, за да прикрие нещо, тогава имаше само един начин да си спасят кожите.
	Да го извадят на показ.
	— Значи е решено — обяви Мадок. — Слагайте в раниците дългите гащи. Отиваме на юг.


>>	8.

	Мадок имаше груба идея какви предизвикателства го очакват отвъд полярния кръг, но първата голяма пречка се появи още преди дори да са отпътували. Оказваше се, че дори да се попадне в Антарктида е изумително трудно.
	Ако пътуваше с максималната си крайцерска скорост, на „Морска пяна“ щяха да й бъдат нужни пет дни, за да стигне до брега на Антарктида — пътуване, което щеше да я преведе през най-опасните морета на планетата. Но дори яхтата да беше построена така, че да издържи грубите полярни условия, имаше друга, много по-трудна за преодоляване причина да не пътуват по вода. Веднъж вече бяха нападнали „Морска пяна“ само на двеста мили от брега. Мадок се съмняваше дали би оцеляла при втора атака, особено ако се случи на две хиляди мили от цивилизацията. Много по-добра опция беше да летят дотам, но за нещастие това беше почти непостижимо скъпо.
	Почти.
	За скромната цена от двайсет хиляди долара една базирана в Кейптаун транспортна агенция осигуряваше отиване и връщане със самолет до „Новолазаревская“ — руската изследователска база, която се намираше върху шелфовия ледник Лазарев. В добавка към това, че беше център за научни изследвания, станция „Новолазаревская“ осигуряваше отправна точка за търсещите приключения туристи с повече пари, отколкото разум.
	Мадок купи билети за себе си, Боунс и Роуз. Останалата част от екипажа щеше да остане в Дърбан на борда на „Морска пяна“, с надеждата да създаде фалшива следа за евентуалните преследвачи. След като похарчиха още малко пари за полярно оборудване, тримата се качиха на борда на самолета — масивен руски „Илюшин 76“, боядисан в бяло с яркосин нос и ивица в същия цвят, която вървеше по дължината на фюзелажа — за шестчасовия полет до края на света.
	— Тази малка екскурзия ще изяде част от парите ни за черни дни — обяви Мадок.
	— За какво ти е платинена кредитна карта, ако не можеш да се отпуснеш от време на време? — отвърна му Боунс. — Освен това, ако не намерим някакъв начин да се отървем завинаги от онези бандити, дори всичките пари на света няма да ни помогнат.
	— И това е вярно. Което ни отвежда към въпроса: накъде ще тръгнем, щом стигнем там? — Мадок се обърна към Роуз. — Имаш ли някаква идея къде би трябвало да търсим тази „Станция 211?“
	Ако се знаеше къде се намира, нямаше да бъде само слух. Най-общо казано, се смята, че адмирал Бърд е открил каквото е търсел, в планината Мюлиг-Хофман, но това не се споменава в официалните документи. По същата причина не можеш да я намериш на Гугъл Земя.
	— Разбирам защо се спогаждате толкова добре с Боунс. Как Додж Долтън е успял да открие Аванпоста?
	— Устройствата от Аванпоста реагират едно на друго. Като при магнитно притегляне. Привлича ги нещо като самонасочващ се радиофар. Най-вероятно е свързано с метала. Един учен, който работил с прадядо ми, го нарекъл адамантин.
	— Както в комиксите? — запита Боунс.
	— Всъщност е взето от гръцката митология. Така се е наричал неразрушимият метал на боговете. Веригите, с които бил прикован Прометей, били изковани от него.
	— За съжаление всичките ни древногръцки джаджи от адамантин свършиха — прекъсна ги Мадок. — Освен ако не си ни запазила няколко.
	— Всъщност мисля, че имаме нещо такова. — Роуз бръкна в преметнатата през рамото й чанта и извади томахавката.
	Боунс скръсти ръце.
	— Извънземните ли са я направили?
	— Не са били извънземни, Боунс — търпеливо му отговори Роуз. — И не, не са те, но смятам, че може би е придобила някои от свойствата на адамантина.
	— Нещо като намагнетизирано парче стомана ли? — подметна Мадок. — Това може да обясни защо няма никакви признаци на ръжда. Мислиш ли, че ще е достатъчно, за да ни насочва?
	— Мислех си, че можем да я окачим на конец като махало или като пръчка за търсене на подпочвена вода. Щом веднъж наближим планините, би трябвало да забележим някакъв ефект. — Роуз сви безпомощно рамене. — Поне така се надявам. Съжалявам, но това е най-доброто, което мога да предложа.
	Мадок само кимна.


	В лишеното от лед плато, където се намираше станция „Новолазаревская“ с дългата си 5 километра самолетна писта, температурата беше съвсем умерена — малко под нулата. Роуз беше завързала около кръста си плътната си парка, а ципът на полара, с който беше облечена отдолу, беше разкопчан до долу. Така се разхождаше покрай товарната рампа на самолета, сякаш е лято. Всъщност беше точно така. Искаше да се раздвижи след дългия полет.
	— Ехааа — пое дълбоко въздух тя, — Африка и Антарктида в един и същи ден! Сега вече мога да ги зачеркна от списъка на предсмъртните си желания.
	Боунс, който беше изцяло облечен в екипировката си за студено време, не беше толкова ентусиазиран.
	— Спокойно мога да прекарам целия си живот, без да стъпя тук. Я ми напомни пак защо дойдох аз, а не Мат? Рейнджърите обичат всички простотии, свързани със студеното време.
	— Искаш да кажеш, като махнем мозъчното му сътресение ли?
	Боунс презрително махна с ръка.
	— Пфу! На мен пък ми гръмна светлинно звукова граната право в лицето. Все още не чувам нищо с лявото си ухо.
	— Добре де! Какво ще кажеш тогава за това, че всеки момент може би ще разрешим една от най-големите загадки в историята, свързани с НЛО? Признай си! Не би искал да го изпуснеш за нищо на света.
	Боунс само изсумтя неопределено.
	— Просто казвам, че ми се иска да беше малко по-топло.
	— Това е „по-топло“ — отвърна Роуз. — По-добре свали малко от тези дрехи, докато не стигнем до леда. Ще започнеш да се потиш в тях и повярвай ми, не искаш потта ти да замръзне.
	— А, сега пък изведнъж полярен експерт ли стана?
	— Аз съм от Бъфало. Знам това-онова за студеното време.
	— Само не си махай слънчевите очила — добави Мадок. — Снежната слепота е една от най-големите опасности по тези места.
	Щеше да бъде по-точно да се каже, че снежната слепота, която буквално предизвикваше слънчеви изгаряния на очите, беше една от най-често срещаните опасности. Заболяването, което причиняваше симптоми, вариращи от болезнено усещане, оприличавано от някои на чувството, че под клепачите ти има натрошено стъкло, до пълна загуба на зрение, беше само един от дългия списък рискове, които очакваха посетителите на южната ледена шапка. Но за разлика от другите опасности, бяха нужни няколко часа излагане без защитни средства на отразената от леда слънчева светлина, преди симптомите да започнат да се проявяват. Причиняваше болка, но не беше непосредствено смъртоносно, за разлика от повечето останали опасности в същия списък.
	Въпреки че на платото имаше някакви, макар и ограничени удобства за посетителите, изглеждаше благоразумно да прекарат там колкото е възможно по-малко време. Затова се отправиха на път веднага след като екипировката им беше свалена от самолета и натоварена на яркожълтия ратрак* — предната услуга, която транспортната компания осигуряваше срещу едно малко състояние.
	[* Разпространено жаргонно наименование на високопроходимите снегоутъпкващи машини. — Б.пр.]
	В подкрепа на историята, която бяха измислили за свое прикритие, бяха приготвили програма за своята „приключенска ски ваканция“, но също така беше разумно да отбягват да споменават истинското си местоназначение, така че прогнозата за времето и картата на ледниковите пукнатини, които им бяха осигурени от транспортната компания, нямаше да им вършат много работа, щом веднъж напуснат платото. Единственият начин да се справят успешно с разнообразните опасности на тукашния терен — несигурни ледени мостове над горещи езера от геотермални извори и потоци, пукнатини, които можеха да погълнат целия ратрак — беше да пътуват бавно и да следят за издайнически признаци по повърхността. Планината Мюлиг-Хофман беше на около двеста километра от станция „Новолазаревская“, но не можеше да става и дума да тръгнат натам по права линия. Разстоянието, което трябваше да изминат за четири часа, отне близо четиринайсет или поне така им се стори.
	Мадок беше привикнал към дългите пътувания по вода, но шофирането на ратрака нямаше нищо общо с това да постави „Морска пяна“ на определен курс и да я остави сама да свърши останалата работа. Трябваше да държи очите си широко отворени и да бъде нащрек през цялото време, дори когато не беше на кормилото. След два часа се смениха с Боунс, а после Роуз поиска да поеме кормилото. Тъй като кабината беше отоплена и имаха светлина през цялото денонощие, имаше смисъл да продължават да карат, но когото стигнаха, образно казано, до края на пътя, всички бяха почти на края на силите си, за да си направят лагер.
	Щом излязоха навън, усетиха малко от онова, което Антарктида наистина можеше да им предложи. Мадок и Боунс трябваше да се борят с постоянен полярен вятър от шестнайсет километра в час при температури под нулата, но щом веднъж успяха да изправят палатката и да я закотвят, вътрешността й веднага започна да се затопля, благодарение на слънчевата светлина, която обливаше външните панели. С последните остатъци от енергията си смъкнаха дрехите си, докато останаха по термобельо, и се мушнаха в спалните чували.


	— Стана!
	Викът на Роуз изкара Мадок от дълбокия сън без сънища. Чувстваше се така, сякаш току-що беше задрямал, но щом погледна часовника си, разбра, че са минали повече от шест часа.
	Седна и погледна към историчката, която се беше привела над нещо върху пода на палатката, след което го погледна с триумф в очите.
	— Работи — обяви тя. — Виж!
	Мадок се измъкна от топлия си спален чувал и пропълзя до нея. Когато видя с какво се е заела, той се протегна и започна да ръчка Боунс, докато не го накара да се размърда.
	Боунс издаде предупредително ръмжене, но Мадок напълно го игнорира.
	— Събуди се. Трябва да видиш това.
	Роуз беше прекарала парче парашутен шнур през ухото на брадвата — дупката, откъдето нормално минаваше дървената дръжка или ръкохватка — и беше спуснала томахавката да виси като отвес.
	Само че не висеше. Поне не право надолу. Вместо това кордата се беше изпънала под малък ъгъл, само няколко градуса под хоризонтала. Мадок се присегна и любопитно пипна с пръст металното острие. Усещаше се по-топло, отколкото очакваше, и леко помръдна под пръста му. Приложи малко по-силен натиск и го избута няколко сантиметра надолу, но веднага щом махна ръката си, острието падна или по-скоро се издигна обратно в предишното си положение.
	— Мамка му! — промърмори Боунс, вече напълно буден. — Все едно съм се насмъркал.
	— Точно както ви казах — рече Роуз. — Можем да го следваме като металотърсач. Ще ни отведе право при Аванпоста.
	— В случай че не си слушала внимателно днес — отвърна й Боунс, — искам да ти напомня, че тук долу невинаги може да се пътува по права линия. И нямаме никаква представа дали дотам има километър или сто.
	— Мисля, че има начин да стесним малко търсенето — намеси се Мадок, докато си слагаше зимния гащеризон.
	След като се облякоха, тримата излязоха навън в хапещия студ. Брадвичката продължаваше да виси настрани и винаги сочеше в една и съща посока, независимо как се въртяха. Мадок настрои джипиеса. За разлика от сателитния телефон, който зависеше от комуникационните спътници, глобалната система за позициониране беше наистина „глобална“ в покритието си. Посоката беше към планините в далечината.
	Начерта азимута на джипиеса, след което тръгнаха встрани от заслона на лагера си и изминаха под прав ъгъл около километър и половина от невидимата линия. Там начертаха нов вектор. Двете линии се пресякоха в една долина на около четиресет километра на югозапад от лагера. Надморската височина на точката беше почти с двеста метра по-голяма от сегашната им позиция, но брадвичката все още сочеше леко надолу.
	— Сигурно е под леда — обяви Боунс. — Няма да ни е много лесно.
	Ако си прав за „Станция 211“, някой вече трябва да е свършил тежката работа — отговори му Мадок. — Предполагам, че ще разберем, щом стигнем там.
	Отне им три часа, за да намерят проход през лабиринта от лед, докато стигнат до долината, отбелязана на екрана на джипиеса. С приближаването им „ъгълът на висене“, както го нарече Боунс, се увеличи, но изненадващо, дори след като бяха застанали точно над координатите, не сочеше право надолу.
	— Предполагам, че в края на краищата „кръстчето“ не е точно върху крайната ни цел — подметна Боунс.
	— Може би съм сбъркал с няколко градуса, когато чертаех азимутите — предположи Мадок. Съмняваше се да е така, но не можа да измисли по-добър отговор.
	— Не смятам, че сме там, където трябва — каза Роуз. Вдигна брадвата пред себе си и започна да се обръща, докато не застана в посоката, в която сочеше кордата. — Мисля, че трябва да продължим да я следваме, докато стигнем там, накъдето ни води.
	Мадок вдигна глава към Боунс, който ги гледаше през прозореца на кабината.
	— Не смятам, че ще ни се наложи да го правим — възрази той, усещайки как най-сетне ентусиазмът му надделява над хватката на студа. — Знам накъде да вървим — посочи към един далечен черен връх, който стърчеше над леда в посоката, която Роуз указваше.
	— Към онази планина ли? Може би виждаш нещо, което не съм забелязала?
	— Не е планина — обясни Боунс. — Погледни по-внимателно. Това е пирамида.
	Мадок не беше толкова сигурен в обяснението на Боунс. Изпъкналият черен масив наистина изглеждаше напълно симетричен, а ъгълът при върха му беше подобен на този на Хеопсовата пирамида в Гиза, но в живота си беше виждал доста подобни скални формации, създадени по-скоро от природата, отколкото от умението на хората.
	Изкуствена или не, томахавката ги водеше право в тази посока.
	Продължиха с ратрака в тази посока, докъдето позволяваше теренът, след което слязоха и изминаха остатъка от разстоянието пеша. Склонът беше толкова стръмен, че им се наложи да пуснат в употреба планинското си оборудване, за да могат да продължат. Брадвичката продължаваше да ги води напред, въпреки че с изкачването си се отдалечаваха все повече и повече от целта си.
	И тогава откриха пещерата.


>>	9.

	Мадок светна с фенерчето си в ледената гърловина, но след около пет-шест метра снопът светлина се изгуби в сенките, без да освети нищо.
	— Нещо не е наред тук — погледна той към Боунс. Бяха навлезли съвсем малко в пещерата, колкото да се скрият от постоянния вятър, така че не му се налагаше да крещи, за да го чуят, но дори без вятъра беше страшно студено. Вечното лятно слънце не достигаше много далече от входа на ледената пещера.
	— Какви ги говориш? — вметна Роуз. После протегна ръка напред и им показа самоделното махало, което все още сочеше леко напред, към дълбината на ледения тунел. — Томахавката ни доведе тук. Точно тук трябва да бъдем.
	— Дойдох, за да търсим тайна база, построена от нацистите и завзета от американското правителство. Или който там се опита да ни убие. И къде е?
	— Мадок има право — кимна бавно Боунс. — Това място изглежда сякаш цяла вечност никой не е стъпвал тук.
	Роуз ококори очи от изненада и тревога, след което започна да оглежда пещерата около тях.
	— Може би просто е заден вход. Не знам. Но точно това дойдохме да търсим.
	Мадок не намери какво да й възрази.
	— Може би си права. Гледай къде стъпваш и бъди нащрек.
	Тръгнаха отново напред по гладкия проход, който се спускаше и изглеждаше прекалено правилен, за да е бил изграден от силите на природата, но от друга страна, нямаше никакви признаци, че е бил направен изкуствено. Тунелът завиваше леко, но неизменно надясно, подобно на тирбушон, преминал по спирала надолу през древния лед. Спускането стана толкова стръмно, че без алпинистките котки и пикелите най-вероятно нямаше да могат да вървят. Със слизането им надолу, висящата томахавка започна да се надига, което показваше, че се приближават до аномалията, която влияеше върху металното острие.
	След около петнайсет минути преход тунелът премина в много по-голяма ледена пещера. Подът на кухината беше плосък и чист. Стените бяха извити, сякаш се намираха във вътрешността на огромен въздушен мехур, замръзнал в леда. В средата си пещерата беше прорязана от скосена плоска стена. Тънкият леден слой не можеше да скрие черния камък отдолу.
	— Пирамидата! — обади се Боунс.
	— Обикаляли сме около нея — потвърди Мадок. — Предполагам, че се намираме на около сто метра под мястото, откъдето започнахме.
	Роуз отново провери накъде сочи томахавката. Стърчеше право напред пред нея.
	— Почти стигнахме.
	„Къде да стигнем?“, понечи да попита Мадок, но отговорът дойде сякаш по магически начин.
	— Това го нямаше там преди секунда — посочи Боунс към триъгълния отвор в каменната стена.
	Мадок също беше напълно сигурен.
	— Предполагам, че там трябва да отидем.
	Тунелът, подобно на отвора, беше идеален равностранен триъгълник с височина от основата до върха около три метра. Черният камък донякъде се криеше под леда, но формата не можеше да бъде сгрешена. След кратък преход обаче стигнаха до друг напречен тунел.
	— Решения, решения — промърмори Боунс. — Искате ли да хвърляме монета?
	— Няма нужда — отговори Роуз, която продължаваше да държи пред себе си брадвата, все така сочеща напред, право към стената.
	— Дотук с идеята ми. Имах стотинка в джоба, но и без това не мога да стигна до нея с всичките тези дрехи. Искаш ли ти да бръкнеш да я извадиш? — смигна й Боунс.
	Роуз извъртя очи.
	— По-добре накарай Дейн да го направи.
	— Да пробваме наляво — каза Мадок, като игнорира брътвежа им.
	— Защо?
	— Защо не? Ако не ни отведе никъде, винаги можем да се върнем и да опитаме другата посока.
	Боунс погледна към Роуз и заедно свиха рамене.
	Проходът продължи още около трийсет метра, преди да завие надясно. Заедно с движението им томахавката продължаваше да се измества спрямо посоката, в която вървяха, но винаги сочеше към определена точка някъде от другата страна на стената. Накрая, по средата на втория проход, стигнаха до нов отвор. Томахавката сочеше право към него.
	— Ехааа — разсмя се нервно Роуз. — Сякаш нещо я дърпа натам.
	Мадок погледна към махалото. Кордата, на която беше закачена томахавката, се беше изпънала като струна. Той протегна ръка и докосна шнура, за да почувства напрежението в него.
	— Може ли?
	Роуз го изгледа подозрително, но после кимна.
	Мадок намота кордата около облечената си в ръкавица ръка един-два пъти, след което я стисна здраво, преди да каже на Роуз да я отпусне.
	Мислеше си, че е готов за прехвърлянето, но кордата почти го събори на земята. Остави се да го дърпа напред, защото любопитството му беше станало по-силно от предпазливостта. Почти веднага след отвора проходът се разшири в огромна сводеста камера — кухата вътрешност на пирамидата.
	Боунс я огледа със страхопочитание.
	— Готов съм да се обзаложа, че е нещо като хангар. За НЛО.
	Мадок хвърли поглед към Роуз.
	— Мислех, че това място с било нещо като затвор. Не пишеше ли нещо такова в книгата на прадядо ти?
	Роуз несигурно поклати глава.
	— Да, но в следващата глава Аванпостът беше разрушен, така че не знам доколко може да им се вярва.
	— Още една книга ли има?
	— Всъщност са цяла серия. Можеш да ги купиш по интернет.
	— Това трябваше да ни го кажеш по-рано. — Мадок хвърли обвинителен поглед към Боунс.
	— Не знаех — сви рамене той.
	Мадок продължи напред, следвайки томахавката, подобно на човек, дърпан от гигантско куче на каишка. Най-накрая брадвичката се удари в огромна ледена купчина. Въпреки че светлината на прожектора му не можеше да достигне до върха на кухината, Мадок не се съмняваше, че е застанал точно под него, което означаваше, че центърът на търсенето им се намира в самата среда на структурата.
	— Тук отдолу има нещо скрито — обяви той. Пусна кордата и томахавката остана на мястото си, прилепена към ледения хълм. Мадок извади пикела си и започна да разкъртва леда от предмета, но само след няколко удара назъбеният връх на ледокопа проби отвор, под който се показа празно пространство. Още по-странно беше, че след като освободи пикела, в лицето му духна топъл въздух. Замахна отново и този път успя да отчупи парче лед, по-голямо от главата му, което пропадна в новосъздадената дупка заедно с томахавката.
	Мадок светна с фенерчето си в дупката и видя само на няколко метра от себе си черна сфера с диаметър около четиресет сантиметра. Обектът не беше замръзнал и висеше във въздуха, без нещо очевидно да го държи там. Малката кухина в средата на хълмчето беше изпълнена с особена мъгла, подобна на тази, която създава сухият лед. Това наведе Мадок на мисълта, че обектът по някакъв начин сублимира леда — изпарява го, без предварително да го превръща във вода — и по този начин се освобождава след всичките тези години, а може би дори хилядолетия, от ледения си затвор.
	— Мисля, че разбудихме нещо — заяви Мадок, без да поглежда назад. — Боунс, ела да ми помогнеш.
	Грамадният мъж пристъпи напред и се включи с ледокопа си в общите усилия. Само за няколко минути успяха да пробият достатъчно голям отвор, за да могат да пропълзят вътре. Мадок натисна с рамо и се промъкна през процепа. Въздухът вътре беше топъл, но само в сравнение с леденото време навън. Не усещаше обектът да излъчва топлина.
	Пропълзя малко по-навътре, докато накрая успя да се добере достатъчно близо, за да го пипне, което и направи след само миг колебание. Знаеше, че има слаба възможност да се изпържи като муха на електрическа мухобойка, но инстинктът му подсказваше, че ако обектът — артефактът, сферата, или каквото там беше — е опасен, навярно вече е прекалено късно.
	Обектът помръдна леко от докосването му, но друго не се случи.
	Мадок сграбчи кордата, завързана за томахавката, и пробно я подръпна. Сферата помръдна към него, подобно на завързан на конец балон, пълен с хелий, но щом опъна по-силно, той усети как съпротивлението нараства, сякаш някакво невидимо въже за бънджи дърпа черното кълбо обратно на първоначалното му място.
	Боунс подсвирна тихо.
	— Мамка му! Каква е тази чудесия?
	— Не знам, но предполагам, че тя е причината онези бандити да се опитат да ни очистят.
	— Бандити ли казахте, господин Мадок? — проехтя в огромната зала непознат глас. — Това не е много любезно от ваша страна.
	Адреналинът нахлу в кръвта на Мадок, докато се завърташе, за да освети с прожектора си края на пещерата в търсене на източника на гласа. Боунс грабна Роуз и я дръпна зад себе си, сякаш искаше да я защити с тялото си, след което също освети стената.
	Сякаш в отговор близо до входа се появиха няколко светли петна — светодиодни прожектори с висока интензивност — и всичките се насочиха към тях.
	— Сигурен съм, че ако ни опознаете — продължи гласът, — ще измислите за нас нещо много по-цветисто.


>>	10.

	Светлините станаха по-ярки с приближаването на мъжете, които ги държаха. Мадок присви очи от силата им, но не извърна поглед. Преброи всичко шест прожектора. Боунс насочи срещу тях своя фенер, като откри това, което Мадок вече беше предусетил: прожекторите бяха закачени с шини Пикатини* към автоматични карабини. Оръжията бяха увити в бяла камуфлажна лепенка, а мъжете, които ги носеха, бяха облечени в подобни безцветни зимни комбинезони със съответните ски маски и ръкавици. В центъра на групата имаше седми човек, който беше облечен по същия начин, но не носеше автомат или фенер. Спряха на около десет метра от Мадок и хората му и се наредиха в полукръг с насочени към тях, готови за стрелба оръжия.
	[* Система за закрепване, използвана в различни видове стрелково оръжие. — Б.пр.]
	— Хвърлете прожектора, господин Боунбрейк! — рече невъоръженият. — И вдигнете горе ръце! Това се отнася за всички ви.
	Беше същият глас, който се бе обърнал към тях от тъмнината. Лицето му беше напълно скрито зад бял шал и очила.
	— Кои пък сте вие, по дяволите? — попита Боунс с глас, подобен на ръмжене. Свали надолу прожектора си, но не се подчини на останалите изисквания. И Мадок остана точно там, където беше — сграбчил в меча прегръдка сферата.
	Мъжът се разсмя с лишен от хумор глас.
	— Шегувах се, когато ви казах, че трябва да ме опознаете. АБЧ*, би било губене на време както за мен, така и за вас.
	[* Ако бъдем честни — съкращение, както при писането на есемес. — Б.пр.]
	— Тогава защо просто не ни убиете? — подхвърли Мадок. — Може би се боите какво бих могъл да направя с това?
	Побутна напред сферата и доволно забеляза как няколко от въоръжените мъже потрепнаха. Струваше си усилието да се бори със сферата, която се поклащаше в хватката му като нещо живо, сякаш се опитваше да се освободи и да се върне на мястото, където я беше открил. Единствено здравата му хватка върху томахавката й пречеше да го направи.
	Мъжът не изгуби самообладание и успя да пусне още един фалшив смях.
	— Бих могъл да ви попитам същото, но вече знам отговора. Нямате идея какво сте открили. Не знаете потенциала му. Или пък как да го отключите.
	— Грешите! — обади се Роуз. Думите й се чуха като дрезгав изплашен шепот, но след това тя се изкашля, изпъна гръб и пое дълбоко въздух. — По този въпрос грешите. Прадядо ми буквално е написал книга затова място и знам всяка негова дума наизуст. Ако не се разкарате, ще ви покажа колко точно знам.
	Въпреки сериозността на положението Мадок усети прилив на гордост от куража, който Роуз проявяваше пред противника им.
	Непознатият наклони глава и я погледна.
	— А, госпожица Гриър! Да, запознат съм с въпросните книги. Много забавна научна фантастика, но едва ли бих могъл да ги нарека „инструкция за ползване“. Ако се надявате, че ще успеете да се възползвате от аномалията като оръжие срещу нас, боя се, че само ще се разочаровате, преди да умрете.
	Мадок нямаше представа дали Роуз блъфира, но фактът, че мъжът все още продължава да говори, му подсказа, че непознатият със сигурност се мъчи да ги заблуди. И в този момент парчетата от пъзела застанаха на местата си.
	— Нямахте представа как да откриете това място, нали? — Последвалото мълчание потвърди предположението на Мадок. Затова продължи с натиска. — През цялото време си мислехме, че се опитвате да го скриете от нас, но всъщност вие също сте го търсили.
	— И вие ни отведохте право при него — отвърна му мъжът. — Браво, господин Мадок. Оказахте се достоен за репутацията си.
	— Мамка му! — промърмори Боунс, после изведнъж вдигна глава към противника. — Чакайте малко! За правителството ли работите, или не?
	Мъжът игнорира въпроса му.
	— Ще играем с открити карти, господин Мадок. Мисля, че нямате идея какво да правите с аномалията, но не знам какво ще стане, ако се опитам да ви убия, докато я държите. Бих предпочел да поема този риск, но при същите останали условия по-скоро не бих го направил. Така че, за да се избегне ненужно забавяне, ще бъда щедър. Поставете я веднага на земята и ще пусна трима ви да си тръгнете.
	— Да, бе — вметна Боунс. — Вярваме ти.
	Мъжът разтвори ръце в престорено извинение.
	— Опитах. При все че, АБЧ, щях да се разочаровам, ако бяхте казали да.
	— АБЧ? Вярно ли, пич? Имаш ли представа колко глупаво звучиш? — Боунс обърна поглед към въоръжените мъже. — Казвали ли сте му колко глупаво звучи? — Поклати глава и добави — Не е за вярване.
	Водачът на командосите не му обърна внимание и се обърна към стрелеца, застанал непосредствено отдясно до него:
	— Опитай се да не стреляш по аномалията.
	— Стойте! — викна Мадок.
	Другият мъж вдигна ръка в знак към подчинените си да спрат. Кимна с глава към Мадок.
	— Пълен сте с изненади. А може би сега се опитвате да ме подлъжете, че съм ви склонил, докато вие се мъчите в последния момент… как беше изразът? Да ме преметнете?
	Мадок сви рамене, като се опита да не изпусне сферата от хватката си.
	— Всички оръжия са у вас.
	— Така е. Няма да е лошо да не го забравяте. Добре тогава. Оставете го на земята и се отдалечете.
	Мадок бавно и внимателно отдръпна сферата от тялото си, като я държеше с две ръце.
	— Елате да я вземете.
	— Пич — промърмори тихо Боунс, — обикновено не правим такива неща.
	Мадок погледна приятеля си право в очите.
	— Друг начин няма, Боунс. Просто бъди готов да се махаме, щом му го предам. — Мадок леко завъртя очи надясно с надеждата, че Боунс ще разбере мисълта му.
	Боунс кимна полека.
	Водачът на командосите — Мадок мислено реши да го нарича АБЧ — се обърна отново към помощник-офицера си:
	— Ако някой от тях дори само кихне…
	Въоръженият кимна и изправи рамене зад дулото на автомата си, като се увери, че е насочен право към Мадок.
	АБЧ тръгна с предпазливи стъпки към тях, докато накрая се озова на не повече от метър. Протегна внимателно ръце към сферата.
	— Внимателно! — предупреди го Мадок точно преди да я докосне. Мъжът потрепна, сякаш са го ужилили, което беше точно реакцията, на която Мадок се надяваше. Ухили се на непознатия. — Тази чудесия си има свое собствено мнение. Сигурен ли сте, че я искате?
	АБЧ се подсмихна под шалчето, покриващо лицето му, и обхвана сферата в ръце.
	Без другият да го забележи, Мадок стисна здраво томахавката и се приготви за онова, което щеше да последва.
	— В такъв случай сферата е ваша.
	Пусна другата си ръка и отстъпи настрана, като в същия момент отскубна томахавката и сферата повлече другия мъж обратно към центъра на пирамидата. АБЧ изгуби равновесие и се наклони напред, като се опитваше да остане на крака, докато сферата го влачеше.
	В тази част от секундата, когато въоръжените мъже се опитваха да разберат какво точно става, Боунс и Мадок едновременно се хвърлиха към тях. Боунс се насочи към мъжете отдясно, а Мадок хукна към тези отляво. Светлините на мощните прожектори проблеснаха, докато мъжете се мъчеха да хванат отново на прицел движещите се цели, но преди да успеят, бившите военноморски тюлени бяха съборили двама от шестимата на ледения под.
	Въпреки че командосите имаха преимущество като брой и огнева мощ, Мадок и Боунс току-що бяха превърнали тези предимства в тяхна спънка. Не можеха да стрелят по тях от страх да не уцелят другарите си, което даде на нашите търсачи на съкровища няколко секунди, за да решат какво да правят след това.
	Боунс се промъкна зад командоса, с когото се бореше, протегна дългите си ръце и сграбчи автомата му за приклада и цевта. Изтласка го нагоре, сякаш вдигаше щанга, докато не го изравни с нивото, където трябваше да се намира гърлото на мъжа, после го дръпна рязко към себе си, право към дихателната тръба на човека.
	Мадок реши проблема по-бързо и ефикасно. Стовари юмрука си — този, който стискаше томахавката — отстрани на черепа на противника си. Въпреки че плътната качулка на бялата парка на командоса приглуши звука от удара, все пак не можа да му осигури достатъчна защита от нанесената скрита травма. Мъжът се свлече зашеметен, в безсъзнание или може би дори мъртъв. Без да изпуска брадвичката, Мадок сграбчи автомата на командоса и дръпна тригера.
	Камерата се изпълни с оглушителния звук на автомата стрелба. Мадок всъщност не беше успял да се прицели и нито един от изстрелите му не попадна в противниците им, но какофонията от силния шум и случайните удари на куршумите в извитите вътрешни стени предизвика градушка от ледени фрагменти. Останалите командоси се разпръснаха и се втурнаха да търсят убежище зад хълмчето.
	— Роуз! — извика Мадок — Бягай!
	Преди обаче да е успяла да помръдне, от центъра на ледената могила се чу яростен вик. Мадок насочи натам автомата и освети с прожектора му водача на командосите, който с мъка стоеше на крака, вкопчен с две ръце в сферата. Дори от няколко метра Мадок можеше да забележи, че има нещо по-различно. Въздухът сякаш вибрираше, сякаш пукаше от нещо подобно на статично електричество.
	Вътрешностите на Мадок се свиха в ледена топка. Без колебание дръпна спусъка и изпрати целия пълнител на автомата срещу водача, но вместо ледът да се изпъстри с кървави парчета плът от АБЧ, куршумите просто се изпариха в малки сини проблясъци точно пред него.
	Лидерът на командосите дори не потрепна.
	— Кой можеше да предположи? — сподавено се изсмя мъжът. — Аномалията създава непробиваем енергиен щит точно както в книгата на Додж Долтън. Искате ли да видим какво друго може да прави?
	В този момент сферата в ръцете му започна да пука и да танцува с дълги пръсти от синьо-бели светкавици.


>>	11.

	Мадок знаеше, че не може да надбяга светкавица, така и направи единственото, за което успя да се сети. Хвърли настрана празния автомат, протегна ръка назад и метна томахавката.
	Не се целеше в АБЧ, а вместо това я метна над главата на врата си.
	Мъжът, може би прекалено уверен в неуязвимостта си или пък потънал във възторг от собственото си величие, изобщо не обърна внимание на стоманеното парче, което летеше към главата му. Томахавката се изви в дъга като бумеранг и след това се стрелна към него като управляем снаряд. Енергийното поле може и да го беше предпазило от куршумите, но заредената с адамантин томахавка премина през него и продължи право към сферата.
	Последва ярък проблясък и пукване, все едно че беше изгоряла електрическа крушка, след което настъпи тъмнина.
	Полуослепен от резкия преход от ярка светлина към мрак, Мадок тръгна слепешком напред, като се движеше към едва доловимата фигура, свита на пода пред ледения хълм. АБЧ лежеше по очи, а тялото му прикриваше сферата. Заради камуфлажните му дрехи беше трудно да се различи от заобикалящия го лед, но червеното петно между плещите му не можеше да бъде сбъркано.
	Мадок коленичи и претърколи мъжа на една страна. Металната сфера се преобърна заедно с него, сякаш беше прикована за тялото му. Всъщност точно така се беше случило. Острието на томахавката, притегляно от енергийното поле на кълбото, беше преминало безпрепятствено както през енергийния щит, така и през лидера на командосите, и го бе убило на място. Шипът в задната част на острието на брадвата беше пробил тялото му, така че сега стърчеше от гърдите му и се опираше в сферата.
	Нещо в кълбото се беше променило, но на Мадок му отне няколко секунди да разбере какво. Кълбото вече не се дърпаше към центъра на пирамидата. Каквото и да беше направил командирът на командосите, за да го активира, явно беше изключило функцията му автоматично да се връща на същото място.
	„Какво, по дяволите, е това нещо?“
	— Мадок! — викна Боунс зад гърба му. — Да се махаме оттук!
	Въздухът в камерата се разтресе от автоматен откос, сякаш за да подчертае необходимостта да действат незабавно. Последваха още изстрели.
	Мадок знаеше, че нямат никакъв шанс да стигнат до изхода, освен ако не намери начин да обърне играта в тяхна полза.
	— Как ми се иска да бях прочел тази книга — промърмори на глас, като протегна ръце към кълбото. Беше се напрегнал, защото очакваше някакъв шок или дори нещо още по-лошо, но единственото необичайно нещо, което усети, беше леката топлина, излъчвана от метала, която проникваше през дебелата тъкан на ръкавиците му. Опита се да повдигне сферата, но срещна съпротивление — тялото на АБЧ все така беше приковано към нея. Най-накрая успя да я освободи, но само след като настъпи трупа. После дръпна кълбото с всичка сила, докато най-сетне успя да измъкне брадвата.
	Завъртя кълбото в ръце, като търсеше някакъв ключ или панел за управление, но металът беше гладък, а по идеалната сфера нямаше никакви процепи.
	— Включено! — викна на глас. — Задействай щита!
	— Не го изричай! — обади се Роуз с глас, който едва се чуваше от шумотевицата. — Мисли го!
	„Да си го мисля ли?“ Мадок поклати глава, но след това направи точно така, като умствено повтори същите команди.
	Нищо не се промени. „Но ако нещо е станало — помисли си той, — как изобщо ще го разбера?“
	Представи си невидима бариера, мехур от енергия, който спира куршумите, като онези, които показваха в научнофантастичните филми.
	Нямаше представа дали изобщо около него има нещо такова.
	Обърна се и видя Роуз и Боунс на няколко крачки от себе си. Боунс стреляше с автомата, за да държи противниците си приковани към земята, но Мадок знаеше, че скоро патроните му ще свършат.
	— Боунс! Аз ще ви прикрия! Готови за тръгване! Сега!
	Боунс го прониза с поглед, пълен със съмнение, но после хвана Роуз за ръката и хукна по ледената повърхност към края на камерата. Мадок спринтира след него. Шиповете на котките му дращеха несигурно върху леда. Шиповете бяха създадени за бавни целенасочени движения, не за бягане, но успя да се задържи на крака. Право пред него петната от прожекторите правеха цяло шоу от сенки върху стената на камерата. Миг по-късно към тях се присъедини гръмотевичният шум от стрелбата на няколко автомата. Мадок очакваше всеки миг да усети подобния на чук удар от някой куршум или, още по-лошо, да види как Боунс или Роуз падат простреляни на земята, но като по чудо стигнаха до триъгълния проход невредими. Или кълбото наистина ги беше защитило, или просто бяха извадили голям късмет.
	Боунс водеше напред, като се ориентираше по обратния път извън пирамидата със свръхестествена точност. Щом се измъкнаха от прохода, откриха две необикновени превозни средства — приличаха на кръстоска между блъскащи се колички от лунапарк и аеролодка — които ги чакаха до самия вход.
	— Предполагам, сега вече знаем как тези смешници успяха да дойдат дотук толкова бързо — поклати глава Боунс.
	— Какво е това? — запита Роуз.
	— Шейни на въздушна възглавница — поясни Мадок, като се приближи към едното от източените превозни средства. Горната половина на корпуса му, изработена от бял стъклопласт, стоеше върху въздушната пола, която приличаше на огромна вътрешна гума. Отворената кабина имаше пулт за управление отпред, а по дължината й преминаваше тапицирана с кожа пейка. Уредите за управление бяха съвсем прости, не по-различни от тези на воден джет, и се състояха от кормило като на мотор, група циферблати и ключ за запалване. Мадок се ухили доволно.
	— Осигурихме си превоз за връщане.
	— Знаеш ли как да ги караш?
	— Колко трудно може да е? — Мадок пусна кълбото в нишата за краката на пилота и се покатери вътре, след което възседна пейката точно пред пулта. Завъртя ключа и натисна бутона на запалването. Възнагради го слабият шум от вентилаторната установка в задната част, която започна да се върти бавно. Машината беше много по-тиха, отколкото Мадок очакваше. По време на службата им с Боунс като военноморски тюлени се бяха возили на големи десантни кораби на въздушна възглавница, които бяха достатъчно мощни за превоза на хъмвита от кораба до брега. При тях звукът беше като във вътрешността на торнадо, но тази шейна не беше по-шумна от моторна косачка. След като притокът на въздух създаде достатъчно налягане под подвижната пола, шейната на въздушна възглавница започна леко да се премества настрани. Мадок си поигра с уредите за управление и бързо разбра как горе-долу може да накара машината да му се подчинява.
	— Всички на борда! Товаренето приключва!
	Роуз се поколеба, така че Боунс просто я вдигна на ръце и я сложи в кабината на очакващата ги шейна, но вместо да я последва, отиде при втората шейна на въздушна възглавница и с помощта на ледокопа си направи голяма дупка в гумената въздушна пола.
	— Това ще ги забави малко — подвикна Боунс, докато се качваше при Мадок и Роуз.
	Мадок кимна и насочи носа на шейната към изхода на пещерата, след което подаде газ. Шейната се плъзна по леда, набра скорост и се изстреля в тесния проход.
	— Кои бяха тези хора? — на висок глас попита Роуз.
	— Нямам представа — отвърна Мадок, без да обръща глава. — Но не смятам, че работят за правителството.
	— Тогава за кого?
	— Мислиш ли, че може да са старите ни познати? — додаде Боунс.
	— Възможно е — сви рамене Мадок.
	— За кого говорите? — запита Роуз.
	— Една банда расистки откачалки, които се наричат „Доминионът“ — поясни Боунс. — Имали сме разправии с тях и преди. Това беше точно в техния стил.
	Мадок знаеше, че крайнодясното крило на псевдорасистката групировка не е единственото, което се опитва да превърне древните реликви в оръжия за масово унищожение, но не възрази на приятеля си.
	— Веднага щом имаме покритие, ще хвърлим горещите картофи в скута на Там.
	— Коя пък е Там?
	— Една дама, с която работим понякога. И която наистина работи за правителството.
	— Вярвате ли й?
	Боунс се разсмя. Двамата с Мадок поддържаха необичайна връзка с Там Бродерик, шефа на една група за специални задачи към ЦРУ, наречена „Мирмидоните“*, чиято задача беше да смажат „Доминионът“ завинаги. Мадок и Боунс понякога работеха за нея, но когато ставаше дума за доверие, знаеха, че Там първо ще направи всичко възможно, за да изпълни мисията си.
	[* Митични герои, известни със своята лоялност. — Б.пр.]
	След няколко задирания в стените на прохода и неочаквани подскоци Мадок овладя управлението и даде пълна газ, а шейната на въздушна възглавница се понесе нагоре по склона като ракета. Спускането по спиралния проход им беше отнело четвърт час, но по-малко от пет минути след като напуснаха пещерата в основата на пирамидата, в края на тунела се появи светлина. Мадок дори не забави ход.
	— Дръжте се!
	Шейната се отправи стремително към отвора и излетя като куршум от входа на пещерата.
	Писъците на Роуз огласиха цялата долина, но само след няколко секунди ужасените крясъци се превърнаха във весели подвиквания, докато шейната се носеше надолу по покритата с лед планина като влакче в увеселителен парк.
	Мадок си позволи една бърза триумфална усмивка, но с приближаването на подножието на долината въодушевлението му изсъска и изгасна като неизбухнал фойерверк.
	Отначало си помисли, че очите му играят номер. Като се изключеше очакващият ги ратрак, пейзажът беше равномерно бял, но с приближаването си той разбра, че не вижда мираж.
	Около ратрака, едва различими от блестящобелия лед, бяха наредени още четири шейни на въздушна възглавница.


>>	12.

	Брулещият вятър над отворената кабина беше хапещо студен и пронизваше шала и маската върху лицето на Мадок, сякаш бяха направени от тензух. Въпреки това той скърцаше упорито със зъби срещу мразовитите пориви и стискаше дръжките на кормилото така, като че ли бяха единственото нещо, което го спираше да изпадне в несвяст. Приближавайки низината, започна да различава човешките фигури, които бяха наобиколили неподвижните шейни. Не му беше нужно да ги види ясно, за да предположи, че най-вероятно притежават сериозна огнева мощ.
	Мадок съобрази, че имат само едно преимущество пред тях: командосите в долината не знаеха какво се бе случило в скованата в лед пирамида и нямаха представа кой се намира в шейната на въздушна възглавница, която се носеше надолу по склона право срещу тях. Тази несигурност щеше да продължи само докато въоръжените мъже осъзнаят, че тримата са облечени в парки на фирмата „Норт Фейс“ вместо в бели камуфлажни комбинезони.
	— Залегнете — подвикна на другите. — Ще се опитаме да си пробием път.
	Би предпочел да завие настрани, да заобиколи дъното на долината и да остави между себе си и командосите колкото е възможно по-голямо разстояние, но идеята, че наистина управлява шейната по стръмния склон, беше по-скоро неоправдан оптимизъм.
	Склонът започна да преминава в равнина и Мадок усети, че шейната забавя ход. Сега вече можеше да види другите шейни на въздушна възглавница, които се очертаваха ясно на фона на хоризонта, а право пред тях се намираше ратракът, в който беше печката заедно с цялото им оборудване и храна. Беше изкусително близо, но в същото време недостижимо далеч.
	Даде газ до дупка и се опита максимално да се отклони от засадата. С ъгълчето на окото си забеляза раздвижване, командосите наскачаха извън неподвижните си шейни… сочеха към тях… стреляха.
	Стреляха?
	Стъклопластът отляво на Мадок избухна с шумен трясък в порой от отломки. Почти веднага след това над долината отекна втори пукот — острият гръм на автоматична карабина.
	Мадок зави надясно или поне се опита да го направи. Завиването на шейната на въздушна възглавница се осъществяваше посредством завъртане на управляващите крила на задвижващия винт, но машината имаше много силна инерция, която трябваше да се преодолее. Държеше се по-скоро като хокейна шайба, отколкото като кънка за лед. Вместо да промени посоката си, превозното средство започна да се върти около оста си, като правеше зашеметяващи криволици по леденото поле и в същото време продължаваше да се движи горе-долу в предишното направление. Мадок бързо коригира грешката си, като насочи носа на шейната в желаната посока на движение.
	Чуха се още няколко изстрела, но нито един от тях не достигна целта си, а след няколко секунди стрелбата спря напълно. Един бърз поглед назад разкри причината.
	Командосите ги преследваха.
	Мадок прецени, че имат около триста метра преднина пред противниковите шейни, което беше напълно в обсега на техните карабини. Още не бяха започнали да стрелят, но беше само въпрос на време, преди оловото отново да полети към тях. Всеки опит за отклоняваща маневра само щеше да намали разстоянието помежду им. Продължи да кара с пълна газ, но знаеше, че няма да може да надбяга куршумите.
	— Роуз! — викна Мадок, без да гледа назад. — Ако знаеш как да накараш това кълбо да работи, сега му е времето.
	— Опитвам се! — отвърна Роуз.
	Мадок се зачуди дали това не беше обяснението как бяха успели да се измъкнат от капана относително здрави и читави.
	Боунс се наклони над рамото му и викна в ухото му:
	— Пич, надявам се, че имаш резервен план!
	— Работя по въпроса — отговори Мадок. Погледна индикатора за горивото. Резервоарът беше три четвърти пълен, но нямаше никаква идея за колко време ще им стигне. Станция „Новолазаревская“ беше на поне двеста и петдесет километра. Брегът беше по-близо, но нито една от двете възможности не означаваше, че там непременно ще намерят безопасност, ако командосите решат да ги преследват през целия път.
	Ако пък не можеха да стигнат толкова далеч, тогава нямаше никакво значение. Щяха да замръзнат до смърт на края на света.
	Повтаряше се ситуацията с нападението в открито море. Превъзхождани по брой и по въоръжение. Без място за криене и без шанс да се измъкнат от врага си. Което оставяше само една възможност.
	„Дежавю за пореден път“, помисли си Мадок.
	— Имам идея — подвикна през рамо, после добави: — Няма да ви хареса.
	Боунс го тупна по рамото.
	— Освен ако не става дума да се завъртим обратно и да караме един срещу друг, аз съм съгласен.
	Мадок направи гримаса под шала си.
	— Амиии…
	— Мамка му! Бъзикаш ли се? Това ли ти е планът? И какво ще направим, със снежни топки ли ще ги замеряме?
	Мадок погледна през рамо към Роуз, която бе коленичила в най-широката част на шейната, прегърнала кълбото с ръце.
	— Роуз! Ще го бъде ли силовото поле?
	Роуз го погледна и сви безпомощно рамене.
	Боунс изпусна въздишка.
	— Добре де, давай да го правим!
	Мадок кимна и стисна здраво ръкохватките.
	— Дръжте се!
	Зави рязко надясно и както преди, шейната на въздушна възглавница започна да прави пируети, като се въртеше в кръг, без незабавно да промени посоката си. Също така бързо Мадок изправи управляващите перки и спря въртенето точно по средата на оборота, когато шейната гледаше в обратната посока. Машината се разтресе, щом инерцията поде неравна битка с въздуха, който излизаше със сила от витлото. Шейната забави ход, спря за миг, после започна да се движи напред, обратно към долината.
	Четирите противникови шейни се носеха срещу тях като светкавици. Сто метра… седемдесет и пет метра, строени един до друг като войници. От приближаващите машини се стрелнаха оранжево-жълтите езици на пламъците от дулата на автоматите им. Сега вече бяха толкова близо, че дори да искаше, Мадок нямаше да може да завие, за да избегне сблъсъка.
	— Дръжте се! — изкрещя той, но в същия момент шейната се наклони под тях и излетя във въздуха. Усещането изведнъж се смени с чувството за безтегловност, докато машината им падаше, но то също продължи само миг. Шейната се стовари върху леда, отскочи и се плъзна по повърхността му.
	Мадок се изправи с мъка. Шейната изглеждаше непокътната. Можеше да предположи само едно — че по някакъв невероятен начин бяха подскочили нагоре и над другите машини.
	Дали Роуз не беше успяла да накара кълбото да създаде около тяхно защитно поле?
	Погледна назад и видя, че Роуз и Боунс са се вкопчили в мъртва хватка в пейката, за да не изпаднат от шейната, но явно бяха невредими.
	Дъното на долината пред тях изглеждаше чисто, но за съжаление единствената посока, в която водеше, беше нагоре по стръмния склон на планината. Мадок знаеше, че шейната с въздушна възглавница щеше да се справи с изкачването командосите го бяха направили, когато ги бяха последвали в ледения тунел — но тогава щяха да се забавят и да употребят много гориво.
	В този момент се случи нещо, което прати студена тръпка надолу по вече и без това измръзналия гръб на Мадок.
	Сякаш изникнал от нищото, над черната планина се показа огромен самолет. Имаше същите очертания като „Ил-76“, който ги беше превозил над Южния ледовит океан — широк корпус, високо разположени крила с четири двигателя и задни стабилизатори и криле, монтирани над вертикалния рул, но за разлика от онзи самолет, този беше боядисан в скучен сив военен цвят. Самолетът се спусна надолу, изпълвайки долината, и след това просто прелетя над тях. Мина толкова близко, че Мадок инстинктивно се сниши. Погледна бързо нагоре и видя, че шасито е спуснато напълно, а задната товарна рампа вече е свалена.
	Самолетът щеше да се приземи. Лошите бяха повикали подкрепления.
	„Мамка му!“ — помисли си Мадок. Сякаш другото вече не им стигаше.
	Боунс крещеше нещо, но ревът на реактивните двигатели заглушаваше думите му.
	Мадок обърна глава назад, готов сам да вика към другите.
	— Роуз, ако си разбрала как да управляваш това чудо, сега е момен…
	Остатъкът от изречението му изчезна в последвалата нова шумна експлозия, не отчетливия пукот на автоматите, а нещо много по-силно, отривисти гръмове, сякаш звукът от множество фойерверки беше усилен десет хиляди пъти.
	Право зад тях от нищото разцъфтя второ слънце, ярко като супернова.
	Мадок инстинктивно разбра какво се бе случило и след като завъртя шейната в нов сто и осемдесет градусов завой, за да погледне, подозренията му се потвърдиха.
	Гигантски леден шлейф отбелязваше мястото, където огромният самолет бе докоснал повърхността, но цялото разстояние дотам се беше превърнало в бойно поле от огън и лед.
	Боунс издаде триумфален вик.
	— Мамка му! Пич, видя ли какво стана?
	Мадок кимна безмълвно.
	Сред подобните на гейзери струи пара, които се издигаха от разтопения в миг лед, десетина по-малки огньове изпращаха към небето колони от черен дим. Това бяха отломките от поне една от шейните с въздушна възглавница, както и тлеещите тела на командосите, които се бяха возили в нея, разхвърляни безразборно по леда.
	Докато самолетът прелиташе над тях, беше задействана системата му от противоракетни контрамерки. Магнезиевите ракети, които се изстрелваха на снопове, бяха защитна мярка, създадена, за да заблуди ракетите с топлинно насочване, като им осигуряваше термална цел, която беше по-гореща даже и от самолетните двигатели, но някой на борда на самолета я беше употребил като оръжие срещу командосите.
	— Това беше „С-17“ — продължи Боунс. — Самолет на ВВС. Никога не съм мислил, че ще го кажа, но да викнем „Ура!“ за кавалерията!
	Мадок огледа терена пред тях. Самолетът — „С-17 Глоубмастър“, ако идентификацията на Боунс беше правилна — беше създал виелица от лед и пушек, но в края на тази буря се виждаше нещо, което се отдалечаваше настрани под прав ъгъл.
	Поне една от шейните на командосите беше оцеляла.
	— Да оставим празненството за после — подхвърли Мадок. Подаде газ и шейната се устреми напред.
	Щом наближиха изкуствената ледена буря. Мадок видя, че машината на командосите завива и се насочва към тях. С ъгълчето на окото си забеляза, че от другата страна още една шейна прави подобна маневра и се приготвя за нападение, но след това светът се разтвори в мъглата от хвърчащ лед.
	Шейната се тресеше и подскачаше през пламтящите отломки, но след няколко секунди облакът се разнесе достатъчно, за да видят кацналия върху леда „С-17“. Двигателите му все още изхвърляха вълни от горещ въздух. Рампата към товарния му отсек беше спусната гостоприемно, а в горната й част се виждаха две фигури, които махаха с ръце към тях в знак, че трябва да побързат.
	Сред рева на реактивните двигатели Мадок успя с труд да долови резкия пукот на автоматна стрелба. Фигурите на рампата реагираха на стрелбата. Едната от тях се мушна обратно в самолета, а другата извади пистолет и отвърна на огъня.
	Мадок остави газта на максимум, така че само за секунди преминаха оставащото разстояние до рампата, минаха покрай мъжа, който все още стреляше с пистолета си по преследващите ги командоси, и се мушнаха в товарния отсек.
	Сякаш бяха погълнати от някакво гигантско чудовище.
	Мадок отне газта, но машината беше набрала прекалено много инерция, за да спре просто така. За щастие товарният отсек беше празен. Мярна някакво движение пред себе си — човек, който се претърколи настрани, за да се махне от пътя им, но след това предната преграда изпълни полезрението му, така че едва му остана време да се стегне преди неизбежния удар.
	Катастрофата не беше толкова силна, колкото очакваше. Шейната вече беше изгубила повече от постъпателната си скорост, но рязкото спиране все пак го изхвърли от машината и го запрати право в преградата. Зимните дрехи му осигуриха някаква защита, но ударът изкара въздуха от дробовете му.
	В продължение на няколко секунди можеше само да лежи зашеметен и неподвижен. Чу някакви викове, а след това усети как плочите на пода вибрират все по-силно, щом самолетът започна да се движи, да ускорява.
	Той излиташе.
	Мадок не можеше да направи нищо друго, освен да се държи здраво, докато самолетът набираше скорост, а след това подът под него се наклони, щом започнаха да се изкачват в небето. Когато най-сетне се изравниха, Мадок седна.
	Боунс и Роуз предпазливо слизаха от шейната. Историчката все още държеше загадъчното кълбо. Зад тях, в далечния край на дългия като тунел товарен отсек, рампата се издигаше. Мадок мярна за последен път покритата с лед долина и характерната черна пирамида, преди вратата да се захлупи, затваряйки ги в търбуха на звяра.
	Успяха! Бяха в безопасност.


>>	Епилог

	Мъжът, който стреляше с пистолета от рампата, пресече спокойно товарния отсек и дойде при тях. Втората фигура, тази, която почти бяха прегазили, също се насочи към тях, като свали назад качулката си и ски маската на главата си, разкривайки дълъг водопад от черна коса.
	„Той“ всъщност беше тя и Мадок я разпозна незабавно.
	Боунс се обади пръв, а в гласа му се четеше същата недоверчивост, каквато и Мадок беше почувствал.
	— Джейд?
	Джейд Ихара наполовина японка, наполовина хавайка и археолог по професия, а също така бивша приятелка на Дейн Мадок — ги възнагради с лека усмивка.
	— Появяването ви беше впечатляващо.
	— Джейд — смъкна шала от лицето си — Мадок, какво правиш тук, по дяволите?
	— Случайно бях наблизо. За твой късмет.
	— Никога не съм си мислил, че ще го кажа — изсмя се Боунс, — но дяволски се радвам да те видя! — Погледът му премина към другия човек. — Професоре, това ти ли си?
	Пийт Чапман, който си беше спечелил прякора Професора, беше служил заедно с Мадок и Боунс по времето, когато бяха военноморски тюлени, а понастоящем работеше заедно с Джейд като помощник и понякога като бодигард, въпреки че истинският му работодател беше щатското правителство и по-конкретно, „Мирмидоните“ на Там Бродерик.
	Но мъжът, който се приближаваше към тях, смъкна студозащитната си качулка, под която се показаха средно дълга вълниста тъмна коса, голяма брада и непознато лице.
	— Всъщност — намеси се Джейд — Пийт е зает с една услуга за Там. Както и ние впрочем. Тя ни насочи по следите ти.
	Мадок се намръщи. Започваше да си спомня защо Джейд му е бивша приятелка.
	— Кои сте тези „ние“, Джейд? Явно знаеш много повече за ставащото от мен.
	— За разлика от друг път — парира го Джейд.
	— Вие двамата да нямате нещо общо? — попита брадатият.
	— Има си хас — разсмя се Боунс.
	Мадок го игнорира и се обърна към непознатия:
	— Може би вие сте този, с когото трябва да разговарям.
	— Най-вероятно. Мъжът погледна покрай Мадок към Роуз и черната метална сфера в ръцете й. Очите му се разшириха от удивление. — Намерили сте я?
	— Знаете ли какво е това нещо? — запита Боунс.
	— Не съвсем. Знам, че я наричат „аномалията“, но не много повече от това.
	— Но тогава сигурно знаете кои са „те“? — намеси се Мадок. — Хората, които току-що се опитаха да ни убият… „Доминионът“ ли е?
	Мъжът поклати отрицателно глава.
	— Наричат се „Прометей“. Много са потайни и са много могъщи.
	— Страхотно! — изсумтя Боунс. — Точно каквото ни трябваше. Все едно че са ни добавили към някакъв списък за клуб „Злодей на месеца“.
	— Какво искат? — настоя Мадок.
	— Каквото иска всеки човек с власт — още власт. Искат да управляват света. И да контролират неща като това — посочи мъжът към кълбото. — За съжаление това е всичко, което мога да ви кажа за тях, а също така и че ги преследвам от двайсет и пет години.
	— Значи още от детската градина? — подметна Боунс. Всъщност не изглеждаше много преувеличено. Под брадата си мъжът не изглеждаше по-стар от трийсет и няколко годишен.
	— Това е дълга история — отвърна непознатият.
	— Подозирам, че имате повече от една такава — каза Мадок. — А име имате ли?
	Мъжът подаде ръка.
	— Ник Кисмет.
	— Това да не е артистичен псевдоним*? — засмя се отново Боунс.
	[* Думата буквално значи късмет, съдба. — Б.пр.]
	— Присмял се хърбел на щърбел, Боунбрейк — поклати глава Джейд.
	Кисмет също се разсмя.
	— Това също е една от дългите ми истории. Всъщност работя за Агенцията за защита на културното наследство към ООН. Работата ми е да пазя антиките. Да ги държа далеч от ръцете на хора като тези от „Прометей“.
	Мадок кимна в посока на Роуз.
	— Значи сте тук за това? За аномалията. Вземете я. Ваша е.
	Кисмет и Джейд се спогледаха, след което жената заговори:
	— Мадок, аномалията е само…
	— Не го казвай на глас — прекъсна я Боунс.
	— … върхът на айсберга — завърши Джейд.
	— Каза го — простена Боунс.
	— Истина е, господин Мадок — потвърди Кисмет. — „Прометей“ започна решителната си битка и ние трябва да го спрем. Всички заедно. Това е само началото.


>	Книга втора
>	Мистерия

>>	Пролог

	_Плимут, Англия, 1910 г._
	Гюрукът на автомобила „Ланкастър 16“ държеше настрана упорития дъждец, но не предпазваше особено добре от студа. Шофьорът явно не можеше да бъде обезпокоен от подобни дреболии, но малкото момче, което седеше до него, беше прекарало по-голямата част от живота си в пустинята и студеният, влажен въздух го пронизваше дълбоко, въпреки големите му усилия да изчезне напълно в плътното вълнено одеяло.
	Името на момчето беше Хасан ибн Али, макар никой да не го бе наричал така от много години. Господарят му — човекът, който караше ланкастъра през калта на стария транспортен маршрут — го наричаше Синьо момче или понякога просто Синьо, затова напоследък самото то мислеше така за себе си. Господарят му не беше жесток човек, въпреки че Синьо много се боеше да не го разочарова. Беше виждал как мъжът призовава светкавици от небесата и това само по себе си беше достатъчно, за да го ужаси. Освен това му харесваше цветът, особено небесносиньото на безоблачното небе по пладне. Когато го видеше, което не беше често по тези ширини, си мислеше за дома и за живота, който водеше преди пристигането на господаря си.
	Сега му се струваше почти като сън.
	Целта им беше голямата каменна къща, кацнала на върха на един хълм. Синьо предположи, че в ясно време къщата би предлагала впечатляваща гледка към Плимутския пролив на изток оттук, но в тази нерадостна нощ единственият признак, че се намират близо до вода, бяха неизменните импулси светлина, които се отразяваха от унилите облаци. Два проблясъка на всеки десет секунди от фара Едистоун, който се намираше на няколко мили отвъд брега, край входа на залива.
	Къщата беше тъмна и изглеждаше запустяла, но щом я наближиха, шофьорът натисна клаксона и предизвести пристигането им с пронизителен сигнал. Щом автомобилът спря, вратата се отвори и отвътре се видя светлината на лампа. Моторът на ланкастъра продължи да кашля и дрънчи още няколко секунди, след което произведе един последен гръмък звук, подобен на изстрел от пушка, и замлъкна. Синьо смъкна одеялото, което му беше станало като втора кожа, след което с голяма неохота отвори вратата и пристъпи навън в сивия ръмеж. Веднага щом се показа навън, разтвори чадър и в миг намери подслон под големия му купол, но знаеше, че спасението е само временно. Заобиколи автомобила от другата му страна и вдигна чадъра високо, за да предпази шофьора, който също слезе от колата. Щом чадърът се отмести настрана от Синьо, вледеняващият дъжд отново прониза тила му, но момчето изтърпя неудобството със стиснати зъби. Задълженията му не изискваха да му бъде сухо и топло.
	Трябваше да побърза, за да не изостава от широките, решителни, дълги крачки на господаря си, което създаваше нови проблеми. Калта под краката му беше хлъзгава и понеже ръката му беше протегната, му се наложи да вложи цялото си внимание в стъпките си. По някакво чудо стигнаха до входната врата, където един мъж с газена лампа в ръка ги подкани да влязат.
	В старата къща имаше силно течение и Синьо чуваше звука на капеща върху камък вода, което показваше, че сламеният покрив тече поне на едно място, но все пак беше някакво минимално подобрение в условията. Изтръска водата от чадъра, преди да го остави настрана, след което помогна на господаря си да си свали наметалото и галошите. Под мокрите горни дрехи господарят му носеше дълга жълта мантия, украсена с пайети, а около главата му беше навит бял тюрбан, закичен с брошка със звездовиден кабошон*. Костюмът навярно беше предназначен да го представя като някакъв светец или мистик от Далечния изток, но общият ефект беше прекалено театрален, поради което мъжът изглеждаше по-скоро като цирков фокусник или, още по-лошо, като карнавален клоун.
	[* Вид обработка на скъпоценните камъни, при които едното им лице е гладко и куполообразно. — Б.пр.]
	Изборът беше съзнателен и целеше по-скоро да измени външността му и да скрие истинската му самоличност, отколкото да внуши някакъв магически ефект.
	Невинаги се обличаше по този начин. Само когато беше със Синьо… Само когато беше Адам Гарал. А когато беше Гарал, искаше онези, които го виждат, да запомнят чуждоземското му облекло, а не истинското му лице.
	Мъжът с лампата мълчеше и понеже държеше светлината високо пред себе си, лицето му оставаше скрито в сянка. Когато най-сетне свалиха мокрите си горни дрехи, той се обърна и направи знак да го последват.
	Отведе ги в една вътрешна стая, където бумтящият огън най-сетне прогони студа от костите на Синьо. Момчето несъзнателно се премести по-близо до огнището, наслаждавайки се на топлината, която се излъчваше от него. Мъжът с лампата — Синьо чак сега видя, че е горе-долу на същата възраст като господаря му, със сходно телосложение и черти, но по-пълен — остави фенера върху една маса и се настани на един от столовете край нея.
	Гарал погледна за миг към седналия мъж.
	— Все още ли си играеш с картите, Алик?
	Синьо проточи шия, за да види по-добре, и забеляза няколко дузини правоъгълни парчета картон, разпръснати върху масата. Доближи се малко, воден от любопитството и въпреки желанието си да стои близо до огъня, и видя, че върху някои от картите има познати символи — мечове, чаши, пентаграми, а върху други — грубо нарисувани човешки фигури. Повечето бяха празни.
	Мъжът до масата вдигна глава и на възпълното му лице се изписа гримаса.
	— Мразя това име.
	— Знам — мрачно отвърна Гарал, а после избухна в смях.
	Другият поклати раздразнено глава.
	— Защо си дошъл, Адам?
	— Знаеш защо — отговори Гарал. — Заради огледалото. У теб е. Искам да погледна в него.
	— Огледалото е джунджурия. Играчка за развлечение.
	— В такъв случай не би имал нищо против да му хвърля един поглед.
	Човекът, който рисуваше карти, го погледна с неприкрито подозрение.
	— Научил си нещо, нали? Някакво ново прозрение може би?
	— Няма да бъда сигурен, докато не опитам.
	Мъжът кимна бавно.
	— Много добре, но трябва да споделиш наученото с мен.
	Гарал отпусна глава в знак на примирение.
	Другият се наклони настрани и започна да рови в пътната чанта, която лежеше до стола му. Когато се изправи, в ръцете си държеше нещо, което заприлича на Синьо на изкривена чиния, направена от опушено стъкло. Постави я върху масата и я плъзна към посетителя.
	Гарал пое дълбоко дъх, щом я видя, но се опита да скрие вълнението си зад още една усмивка. За миг се загледа надолу към обсидиановия диск със съвсем леко любопитно изражение, но Синьо можеше да види прикритото в него нетърпение — цялото тяло на Гарал сякаш вибрираше като дръпната струна на арфа. Синьо неволно пристъпи напред, сякаш привлечен от магнетизма на господаря си.
	Гарал рязко се завъртя, грабна един стол и го сложи така, че да е точно срещу черното огледало, а след това, като тръсна ръкавите на украсената си мантия с драматичен жест, се отпусна в него.
	Постави ръцете си на масата с дланите надолу от двете страни на огледалото и затвори очи, сякаш медитираше. След няколко секунди клепачите му се отвориха и Гарал посегна с дясната си ръка, за да докосне с пръст камъка върху тюрбана си. Устните му се размърдаха, оформяйки безмълвно заклинание. Синьо знаеше, че това са преструвки, шарада, целяща да отклони вниманието на домакина им от това, което Гарал правеше с лявата си ръка. Под масата, скришом от погледа на другия мъж, но не и от Синьо, Гарал стискаше малък камък, оцветен в кобалтовосиньо.
	Той беше някакъв вид талисман. Синьо все още помнеше онази нощ, когато го видя за първи път, нощта, когато Гарал беше извикал огън от небето, същата нощ, в която момчето бе започнало да служи на господаря си. Камъкът, за разлика от рубинената брошка, беше източник на истинска сила, при все че Гарал никога не бе успял да повтори това, което се случи в онази съдбовна нощ. Изглежда, че сега се опитваше да отключи потенциала му по друг начин.
	Гарал се беше навел над плоското черно огледало, сякаш искаше да погледне в него, и бавно, колебливо протегна дясната си ръка, за да го докосне.
	В момента, в който пръстите му го допряха, Гарал ги дръпна назад рязко, сякаш самото докосване ги беше изгорило. Синьо притича до господаря си и инстинктивно сложи ръка на рамото му в желанието си да го успокои. В същия момент Гарал отново докосна огледалото.
	В мислите на Синьо изскочи неканен спомен. Живо си представи първия път, когато бе видял огледалото подпряно на един олтар, направен от нефрит, скрит в сърцето на мрачния пирамидален храм в джунглите на Нова Испания — земите, които сега бяха известни като Мексико.
	Но не, това не можеше да бъде вярно. Никога преди не беше виждал това странно огледало… Когато го видя, не усети дори слаб проблясък, че го разпознава.
	И въпреки всичко споменът за това откритие беше толкова ярък.
	Десетки мъже бяха загинали по пътя към храма, повалени от диви зверове и треска — опасности, съвсем нормални в изумрудения ад, през който трябваше да си прогорят път в търсене на злато и други богатства. Още петима бяха умрели в лабиринта от проходи, които прорязваха вътрешността на пирамидата. Какво ги беше убило, бе отвъд способността му да разбира. Всичко в тази пирамида противоречеше на здравия разум. Стените се събираха под невъзможни ъгли като нещо, което можеше да съществува само в кошмар…
	Помнеше как го беше взел от олтара… Как го беше вдигнал със собствените си ръце…
	А сега си спомняше друг ден, много месеци по-късно. Беше на някакъв кораб… Не параход, а кораб с платна, огромен ветроход с три мачти, които пронизваха безоблачното синьо небе. Такелажът висеше безпомощно, платната бяха свалени, корабът стоеше неподвижно. Екипажът от смугли, груби на вид мъже стоеше в редици на палубата и също беше неподвижен. До първия кораб стоеше втори. Двата платнохода бяха свързани заедно с въжета и абордажни куки. Мъже, въоръжени с дълги ножове, старинни пистолети с фитил и мускети, се прехвърляха към техния кораб.
	Пирати, помисли си Синьо и тогава в ума му изникна едно име.
	Дрейк!
	Синьо залитна стъпка назад и щом изгуби допир с Гарал, потокът от спомени спря с внезапността на затръшната врата. Отърси се от неочакваното усещане за световъртеж и върна вниманието си към Гарал. Отчаяно искаше да разбере какво бе изпитал току-що, но се боеше да попита.
	Гарал не беше помръднал. Стоеше неподвижен като статуя, едната му ръка докосваше обсидиановото огледало, а другата крадешком стискаше талисмана от лапис лазули*. Синьо понечи отново да го докосне, но се поколеба, щом си спомни, че не са сами в стаята.
	[* Полускъпоценен камък със син цвят. — Б.пр.]
	Картоиграчът гледаше Гарал напрегнато, с гладни очи.
	Преди Синьо да успее да направи нещо друго, Гарал потрепна в стола си и изправи рязко гръб. Главата му започна да се люлее напред-назад, а очите му играеха, сякаш се опитваше да си спомни къде се намира.
	— Адам — изумено прошепна картоиграчът, — какво видя?
	Гарал го изгледа мълчаливо за миг, после протегна двете си ръце през масата. Лявата сграбчи една от празните карти. Дясната се сви около дълъг молив. Придърпа ги към себе си и започна да нахвърля някаква скица.
	Върхът на молива се движеше със свръхестествена бързина и прецизност. Само за няколко секунди образът взе да добива очертания. Беше човешка фигура и за момент Синьо си помисли, че прилича на разпнатия Христос. Гарал продължаваше да рисува, като добавяше още подробности: малки фигурки заобикаляха централната, мрежа от въжета, които напомниха на Синьо такелажа на ветрохода, който беше… си спомнил? Представил?
	Гарал спря да рисува, взря се за малко в скицата, след което сложи молива на масата до картата.
	— Това ли е? — обади се картоиграчът. — Това ли видя? Какво е то?
	Гарал му отвърна със загадъчна усмивка.
	— Това, драги ми Алик, е всичко.


	_Станцията „Макмърдо“, Антарктида — наши дни_
	— Когато се качих на този самолет, наистина си мислех, че със замразяването на топките ми е приключено. — Юрая Боунбрейк — Боунс, погледна надолу към спускащата се рамка на товарния самолет с голям обсег на действие на Военновъздушните сили на САЩ „С-17А Глоубмастър III“, после насочи очи към скования от студ антарктически пейзаж навън и поклати тъжно глава.
	Нали знаеш какво се случва, когато правиш предположения?
	Боунс се обърна и срещна самодоволния поглед на своя мъчител.
	— Да, Джейд, знам. Знам, че някой задни… ти ще почнеш да ми даваш шибани уроци по литература.
	— Рядко заставам на страната на моя висок приятел — намеси се Дейн Мадок, който беше застанал до Джейд зад Боунс. — Но в случая има право.
	Джейд Ихара завъртя очи.
	— Винаги вземаш неговата страна, Мадок. Това ти е най-големият проблем.
	— Това е така, защото е разбрал, че обикновено съм прав — подхвърли Боунс с усмивка, която беше по-скоро заплашителна, отколкото приятелска. — А ти още не си го разбрала. Това е твоят най-голям проблем. Ако става дума за спасяване, твоето не го бива за нищо. Все още сме в Антарктида, кълбото, което взехме от Аванпоста, още е с нас и доколкото знам, въпросната група „Прометей“, които и всъщност да са те, още са по петите ни. И топките ми все така мръзнат. Сбърках ли някъде, Джейд?
	— Според мен сбърка, когато спомена, че имаш топки.
	— Деца, дръжте се прилично — намеси се Мадок. — Да не се караме пред новите ни приятели.
	— Съжалявам — додаде Роуз Гриър, която стоеше зад тях, но съм съгласна с Боунс. Беше забавно, но ми дойде до гуша от това място.
	Мадок изпусна въздух в продължителна шумна въздишка. Можеше да види как дъхът му плува пред него — облак от пара, който започна да се превръща в ледени кристали пред очите му.
	— Като минимум, не можем да си тръгнем, преди да сме върнали ратрака.
	— Съжалявам, че ви нося лоши вести, ама този влак вече го изпуснахме. Тези думи дойдоха от последния останал член на групата, Ник Кисмет. — Вярно е, че сме все още в Антарктида, но сме на три хиляди километра от вашия ратрак. Съмнявам се, че бих могъл да убедя пилота да направи в скоро време още едно пътуване като предишното. Особено като се има предвид какво се случи.
	Преди пет часа Кисмет и Джейд бяха пикирали с „С-17“, за да измъкнат останалата част на групата по средата на унищожителна престрелка върху полярния лед. Въпросният ратрак, който беше взет под наем, беше докарал Мадок, Боунс и Роуз от станция „Новолазаревская“, намираща се в най-близката до южния връх на Африка част на Антарктида, до планината Мюлиг-Хофман, където откриха нещо, което прилича на изкуствена пирамида, да се подава от леда като огромен черен зъб. Още по-необичаен беше тунелът в леда, който ги отведе във вътрешността на конструкцията, където намериха странен сферичен артефакт с удивителни и може би дори свръхестествени свойства. Но скоро след като го намериха, ги нападнаха въоръжени мъже — агенти на мистериозната група, по-късно идентифицирана от Ник Кисмет като „Прометей“.
	Въпреки че бяха успели да се измъкнат от пирамидата с артефакта, отвън ги чакаше превъзхождащ ги по численост и въоръжение враг. Ситуацията не изглеждаше особено розова, докато Кисмет и Джейд не се появиха неочаквано на борда на „С-17“. За съжаление им се наложи да изоставят ратрака. Дори и оцелелите бойци на „Прометей“ да не бяха присвоили верижната високопроходима машина, ратракът в крайна сметка щеше да потъне под постоянно нарастващия слой лед и да бъде пометен от неумолимо настъпващия ледник.
	След спасителната операция самолетът бе прелетял без спиране над ледения континент до станцията „Макмърдо“, разположена върху шелфовия ледник Рос. Както Кисмет беше посочил, въпреки че бяха на същия континент, ратракът сега беше толкова далече от тях, колкото е Лос Анджелис от Детройт, и всеки сантиметър от този маршрут беше част от най-суровия и безпощаден терен на Земята.
	— Заеби ги пилотите — подхвърли Боунс. — Мен няма да можеш да убедиш да се върна. Дори за милион долара.
	Мадок се зачуди дали един милион долара ще стигнат, за да се покрие цената на ратрака, и отново въздъхна. Това щеше да бъде една адски сериозна загуба в счетоводния им баланс.
	Товарната рампа се намести върху леда и с един последен напън механизмът изръмжа и замлъкна. Отвън се простираха покритите със сняг Полета на Уилямс — една от официалните писти, които обслужваха станция „Макмърдо“.
	— Всъщност — добави Боунс, като се взираше в безмилостната аскетичност на света навън — не съм сигурен, че дори ми се слиза от този самолет. Не можем ли просто да останем тук, докато зареждат резервоарите?
	Кисмет поклати отрицателно глава.
	— Боя се, че тази птичка няма да полети обратно към цивилизацията, преди да сме изпълнили основната си мисия.
	— Не знам дали можете да си го представите — включи се Джейд със сериозна доза сарказъм в гласа, — но всъщност не сме минали целия път дотук само за да ви измъкнем задниците от огъня.
	— Ох, де да беше само огън! — въздъхна Боунс.
	— Е, хайде сега! — каза Мадок. — Не ми казвай, че случайно си била наблизо. Знаеше къде точно да ни намериш. И вече каза, че Там те е изпратила насам. Така че какво всъщност става тук?
	Джейд погледна към Кисмет.
	— Ти ли искаш да им кажеш, или аз?
	— Нали са ти приятели — сви рамене Кисмет.
	— Да не преувеличаваме — издудна Боунс.
	— Не бой се — кисело му отвърна Джейд, но после погледна към Мадок и изражението й леко се смекчи. Посочи към приближаващата се червена машина, огромно превозно средство, зад което се влачеше опашка от развихрен сняг. — Ето го Иван. Хайде! Ще ви разкажа каквото знам по пътя, а Ник ще допълни пропуските.
	С тези думи тя заобиколи Боунс и се спусна надолу по рампата. Мадок знаеше, че се бави да им даде информацията, само за да го ядоса. Явно все още беше огорчена от начина, по който бе свършила връзката им. Мадок също знаеше, че единственият начин да получи някакви отговори, е да се престори, че й съдейства, затова я последва надолу към леденото поле.
	Боунс само поклати глава.
	— Сега пък трябва да се возя с някакъв пич, който се казва Иван. Бас ловя, че мирише на червено цвекло. Денят днес е от добър по-добър.


>>	Първа част: Джейд

>>>	1.

	_Перу — една седмица по-рано_
	— Крайно време е да почнеш да носиш пистолет. Джейд Ихара погледна към рижавия дългуч, който току-що беше изръмжал в нейна посока, и се намръщи.
	— Ами ти за какво си ми? — сопна му се в отговор. Пийт Чапман, по прякор Професора, изморено поклати глава.
	— Аз да не съм Рамбо? Дори на мен ми трябва помощ от време на време.
	Джейд всъщност нямаше нищо против оръжията и бе ползвала пистолет един-два пъти при особено трудни ситуации — като тази например, но имаше няколко много добри причини да не си създава навика да носи оръжие. Сред тях не на последно място беше фактът, че в страните, където действаше — Джейд беше археолог и специализираше в доколумбовите американски култури — се отнасяха неприязнено към чуждите учени, които се разхождат въоръжени. Беше вярно, нито Професора беше Рамбо, нито пък тя беше Индиана Джоунс или Анджелина как-се-казваше… Мадамата от „Похитители на гробници“. Всъщност, ако някой приличаше на Индиана Джоунс, това беше Професора с неговата мека шапка, която си беше купил като талисман по време на едно от приключенията им в Коста Рика. Но със или без шапка, обикновено не й се налагаше да тича из джунглата, да ограбва храмове и да стреля по лошите.
	— В случай че не си забел…
	Джейд млъкна по средата на думата, защото в пясъчника точно над главата й се заби нов автоматен откос, като ги обсипа с парченца от камък и горещи късчета олово. Бандитите стреляха по тях от няколко страни и с приближаването си постепенно затягаха примката.
	Джейд инстинктивно се сниши, въпреки че беше залегнала толкова ниско, колкото изобщо беше възможно. Професора спокойно подаде полуавтоматичния си пистолет в посоката, от която долетяха куршумите, и направи няколко изстрела в бърза поредица.
	Всъщност той приличаше много повече на Рамбо, отколкото би признал. Въпреки прякора си не беше университетски преподавател, поне не в момента, а и когато получи това име в началото на кариерата си като военноморски тюлен. Останалите от ротата му започнаха да го наричат така заради енциклопедичните му познания по практически всеки мислим въпрос и заради склонността му да поучава. В момента работеше за свръхсекретна елитна група със специално предназначение на правителството на САЩ, наречена „Мирмидоните“. По-специално действаше като телохранител/асистент на Джейд, поради което не изпитваше никакви угризения от носенето на незаконно оръжие навсякъде, където я отвеждаше работата. Всъщност тя дори не беше сигурна как успява да пренесе оръжията на различните места, където пътуваха, но беше уверена, че винаги е готов да посрещне всяка възникнала заплаха.
	Понякога — всъщност точно този път — заплахата беше по-голяма от тези, с които можеше да се очаква той да се справи, но Джейд не смяташе, че ситуацията щеше да бъде значително по-различна, ако тя също е въоръжена.
	— Ще помисля по въпроса — подхвърли тя, но преди да е успяла да каже нещо повече, Професора я стисна за ръката и я повлече надолу по полегатия каменен склон към почти непроходимата джунгла. По каменната стена се посипа градушка от куршуми тъкмо около мястото, където беше приклекнала само преди миг.
	Нов автоматен откос прониза зеленото покривало на джунглата и двамата се метнаха с главата напред в гъстите храсти. Краката на Джейд се оплетоха в лиани и коренища, които със сигурност щяха да я препънат, но гъстите папрати и бодливите клони я задържаха права, макар и да я шибаха по лицето. Професора беше сменил пистолета с мачете, но с бандата по петите им нямаше време за нищо повече, освен да го размахва напосоки и да се надява, че ще се измъкнат. На не повече от петдесет метра от тях имаше напълно прилична пътека, но Джейд знаеше, че нямат никакъв шанс да я стигнат. Даже и да успееха, това само щеше да помогне на бандитите да ги намерят.
	Само след няколко секунди борба с храсталаците Професора явно успя да разбере как да се придвижва през гъстата дъждовна гора, търсейки пътя на най-малкото съпротивление, но Джейд можеше да чуе викове и движение в джунглата навсякъде около тях. Въоръжените мъже все още бяха съвсем близо и вероятно скъсяваха разстоянието.
	— Насам — прошепна Професора и я дръпна след себе си в една пролука в гъсталака, която изглеждаше така, сякаш през нея можеше да се провре котка най-много. Джейд правеше всички усилия да се придвижва тихо, но шумоленето, което издаваше, докато си проправяше път, й звучеше така, сякаш наблизо излита самолет. Нещо я сграбчи за косата и я дръпна назад. Беше просто клон, но й стигаше, за да спре на място. Хвана в ръка конската си опашка и я стисна, сякаш беше въже, защото й се стори, че косата й ще се отскубне из корен, след което я дръпна напред и побърза да настигне Професора.
	Целта на посещението им се намираше сред отдалечените джунгли на националния парк „Ману“ — биосферен резерват, в който имаше само няколко пътя и шепа постоянни обитатели, до един местни жители от приятелски настроеното племе мачигенга. Предполагаше се, че резерватът е безопасен, но безопасността беше относителен термин, щом се отнасяше до джунглата.
	Бяха дошли да изследват така наречените „пирамиди“ на Паратоари — група скални формации от пясъчник в перуанската джунгла, забелязани за първи път на сателитна снимка, направена през 1976 г. Погледнати от космоса, формациите, които бяха поне осем на брой еднакви по форма и размери обекти, подредени в равноотдалечени успоредни редове, изглеждаха прекалено симетрични, за да бъдат дело на геологичните сили. В продължение на последвалите двайсетина години били смятани за доказателство за неизследван археологически обект, може би дори изчезналия град на инките Паитити. Обаче първото проучване на място през 1996 г. не само потвърдило алтернативната и скучна хипотеза, че тъй наречените структури са всъщност естествени каменни формации, но показало и че не са толкова идеално симетрични, колкото изглеждат на сателитните снимки. Но това откритие не могло да угаси ентусиазма на отделни ентусиасти археолози — онзи тип хора, които вярват, че древните цивилизации са били повлияни от извънземни посетители. Макар Джейд да не се съмняваше в общоприетата истина, че „пирамидите“ са просто остатъци от накъсан скален рид, имаше известни доказателства за това, че инките са живели в тази област, в това число древни павирани пътища, платформи и петроглифи. Всичко това увеличаваше шанса инките да са почитали естествено образуваните скали с форма на пирамида, а може би дори да са дълбали проходи и вътрешни помещения, в които да скрият търсеното отдавна легендарно злато на Паитити, коридори, които впоследствие са били скрити от гъстата растителност на джунглата. Ако Паитити наистина е съществувал, а имаше някои убедителни данни в подкрепа на това, със сигурност се е намирал някъде в този регион, а защо не и под „пирамидите“?
	Разбира се, вероятността беше малка, но единственият начин да се потвърди или отхвърли хипотезата бе чрез проучване на място. По тази причина Джейд и Професора бяха долетели до Куско, високо в Андите, и след това се бяха спуснали с взетия под наем „Ленд Роувър“ по коварните и извиващи се примитивни пътища в басейна на Амазонка към едно място близо до селището Шинтуя на бреговете на река Мадре де Диос. Паратоари се намираше само на няколко километра на запад, но за да се стигне дотам, трябваше да се пресече реката и след това да се проправи път през гъстата гора. В продължение на около час си просичаха път през гъсталака и попаднаха на нещо, което помислиха за следи от предишна експедиция. Едва когато доближиха оформените като пирамиди скали, разбраха кой всъщност използва пътеката.
	Джейд беше физически и умствено подготвена, доколкото беше възможно, за обичайните опасности, присъщи на екосистемата на тропическата дъждовна гора: хищни животни, змии, паяци и други насекоми, отровни растения, комари и зарази, които се пренасят по воден път. Но не беше очаквала да попадне на лагер на въоръжени мъже, които живеят в горите.
	Вероятно бяха контрабандисти, които пренасяха кокаин от скрита в джунглата преработвателна фабрика към някое нелегално летище, откъдето наркотикът се транспортираше извън страната, или пък бяха бойци на „Сендеро Луминосо“*, а още по-вероятно — някаква комбинация от двете. Нямаше информация за наркотрафиканти или партизани в региона, но от друга страна, този тип хора не рекламираха присъствието си по интернет.
	[* Перуанска маоистка организация, създадена през шейсетте години. — Б.пр.]
	В заключение можеше да се каже, че лошите са много, може би цяла дузина, така че, ако двамата с Професора имаха още един пистолет, това едва ли щеше да наклони везните в тяхна полза.


>>>	2.

	Зеленият ад сякаш продължаваше вечно. Без значение колко се стараеха, преследвачите оставаха все така близо, на не повече от няколкостотин метра от тях. Въоръжените мъже явно не желаеха властите да дочуят за тяхното незаконно присъствие и нямаше да се задоволят с нищо друго, освен с два нарешетени от куршуми трупа.
	Спускаха се надолу по лек склон, което беше добре, но мястото беше гъсто обрасло с ниски храсти, така че трябваше да се борят за всеки сантиметър проправен път. А след това, без предупреждение, джунглата се разтвори като море, което се разделя в някакво библейско чудо. Джейд чу Професора да крещи нещо, навярно някакво предупреждение, но преди да успее напълно да осъзнае важността на това, което вижда или чува, земята под краката й изведнъж изчезна. Залитна напред и се плъзна надолу по стръмния бряг към калните води на Рио Мадре де Диос. Едва успя да си поеме дъх, преди да се гмурне с главата напред в изненадващо студената вода.
	В продължение на няколко секунди продължи да размахва безразборно ръце и крака, докато се мъчеше да се изправи. Най-сетне изскочи на повърхността и след като избърса водата от очите си, видя, че реката я влече надолу по течението.
	— Плувай към другия бряг!
	Джейн проточи шия и се огледа. Откри Професора само на няколко метра зад себе си да плува с мощни движения по силното течение към отсрещния бряг. Освен това забеляза техния „Роувър“, далечно петънце върху пътя над отсрещния бряг на реката, който се отдалечаваше с всяка изминала секунда, и осъзна, че трябва да плува с всичка сила. Пое дъх и започна да гребе с ръце и да рита с крака.
	Зад нея се разнесоха отривистите звуци на изстрели. Куршумите разцепиха с груб пукот въздуха над главата й и с цвърчене изчезнаха във водата. Джейд се гмурна под повърхността, за да се скрие от стрелците и да използва водата като шит. Куршумите с висока скорост, които изстрелваха автоматичните карабини на бандитите, се пръсваха при контакт с водата.
	Беше го виждала в „Ловци на митове“, така че сигурно беше вярно.
	Продължи с още няколко загребвания да плува под вода. Тук се чувстваше много повече в стихията си, но след няколко секунди нуждата от въздух я принуди отново да излезе на повърхността. Огледа се предпазливо и откри, че сега е на няколкостотин метра надолу по течението и е пресякла повече от половината река. Можеше да види въоръжените мъже отзад, едва различими форми върху зеления фон зад тях. Бяха престанали да стрелят. Джейд предположи, че са я изгубили от поглед, но знаеше, че това може да се промени всеки миг, така че отново се гмурна под вода и продължи да плува, докато коленете й не задраха в калта на плитчините край отсрещния речен бряг.
	Изпълзя на брега, като се снишаваше и се придвижваше бавно като крокодил…
	„Тук има ли крокодили?“
	Мисълта за миг я паникьоса. Не, нямаше крокодили, но имаше каймани — по-дребни, но не по-малко опасни хищни влечуги, а също и змии, и то не какви да е, а анаконди — най-големите змии на света, някои от тях достатъчно големи, за да погълнат цяло дете. Хищните пирани също не можеха да бъдат изключени като възможност, но още по-страшните заплахи бяха прекалено малки, за да бъдат видени с просто око; коварни протозои и паразити, които ядяха човешката плът и мозък.
	— Джейд! — Съскащият глас на Професора я върна обратно в настоящето. Обърна се, за да го види къде е, но откри само кал и тръстика.
	— Къде си?
	Нещо се размърда само на няколко крачки от нея и Джейд почти беше готова да изпищи, когато осъзна, че покритото с кал създание, което идва към нея, е Професора.
	„Същински Рамбо!“ — помисли си тя.
	— Бандитите изобщо не могат да стрелят — прошепна той, — но все още сме им в обсега, така че гледай да не се надигаш много, докато не сме стъпили на твърда земя. Тогава, щом ти дам знак, тичай с всичка сила към роувъра.
	Лазенето през калта и тичането с всичка сила не звучаха много забавно на Джейд, но перспективата за бързо моторизирано бягство от края на света определено си струваше усилията.
	— Ясно — отвърна тя.
	— Тогава действай!
	Джейд тръгна напред, като се опитваше да се движи бавно и крадешком, но почти веднага потъна до лакти в калта.
	— Мамка му! — промърмори полугласно. Опита се да се измъкне, като се бореше за всеки сантиметър напредък.
	— Давай! — викна Професора. — Бягай към колата!
	Тя се отказа от бавното и потайното придвижване и се отскубна от калта, а после със залитане и препъване тръгна напред. Професора беше вече на двайсет метра пред нея и спринтираше през тревата, като практически прелиташе над калните локви.
	Познатото пукане на автоматната стрелба се разнесе отново. Джейд погледна назад. Не успя да види стрелците върху брега, но забеляза три… не, четири фигури, които шляпаха във водата, вече към средата на реката.
	„Господи, тези хора не се отказват! — помисли си тя“.
	Един куршум разцепи въздуха само на няколко стъпки вдясно от нея и се заби в калта със силно съскане. Това беше мотивацията, от която Джейд се нуждаеше. Хвърли се напред и започнала драна през калта, докато накрая, за щастие, усети нещо почти като твърда земя под краката си.
	Професора вече беше на петдесет метра пред нея, преполовил разстоянието до очакващия ги „Роувър“. С преднината си поне щеше да успее да запали колата, така че да могат да тръгнат веднага щом стигне.
	Почти подсъзнателно се потупа по джобовете, за да провери дали ключовете от колата не са останали у нея.
	„Това ще бъде проблем.“
	Но не, ключовете не бяха в джобовете й. Последен беше карал Професора, така че със сигурност бяха у него.
	„Освен ако не ги е изгубил, докато лазехме в калта. Това вече ще бъде истински проблем!“
	Изведнъж гръмотевичен звук изпълни въздуха. Шумът зашлеви Джейд като шамар. Нямаше идея какво го е предизвикало, но беше сигурна, че не може да е нещо хубаво, така че инстинктивно се хвърли по корем, за да се предпази. С крайчеца на окото си видя как ярък розово-оранжев пламък, подобен на сигнална ракета, но много по-бърз, прелита над високата трева по речния бряг право към…
	Последва още един силен пукот, много по-шумен от пушечен изстрел и дори от екота на гръмотевица. Роувърът в миг се превърна в стълб от дим и огън.


>>>	3.

	Джейд се сви на кълбо и покри с ръце главата си, за да се предпази от ударната вълна, която се стовари върху нея. Остана няколко секунди в тази поза, защото покрай нея започнаха да падат горящи отломки. По чудо нито една не я удари, но това беше малка утеха. Без роувъра…
	Избута настрана мрачната мисъл и надигна глава.
	— Професоре? Жив ли си още?
	— Джейд! Тук съм!
	Джейд понечи да се изправи и надигна глава в посока на гласа му, но Професора я спря с шепот.
	— Стой долу!
	Нещо прошумоля в тревата до нея и Джейд трепна, очаквайки да види до себе си зейналата паст на черен кайман, но беше само Професора.
	— Стой долу — повтори той. — Ако заподозрат, че все още сме живи, могат да изстрелят още една РПГ.
	— Защото, ако взривят роувъра два пъти, ще ни стане по-ясно какви са им намеренията ли?
	— Имам предвид, че могат да стрелят по нас. РПГ-то не е идеалното оръжие за стрелба срещу хора, но с него дори и недиректно попадение може да се окаже достатъчно.
	— А, това ли имаше предвид?
	Професора се огледа, сякаш търсеше нещо наоколо. Джейд забеляза, че е извадил пистолета си.
	— Видях трима-четирима от тях да плуват през реката — съобщи тя.
	— Знам — отвърна Професора, без да поглежда към нея.
	— Имаш ли план?
	— Това е планът. — Професора натисна лостчето отстрани на пистолета си и подхвана пълнителя, докато падаше от ръкохватката. След кратка проверка поклати глава и го мушна обратно на мястото му.
	— Ще се престорим на умрели и ще се надяваме да не се препънат в нас.
	— Как ще се…
	— Шшшшт!
	Джейд се намръщи. Дали Професора я караше да млъкне, защото лошите са наблизо, или за да не му се налага да отговаря на въпросите й? Не беше сигурна дали едното обяснение беше по-добро от другото, но въпреки това направи каквото й беше казано и затвори уста.
	Отначало единствено можеше да чуе звука на собственото си дишане, но след няколко секунди долови други звуци. Пукането на пламъците, които все още се издигаха над останките от техния „Ленд Роувър“. Тихият звук на реката. Шумоленето на нещо, което се придвижваше през растителността… Мъже, които викаха на испански. Не твърде близо, но определено недостатъчно далеч за тяхно спокойствие.
	А след това чу нещо друго. Характерният рев на реактивен двигател, който ставаше все по-силен с всяка изминала секунда.
	„По дяволите! Точно когато си мислех, че нещата днес няма как да станат по-зле!“
	Потръпна, щом близо до нея се разнесе автоматична стрелба. Без да каже защо, Професора внезапно се претърколи върху нея и покри тялото й със своето, като сложи едната си ръка върху устата й. Знаеше, че просто се опитва да я предпази, но й се наложи да събере всеки грам самообладание, което притежаваше, за да остане просто легнала и да чака какво ще стане.
	Миг по-късно чу писък, който спря рязко, прекъснат от нещо, което й прозвуча като животински тропот във високата трева. Секунда или две по-късно до нея достигна звук като от моторна резачка. В далечината някой стреляше с картечница. Сега вече успя да събере две и две.
	Приближаващото летателно средство — хеликоптер — стреляше с едрокалибрено автоматично оръжие по мъжете на земята. Оръжие, каквото обикновено ползваха военните.
	— Спасени сме! — викна Джейд или поне се опита. Възклицанието й беше напълно приглушено от ръката на Професора, така че се чу нещо, което по-скоро звучеше като „Са се се“.
	— Шшшт! — отново изсъска Професора в ухото й. — Не ги знаем кои са и какво искат. Сигурно първо ще ни застрелят и после ще задават въпроси.
	Колкото и да не искаше да го признае, Професора имаше право. Никой не знаеше, че се намират тук, така че нямаше начин този хеликоптер да е изпратен да ги спасява. Дори да беше перуанската армия, дошла, за да унищожи контрабандистите, терористите, или каквито там бяха, отвисоко нямаше как да отличат добрите от лошите.
	„Добре, значи може би не сме спасени.“
	Звукът стана още по-силен, роторът на хеликоптера блъскаше въздуха и караше тревата наоколо да полегне. Най-сетне се приземи близо до горящия „Роувър“, на по-малко от сто метра от тях. След първоначалната стрелба не бе последвала нова, но това просто означаваше, че войниците чакат някой глупак да си покаже главата, за да могат да го застрелят.
	Чу още викове, което й се стори странно, като се имаше предвид заобикалящият я шум. Още по-странно беше какво точно викаше човекът.
	— Джейд! Джейд Ихара!
	— Кво по дяволите? — измърмори Джейд в ръката на Професора.
	Сякаш по поръчка, Професора се претърколи настрана и я освободи от хватката си.
	— Теб търсят — прошепна той.
	Джейд го изгледа кръвнишки.
	— Какво смяташ, че трябва да направя?
	— Питай ги какво искат — сви рамене Професора.
	— Ами ако просто искат да ми направят дупка в главата?
	— Едва ли, но ще те прикривам. Имай ми вяра.
	— Имам ти вяра — изръмжа Джейд, после застана на четири крака и бавно… много бавно се изправи с вдигнати високо във въздуха ръце.
	Щом главата й излезе над заобикалящата я трева, видя ясно хеликоптера, който стоеше на земята с бавно въртяща се перка на един хвърлей разстояние от димящите останки от роувъра. Определено беше военен вертолет. Закръгленият му корпус, окичен с оръжия и ракетни блокове, приличаше на гигантска високотехнологична оса. Половин дузина мъже, всичките облечени в сиво-зелени камуфлажни униформи, се придвижваха в полукръг около него. Щом Джейд се показа, всички насочиха автоматите си към нея.
	— Не стреляйте — извика тя. — Това съм аз. Аз съм Джейд.
	Не знаеше дали могат да я чуят или разберат, така че вдигна ръце даже още малко и в този момент забеляза, че единият от мъжете не прилича на останалите. Вместо камуфлажна униформа и бойно снаряжение носеше дънки и каки риза с навити над лактите дълги ръкави. Имаше гъста брада, а непокритата му от шапка глава беше увенчана с буйна черна коса, която се вееше от непрестанното въртене на вертолетния ротор. Освен това беше хубав. Не хубостта на филмова звезда или на красавците от модните подиуми, а по-груба, по-мъжествена. Тъмните му очи не се откъсваха от нея. Щом се насочи към нея, Джейд разбра, че това е човекът, който я беше извикал по име.
	Мъжът спря за момент и подвикна нещо на най-близкия войник, който на свой ред излая команда към другите и просто така, оръжията се насочиха другаде.
	„Добре, това е обнадеждаваш знак“ — помисли си Джейд.
	Мъжът продължи да върви, докато не стигна на няколко крачки от нея. Сви ръка на фуния пред устата си и с глас, който беше съвсем малко по-тих от вик, попита:
	— Предполагам, че вие сте доктор Ихара?
	Джейд се ухили, защото й се стори странно, че използва академичната й титла.
	— Да, това съм аз.
	— Можете да си свалите ръцете вече — добави мъжът и й подаде дясната си ръка.
	Джейд свали ръцете си, усещайки се леко неловко, и побърза да поеме протегнатата ръка.
	— Здравейте. Наричайте ме Джейд.
	— Аз съм Ник Кисмет.
	„Кисмет? Сигурно се шегува. Що за човек е този, да не е рок звезда или нещо подобно?“
	Реши да не го казва на глас.
	Погледът му за миг се отклони някъде зад нея, след което добави:
	Кажете на приятеля си, че е безопасно и може да се покаже. Ние сме от добрите.
	Джейд се разсмя нервно, после се обърна и огледа тревата, но Професора не се виждаше никъде.
	— Той е малко срамежлив — сви рамене. — Предполагам, че ще се присъедини към нас, когато е готов. Та какво ви води насам, Ник Кисмет?
	— Можете ли да си представите, търся вас.
	— Ами ето ме. Но това всъщност не отговаря на въпроса ми.
	Ник се разсмя тихо.
	— Струва ми се, че ще ви трябва превоз оттук. Какво ще кажете да говорим по пътя?
	— По пътя закъде?
	Изражението му стана малко по-сериозно.
	— Това е едно от нещата, за които трябва да говорим.


>>>	4.

	След като се качи на борда на вертолета, Джейд си сложи чифт слушалки, подобни на заглушители, които, за щастие, свалиха нивото на шума от двигателите до приглушен рев. Професора направи няколко безплодни опита да избърше калта от шапката си, след което също се качи и зае креслото до нея. Безформената шапка лежеше в скута му и изглеждаше нещастна, но не и победена. Кисмет седна от другата страна на пътеката и докато двамата мъже слагаха комбинираните си слушалки, войниците също се сбутаха вътре и заеха всички седалки, както и останалото свободно място. След като последният от войниците беше вече вътре, вертолетът се разтресе и завибрира. Джейд усети неприятна тежест, докато излитаха. През един от страничните прозорци можеше да види как изумрудените простори на Амазония пропадат под тях.
	Гласът на Професора прозвуча в слушалките на Джейд:
	— Добре, след като вече можем да чуем собствените си мисли — каза с тон даже по-сърдит от обикновено, — нека отново да минем през запознанствата, а после ще ни обясните как точно се оказахте тук. Появяването ви точно в подходящия момент е малко подозрително.
	— Бих казал, че появяването ми точно в подходящия момент беше навременно — отвърна спокойно Кисмет. — Но сте прав. Както казах преди, дошъл съм да търся… — поколеба се, после погледна към Джейд. — Да търся вас.
	— Ясно — отвърна Професора, без да се опита да прикрие подозренията си.
	„А може би е ревност?“ — зачуди се Джейд.
	— И така, запознанства, втори опит — подхвърли Кисмет. — Аз съм Ник. Вие сте Джейд. А вие сте… Съжалявам, но не успях да чуя името ви.
	— Наричайте ме Пийт. — Професора погледна Кисмет с присвити очи. — Вие сте американец. Да не сте шпионин?
	— Не — поклати глава Кисмет. — Работя за ООН. По-специално за Агенцията за опазване на културното наследство.
	За първи път, откакто се беше запознала с него, Джейд усети сянка на съмнение. Може би в крайна сметка това не беше спасителна мисия.
	Агенцията за културното наследство — АКН, беше силовата организация на ЮНЕСКО — Организацията на обединените нации за образование, наука и култура. Джейд не разбираше напълно политическите или бюрократичните детайли относно дейността на двете организации, но бе запозната с целта на първата от тях. Агентите за връзка на АКН работеха с местни правоохранителни органи, за да гарантират опазването на световното културно наследство и да защитят други уникални културни черти. В работата им често влизаха случайни проверки на археологически разкопки, за да се уверят, че използваният подход отговаря на приетите директиви, и евентуално да открият нелегални вратички за продажба на предмети на изкуството на колекционери.
	— Значи работите за Агенцията за световно културно наследство и търсите мен? Защо? Не съм направила нищо нередно — каза Джейд, след което безгласно добави към твърдението си „Поне не напоследък“.
	— Не става дума за нищо подобно — категорично разтърси глава Кисмет. — Истината е, че ми е нужна помощта ви за нещо. Нещо, което няма нищо общо с археологията.
	— Ако откажа, ще ни изхвърлите ли?
	— Просто ме изслушайте.
	— Казвайте — сви рамене Джейд.
	— Както разбирам, вие сте участвали в изпълнението на завещанието на Джералд Рош.
	Джейд размени бърз поглед е Професора.
	До смъртта си преди около година Джералд Рош беше световноизвестен със своите теории на конспирацията и автор на няколко книги, посветени на предполагаемото превземане на човешкото общество от „изменящи се“ същества, наречени така заради приликата си с елфите от приказките, които заменяли своите собствени отрочета с човешки деца. Водеха се спорове дали Рош наистина е вярвал, че „изменящите се“ са свръхестествени създания, или са просто метафора за управляващия елит, но след убийството му Джейд и Професора откриха съвсем истинско и изцяло човешко правителство в сянка, което съществуваше от няколко столетия. Самият Рош беше странна личност и всеизвестен колекционер на окултни предмети и други антикварни рядкости, които бяха причината Джейд да се запознае с него.
	— Не точно — предпазливо отвърна Джейд. — Работех с доктор Олънби в Британския музей за съхраняването на колекцията, но същинските изпълнители на завещанието имаха други идеи. Произходът на повечето предмети беше, меко казано, неясен — това са думите, които доктор Олънби използваше — така че не се съпротивлявахме много. По-голямата част от колекцията беше разпродадена на аукцион.
	Кисмет нацупи недоволно устни.
	— Интересува ме конкретно един ръкопис, който може би е бил в библиотеката. Една книга, наречена „Либер Арканум“. Това име напомня ли ви нещо?
	Професора се наклони напред.
	— Ще трябва да бъдете много по-конкретен от това. „Либер Арканум“ се превежда буквално като „Книгата на тайните“. Всеки алхимик и окултист, който си е знаел цената, е имал своя собствена книга с тайни. Готов съм да се обзаложа, че Джералд Рош е притежавал поне дузина такива.
	Джейд забеляза, че изражението на Кисмет се промени. Предишната му увереност беше изчезнала, заменена от нещо, което приличаше почти на смущение или вина.
	— Както навярно вече сте предположили, този разговор ни води към теми, които са малко… странни.
	— Нямаме проблеми със странните теми — отговори Джейд.
	— Ако Рош е замесен — добави Професора, — тогава това е гарантирано.
	Кисмет кимна.
	— През април 1904 г. англичанин на име Адам Гарал се изкачил в Хеопсовата пирамида в Гиза и прекарал нощта в Кралската зала. Не е ясно какво точно се е случило след това, но когато излязъл от пирамидата рано на следващия ден, носел със себе си странен амулет и твърдял, че го бил открил в скрита стая дълбоко в пирамидата — стая, която никой друг не бил намирал досега. Нарекъл талисмана Апекс*, навярно заради формата му. Представлявал ей толкова голяма пирамида — Кисмет вдигна ръка с разтворени на седем-осем сантиметра палец и показалец. — Бил изработен от цяло парче лазурит и върху него се виждало нещо като ръка на скелет, която е сграбчила пирамидата. Адам Гарал бил дребен окултист от онази епоха и за човек като него е било типично да съчинява налудничави истории за произхода на предполагаемо омагьосаната си дрънкулка, но по причини, които не съм готов да споделя в момента, мисля, че е казвал истината.
	[* Геометричен връх на пирамида. — Б.пр.]
	— И вие се опитвате да откриете Апекса? — предположи Джейд.
	— Не — поклати глава Кисмет. — Вече знам къде е. Опитвам се да разбера какво е станало след това. Гарал записал в дневника си, че Апексът му позволил, освен всичко останало, да прочете книга, наречена „Книгата на тайните“, написана на енохиански. Енохианският е кодиран език, измислен от доктор Джон Дий и магьосника Едуард Кели в края на шестнайсети век, макар да твърдели, че всъщност е първият ангелски език, който човечеството говорело, преди Господ да разбърка езиците след строежа на Вавилонската кула.
	— Чувал съм го — обади се Професора и намигна на Джейд. — Въпреки фантастичната си история енохианският е поразително сходен с английския език по граматична структура и синтаксис.
	Джейд с мъка се сдържа да не се изкикоти.
	— Повечето американци мислят, че Исус е говорил английски, така че защо не?
	Кисмет се намръщи на тази интерпретация, но продължи да разказва:
	— Не се опитвам да потвърдя историята на Гарал, но наистина ми се иска да разбера какво се е случило с него. Явно е открил нещо в онази книга, което го е накарало да се махне от Англия. След това дирите му се губят. Единствената следа, която имам в момента е „Книгата на тайните“.
	— Която е написана на енохиански — додаде Джейд. — Енохианския сте свързали с Джон Дий, това ви е довело до Джералд Рош и ви е накарало да прекосите половината свят, за да ме намерите. Причинявате си изключително много неприятности, за да откриете какво е станало с този човек.
	Кисмет сви рамене.
	— Замалко ви изпуснах в Куско. Наложи ми се да пусна в действие няколко връзки в армията, за да си осигуря превоз дотук.
	— За наш късмет. — Джейд се взря продължително в него. — Това не е официална задача, нали? Нещо лично ли е?
	Кисмет я изгледа няколко секунди, след което кимна.
	— Адам Гарал е моят прапрадядо.
	Професора повдигна вежди.
	— Значи използвате официални ресурси, за да разследвате лични истории?
	— Ако това ви притеснява чак толкова — изстреля в отговор Кисмет, — винаги мога да го направя официално разследване. Но това би означавало да ви изпратя сметката за спасяването ви.
	Джейд потисна смеха си и вдигна ръце.
	— Добре, значи всички тук сме приятели — обърна се тя към Кисмет. — Преди всичко благодаря ви, че ни измъкнахте. Второ… Съжалявам, но не си спомням да съм виждала книга, наречена „Книгата на тайните“ в къщата на Джералд в Лондон, но това не значи, че не се намира там. Ако искате, с удоволствие те ви помогна да…
	— Джейд! — прекъсна я Професора с неодобрителен тон.
	Джейд само му махна да мълчи и продължи.
	— Ще се обадя на Кели… доктор Олънби. Ако не е у нея, ще знае при кого е отишла.
	— Благодаря ви за помощта, но наистина не е нужно да се занимавате с това. Вече ме насочихте в правилната посока. Не бих искал да ви откъсвам от работата ви тук.
	Джейд отново погледна през прозореца. От тази височина джунглата изглеждаше измамно спокойна.
	— Не бих имала нищо против малко да сменя пейзажа. А! И да си взема душ.


>>>	5.

	Едва късно следобед Джейд и Професора успяха да намерят хотелска стая, да се сдобият с чисти дрехи и най-сетне да се освежат след приключенията си в джунглата. Тъй като между Куско и Лондон имаше пет часа разлика, Джейд знаеше, че вече е твърде късно, за да звъни на Кели Олънби в Британския музей. Затова и изпрати кратък имейл, в който я молеше да й се обади при първа възможност, и едва тогава се отправи под душа. Забави се там по-дълго, отколкото възнамеряваше, като остави горещата вода да отмие както калта и мръсотията, така и умората, която винаги следваше пристъпа на адреналин.
	Когато най-сетне отново се почувства поне малко човешки, се подсуши, облече си новите дрехи — нищо специално, просто чифт тъмнозелени спортни шорти и кремава фланелка със ситопечатно изображение на бога създател на инките Виракоча — и тъкмо се канеше да се насочи към хотелския ресторант, за да вечеря заедно с Професора и Ник Кисмет, когато на вратата се почука. Погледна през шпионката и видя Професора, също вече чист като нея, да чака отвън. Беше сам и изглеждаше необичайно замислен. Не спираше да си играе с шапката си, която, както Джейд забеляза, сега вече беше чиста и във възстановена първоначална форма. Джейд беше свикнала с неговия рязък, почти намусен маниер, но сега й се стори дори по-кисел от обикновено.
	Сложи на лицето си най-хубавата си усмивка и отвори широко вратата.
	— Хей, тъкмо щях да слизам надолу.
	— Първо трябва да поговорим — каза той с жест, който питаше „мога ли да вляза“, така че Джейд отстъпи настрана, за да му позволи да влезе. Професора мина покрай нея и се отпусна в едно кресло.
	Джейд седна на ръба на леглото.
	— Защо си толкова намусен, приятел?
	— Обадих се на Там намръщено отговори Професора.
	Там беше Тамара Бродерик, оперативен офицер от Централното разузнавателно управление и шеф на „Мирмидоните“. Освен това беше човекът, който беше назначил Професора да пази Джейд от опасности, което, ако Джейд трябваше да бъде искрена, си беше практически постоянна работа.
	— А! Е, това стига, за да развали настроението на всеки — игриво отвърна Джейд.
	— Реших да поразровя в миналото на нашия загадъчен спасител.
	Джейд кимна бавно. Сега вече настроението на Професора добиваше малко повече смисъл, но тя все още не можеше да разбере какво точно го тревожи.
	— И?
	— И изглежда, че Ник Кисмет е същински герой. Служил е в армейското разузнаване по време на Първата война в Персийския залив. Бил е замесен в някакви строго секретни операции. Всъщност повече от строго секретни. Поверителна класифицирана информация. Почти всичко, свързано с него, е ПКИ и даже Там няма допуск да чете тези досиета. Единствените сведения, които успях да намеря, бяха на уебсайта на Агенцията за защита на културното наследство. Започнал е да работи за тях от средата на 90-те години.
	— Не изглежда толкова стар.
	— По този въпрос ще трябва ти да го питаш — сопна се Професора, после омекна мъничко. — Права си. Не изглежда дори ден по-стар от трийсет. Не знам, може да е открил извора на вечната младост или нещо подобно.
	Джейд кимна отнесено, като си мислеше, че Професора звучи така, сякаш леко я ревнува от Ник Кисмет.
	Връзката и с Професора беше, меко казано, необичайна. Беше й телохранител и технически се водеше неин асистент, но Джейд мислеше за него като за свой равен и партньор, макар че името му не се появяваше в списъка с актьорите, така да се каже. Като правило, преминаването от професионални към лични отношения в подобни ситуации е лоша идея, но двамата бяха преживели толкова много заедно, че не можеха да бъдат нещо друго, освен близки приятели. Въпреки че тя не изключваше напълно идеята нещата да преминат към следващото ниво, имаше едно усложнение, което нито един от двама им все още не знаеше как да преодолее.
	Преди много години Професора беше служил като военноморски тюлен заедно с Дейн Мадок, бившия приятел на Джейд. Мадок наистина беше „бивш“, макар че няколко пъти я бе обземала надеждата, че нещата могат да се развият по различен начин. Искаше й се да вярва, че е приключила напълно с него, но чувствата все още не бяха изчезнали напълно и поради някакви свои перверзни причини вселената продължаваше да намира начини да й напомня за тях.
	Като например да уреди нещата така, че да й се наложи да работи в близки отношения с един от бившите другари на Мадок.
	Вероятно щеше да успее да се справи с това, но чувстваше, че за Професора тази ситуация също е проблем. Може би връзката с брат по оръжие нарушаваше моралния кодекс на тюлените или нещо подобно. И доколкото Джейд можеше да каже, Професора не беше готов да пресече тази черта.
	Имаше и нещо, което я безпокоеше — чувстваше се така, сякаш Дейн Мадок все още се меси в нейния любовен живот. Но преди всичко беше доволна от това, че не й се налагаше незабавно да направи избор, който да промени статуквото.
	Въпреки това нямаше причина Професора да се държи ревниво или покровителствено, когато ставаше дума за Ник Кисмет. Едва ли щеше да й се наложи да работи заедно с него или нещо подобно.
	— Не му ли вярваш?
	Професора сви рамене.
	— О, вярвам, че не е враг на Съединените щати.
	„Значи ревнува“ — помисли си тя.
	— Тогава какво си се разпалил?
	— Там иска да ме види във Вашингтон.
	— Защо? — изненада се Джейд.
	— Нещо свързано с Джими Летсън — приятеля на Мадок. Нямаше как да ми даде подробности, но звучеше така, сякаш е минал в нелегалност и това я е изплашило. В момента цялото й време е заето с нещо друго и ме помоли да се заема с този въпрос.
	— Кога тръгваме?
	Професора поклати отрицателно глава.
	— Там иска да останеш тук и да работиш с Кисмет.
	— Ммм, в случай че си забравил, не работя за Там.
	По лицето на Професора пробяга съвсем лека усмивка, която изчезна бързо, заменена от същото раздразнено изражение, с което първоначално беше дошъл при нея.
	— Е, не мога да те накарам да работиш с него, но не можеш да дойдеш с мен. Аз работя за Там и тя ми нареди да те оставя тук. — Направи пауза, преди да добави: — Постара се да покаже, че за всички ще бъде най-добре, ако му помогнеш. Каза, че ще ти бъде много задължена.
	Джейд тръсна глава в съгласие, но тайно беше доволна от идеята Там Бродерии да й дължи услуга.
	— Значи от мен се иска да си почивам тук, докато се върнеш?
	— Тук. Или където те отведе търсенето. Но за да отговоря на първия ти въпрос, тръгвам веднага за летището.
	— Какво? Ами вечерята?
	— Ще пропусна. Освен това трима са много — сви рамене Професора. — Бих ти казал да се пазиш, но ти никога не слушаш, така или иначе. Все пак, за моя утеха, от това, което прочетох или може би ще бъде по-точно да се каже, от това, което не прочетох, мисля, че ще бъдеш в добри ръце.
	Професора млъкна изведнъж, сякаш осъзна прекалено късно колко странно прозвуча коментарът му, но после скочи на крака и се насочи към вратата.
	— Трябва да тръгвам — промърмори припряно, като нахлупи шапката на главата си. — Таксито ме чака.


>>>	6.

	Метрдотелът отведе Джейд до масата, където вече седеше Ник Кисмет. Тя го огледа преценяващо, докато се приближаваше към него. Все още носеше същите обикновени дрехи, както преди, но въпреки това в него имаше нещо различно. Отне й секунда да разбере какво е то, но по това време вече стоеше точно пред него.
	Кисмет се изправи на крака, за да я поздрави, и седна едва след като тя бе заела мястото си. После се обърна към сервитьора и му посочи към празната чаша с лед на масата.
	— Още едно за мен. А дамата ще желае…? — погледна към Джейд.
	Тя не можеше да прецени дали Кисмет се опитва да бъде джентълмен, или просто си е нахален по природа, нито пък да реши какво изпитва към него.
	— Дамата ще желае една „Дос Екис“*, ако имате.
	[* Марка мексиканска бира, буквално „Два хикса“. — Б.пр.]
	Келнерът сви безпомощно рамене.
	— _Lo siento_* — после добави на приличен английски, макар и с акцент — Имаме „Будвайзер“.
	[* Съжалявам (исп.). — Б.пр.]
	— Страхотно! — направи гримаса Джейд. — А нещо местно?
	— _Si._ Имаме наливен червен ейл „Айрампо Роха“ от Сервесерия дел Вайе Саградо. Много е популярна сред чуждите туристи.
	Джейд погледна към Кисмет.
	— Какво пиете?
	— Дванайсетгодишен „Макалан“. Но съм готов да водя рискован живот с вас.
	— Ха! Добре, да опитаме.
	Кисмет й отправи нещо, което можеше да бъде описано единствено като дяволита усмивка, и се обърна към сервитьора.
	— _Tenemos dos, por favor.*_
	[* Ще желаем две, моля (исп.). — Б.пр.]
	Щом келнерът се отдалечи, Кисмет се обърна към Джейд.
	— Не бих предположил, че пиете бира.
	Всъщност не пиеше. Пиеше, но не често, обикновено на социални събития. Тогава пиеше каквото сложат пред нея. Наливаше се с пинти бира или шотове текила, сякаш за да докаже, че не отстъпва на някой току-що завършил студент или на бивш военноморски тюлен. Беше добила вкус към „Дос Екис“ по време на връзката си с Мадок и досега обикновено я избираше, навярно заради добрите стари времена, което вероятно беше знак на слабост от нейна страна.
	Все пак от къде на къде Кисмет ще прави предположения за нея?
	— Това просто показва колко малко ме познавате — замълча за момент, после добави. — Подстригали сте си косата.
	Устните му потрепнаха в нещо, което не беше съвсем прилично на усмивка, после той сви рамене и смени темата:
	— Къде е приятелят ви? Шкиперът, нали?
	— Много смешно. Прякорът му е Професора, но можете да го наричате доктор Чапман. Или, по-скоро, щяхте да можете, ако не му се бе наложило да отпътува по работа. — Джейд се поколеба, усещайки още по-остро липсата на Професора. „Боже, това е като да ти погодят номер на среща с непознат!“ — Знаете ли, че той е бивш военноморски тюлен — добави тя с повече агресивност, отколкото налагаше ситуацията. — И има приятели на много високи постове. Направи ви проверка, преди да тръгне.
	— Така ли?
	— Точно така! Знам всичко за вас, Ник Кисмет.
	— И въпреки това все още сте тук — разсмя се Кисмет. Сервитьорът пристигна миг по-късно с две големи халби, пълни с кехлибарена течност. Кисмет я изгледа през масата за момент, после вдигна поглед към келнера. — Мисля, че ще ни трябват още няколко минути.
	Когато останаха сами, Кисмет продължи:
	— Значи, щом знаете всичко за мен, предполагам, че ще трябва да измислим нещо друго, за което да разговаряме. Например за вас.
	Джейд вече съжаляваше за прибързания си коментар. Всъщност не знаеше почти нищо за него, но преди да успее да му отговори, телефонът й започна да бръмчи. Извади го от джоба си, като се надяваше, че е Професора, който й се обажда, за да й каже, че плановете му са се променили и вече е на път обратно към нея. Но не беше той, беше Кели Олънби.
	Натисна бутона за отговор.
	— Кели? Защо си още будна? При теб сигурно е след полунощ.
	Развеселеният глас на Олънби изпълни ухото й.
	— Джим ме заведе на кино, а после ходихме на бар. Току-що ти прочетох имейла.
	— Не беше нужно веднага да ми отговаряш — рече Джейд. — Не е нещо, което да не може да изчака до сутринта.
	— Няма нужда от чакане. Зададе ми прост въпрос, на който имам прост отговор.
	На Джейд не й допадна какво означава това. Простият отговор в този случай вероятно означаваше, че нямаха късмет. Забеляза, че Кисмет я гледа напрегнато.
	— Кели, аз съм заедно с… ъъ, Ник. Ник Кисмет. Може ли да те сложа на говорител?
	— Разбира се.
	Джейд постави телефона на масата и натисна екрана, за да активира високоговорителя. Кисмет се наклони напред.
	— Доктор Олънби, казвам се Ник Кисмет и работя за Агенцията за опазване на културното наследство.
	— Моля ви, наричайте ме Кели. Чувала съм много за вас, господин Кисмет.
	Кисмет се засмя.
	— Днес цял де ми го повтарят.
	— Джейд ми писа, че търсите един ръкопис от наследството на Джералд Рош, написан на енохиански и наречен „Либер Арканум“ — „Книгата на тайните“, с вероятни автори Джон Дий или Едуард Кели. Права ли съм?
	— Почти.
	— Музеят не можа да се сдобие с цялата библиотека на господин Рош, но успяхме да сканираме всичко, преди колекцията да бъде разпродадена на търг. Имаме цифрови копия на всички редки ръкописи в колекцията му. И така, имам добри и лоши новини. Лошата е, че няма нищо, което да се казва точно „Книгата на тайните“. Но има няколко ръкописа, които все още не са идентифицирани, така че е възможно това, което търсите, да е сред тях.
	— Това са добри новини — искрено се усмихна Кисмет.
	— Ще изпратя на Джейд имейл с интернет адреса на онлайн архива. Можете да разгледате сканираните копия, когато пожелаете.
	Джейд забеляза, че Кисмет гори от нетърпение да започне веднага.
	— Благодаря ти много, Кели — рече тя. — Мислех, че ще ни се наложи лично да дойдем на място.
	— О, де да беше така! Щеше да ми бъде приятно да се видим и да си побъбрим. Освен това не бих имала нищо против да се запозная лично с господин Кисмет.
	— Ако това се случи някога — отговори Кисмет, — по-добре ме наричайте Ник.
	Джейд благодари още веднъж на Олънби, след което прекъсна разговора, за да провери имейла си. Адресът беше там, както бе обещано, но когато Джейд натисна връзката и започна да преглежда файловете, осъзна, че тази технология има своите ограничения. Ръкописният текст беше нечетлив при нормално показване на текст, а когато го увеличеше, трябваше да прелиства напред-назад, за да може да прочете целия ред. Не че можеше наистина да разчете странния текст, който приличаше малко на древногръцки.
	— Сигурно ще ви потрябва онзи талисман Апекс, ако искате да разчетете това — отбеляза Джейд.
	Кисмет изведнъж доби леко нервен вид и се размърда неловко в стола си.
	— Има програми онлайн, които могат да ни помогнат с превода — поясни той. — Освен това съм добър с езиците. Дори и с измислените.
	— Хммм. Ще ни е нужен по-голям екран.
	— Имам таблет в стаята си — рече Кисмет. — На него ще е по-лесно да разглеждаме сканирания текст. — Направи пауза и добави: — Казахте „ни“.
	— Аха. Защо? Да не планирахте да ме изритате навън?
	— Ни най-малко. Просто предположих, че вие…
	— Аха, нали знаете какво се случва, когато предполагате прекалено много. — Джейд отпи дълга глътка от бирата си, после тропна чашата върху масата малко по-силно, отколкото бе възнамерявала. — Предлагам да поръчаме да ни доставят храна и да продължим купона в стаята ви.
	Позволи си да се усмихне леко, когато забеляза, че под гъстата си брада Ник Кисмет се беше изчервил.


>>>	7.

	Купон, реши Джейд, не беше точното описание на това, което последва, по-скоро беше… Ами беше работа. Но стаята на Кисмет беше по-тиха от ресторанта и досега се бе държал като истински джентълмен.
	Може би прекалено истински. Джейд нямаше да има нищо против да го хване, че от време на време я оглежда оценяващо, но вниманието му беше изцяло погълнато от изображенията от онлайн архива на Британския музей.
	По-големият екран на таблета на Кисмет определено помагаше по-добре да виждат сканираните изображения, но не ги правеше по-малко неразбираеми. Още по-лошо беше, че докато Кисмет отваряше един след други файловете и прелистваше документите, сякаш бяха страници за каталожна търговия, изглежда, че съвсем беше изгубил интерес към разговора.
	— Сигурен ли сте, че нямате някой от тези талисмани? — попита го Джейд след известно време.
	Кисмет вдигна глава и примигна няколко пъти, сякаш се опитваше да отпусне прекалено напрегнатите си очи.
	— Какво?
	— Не сте използвали нито една от тези онлайн програми, за които споменахте. Като ви гледам оттук, имам чувството, че четете текста директно. — Още докато го казваше, Джейд разбра, че Кисмет прави точно това. — О, боже мой! Значи талисманът е у вас, нали?
	— Аз… не е точно така — отвърна той прекалено прибързано. — Не ги чета, просто се опитвам да добия обща представа.
	— Глупости на търкалета! — изстреля Джейд в отговор. — Четете ги. Апексът е у вас, нали?
	Кисмет въздъхна, после посегна към яката на ризата си и я дръпна надолу. Показа се медальон, окачен на кожена връв около шията му. Изглеждаше точно така, както го беше описал — пирамида от тъмносин лапис лазули, изпъстрен със златен пирит и бял калцит, с ръбове, които изглеждаха точно като костите на детска ръка, която го стиска, споена в него.
	— Може ли да го пробвам? — Кисмет не реагира видимо, но Джейд усети, че въпросът й извика в него неудобство. Мислено си представи как Амгъл от „Властелинът на пръстените“ стиска пръстена с любов и шепне: „Безценното ми“, и реши да не упорства. — Как работи? Автоматично ли е? Нещо като универсален преводач?
	— Не съм сигурен дали изобщо прави нещо — призна Кисмет. — Казах ви, че съм добър с езиците. Не беше преувеличение. Чел съм много от тези писания, откакто започнах да търся „Книгата на тайните“. Отначало беше трудно да го дешифрирам, но сега… — сви рамене. — Ръкописът изглежда съвсем както преди, но по някакъв начин мога да го разчитам.
	— Значи всъщност четете текстовете?
	— Просто ги преглеждам. Виждал съм по-голямата част от този текст в различни издания, така че това, което всъщност правя, е да гледам за нещо по-различно. Нещо, което…
	Думите му увиснаха във въздуха, което накара Джейд да погледне отново към екрана. Образът там показваше все същите странни енохиански символи, т.нар. ангелски език, но този път не бяха разделени в думи или отделни редове. Вместо това бяха подредени като пъзел за търсене на думи, като всеки отделен символ беше равноотдалечен от останалите, така че да се подредят в мрежа. Джейд предположи, че мрежата е приблизително петдесет на петдесет. Текстът си оставаше нечетивен за нея, но й се стори, че вижда някакъв нарочен шаблон, сякаш странните букви бяха използвани, за да образуват картина. Но не това беше странното.
	Отстрани на страницата бяха написани думи. Извън мрежата. Думи на английски. Коментари със стрелки, които водеха към подчертани части от текста. Извадени от контекста, коментарите сами по себе си също бяха неразгадаеми. Имаше препратки към елементи и посоки, както и имена, които звучаха като думи на латински, последвани от цифрови означения — може би бяха страници или номера на глави.
	В продължение на няколко минути Кисмет не каза нищо.
	— Това ли е? Това ли търсим?
	— Това е „Либер Лоагает“ — бавно отговори Ник.
	— Какво значи това? Това ли е книгата, която търсим, или не?
	— Името означава „Книга на Божията реч“, но понякога я наричат „Либер Мистериорум“, т.е. „Книгата на мистериите“. Едуард Кели я съставил въз основа на прозрението, което уж получил, след като гледал в кристала на Джон Дий, наречен Виждащия камък.
	Джейд се разсмя нервно.
	— Никога не съм чувала за него.
	— Самата книга е добре известна, но все още няма окончателен превод. Това е ръкописно копие. Било е обичайна практика за студентите окултисти да препишат копие за себе си със своя почерк. Мисля, че тази е принадлежала на Адам Гарал. Това по полетата е писано от него.
	— Виж ти! — игриво го тупна Джейд по рамото.
	Кисмет се усмихна, но после продължи да щрака през страниците с подновен ентусиазъм. Всяка страница представляваше различна мрежа с все по-сложни и определено целенасочени шаблони, и на всяка от тях имаше още коментари. Кисмет явно ги поглъщаше с един поглед, без да остави на Джейд достатъчно време да ги прочете. След това, без някаква особена причина, се задържа на една страница и я прочете няколко пъти. Най-накрая й даде някакво обяснение.
	— Тази страница… е по-различна от другите версии.
	— С какво?
	— Споменава се димното огледало, което показва миналото и бъдещето. Разбира се, перифразирам. Широко разпространено е мнението, че Дий и Кели са използвали кристали, подобни на Виждащия камък и обсидианово гадателно огледало, намерено в Новия свят, но сега за първи път виждам да го споменават явно. В този откъс ангелът си спомня как огледалото било намерено в храма, наречен… — замълча за миг. — Хммм, това е странно. Просто казват в „храма пирамида на димното огледало“.
	— Не е чак толкова странно — вметна Джейд. — Ацтекското божество на гадаенето се наричало Тескатлипока, което буквално се превежда като „димно огледало“. Наред с всичко друго, е бил бог на обсидиана. В неговите храмове често се намират обсидианови огледала.
	— Ясно, така нещата се връзват. Но това, което е наистина странно, е, че никога не съм виждал в писанията на Дий да се споменава огледалото.
	Джейд кимна, докато си спомняше за един разговор по този въпрос с Кели Олънби в Британския музей. Въпреки че с Дий и неговите опити за пророкуване се свързват няколко кристални топки и други вещи, няма доказателства, че тези предмети наистина са му принадлежали.
	— Ангелът говори за далечни земи и за неща, които предстои да се сбъднат — продължаваше Кисмет, — и обещава на гледача да му покаже как да открие храмовете на другите стихии.
	— Какво означава това?
	Кисмет поклати глава и плъзна пръст по екрана на таблета, за да покаже следващия документ. Джейд ахна изумено. Той не беше написан на енохиански, нито пък беше част от някоя книга със заклинания. Беше писмо, написано на бланка, която носеше заглавната част:
C>
	БРИТАНСКА АНТАРКТИЧЕСКА ЕКСПЕДИЦИЯ 1910 Г., УЛИЦА „ВИКТОРИЯ“ №36 § №38, ЛОНДОН.
C$
	Официалното писмо, написано до някой си капитан Дж. Е. Грейс, беше нещо като благодарствена нота заради помощта му от хиляда паунда, а така също и поздравително известие, в което се хвалеше опитът на капитан Грейс с конете и го приветстваха с добре дошъл в експедицията. Беше подписано: „Ваш покорен слуга, Р. Скот“.
	На празното място най-отгоре на страницата някой — същият някой, който беше правил бележки по полетата на окултните ръкописи — беше написал: „Горкият Скот! Мисли си, че ще намери безсмъртие на Полюса, но картата е у мен! VITRIOL!“.
	— Този документ се отличава от другите — отбеляза Джейд, докато четеше писмото за втори път, клатейки глава. Имаше придружаваща бележка от архивиста, която посочваше, че писмото е било открито между две страници на папката и е било добавено към досието точно там, където е било намерено. — Какво мислите, че прави тук?
	Кисмет просто остана загледан в екрана продължително в мълчалив размисъл. Накрая поклати глава.
	— Невероятно!
	— Кое е невероятно?
	— Това писмо — посочи към екрана. — Знаете ли какво е?
	Джейд поклати несигурно глава.
	— Антарктическа експедиция… 1910 година… Скот. Като че ли си спомням нещо.
	Тя усети остро липсата на Професора. Досега вече щеше да се е спуснал в детайлно обяснение на значението на това писмо.
	— Робърт Фалкън Скот е бил британски военноморски офицер и полярен изследовател. Искал да стане първият човек, който да достигне Южния полюс. Това е била целта на тази експедиция. Успял да стигне до полюса, въпреки че една друга експедиция, водена от Руал Амундсен, го изпреварила с месец. Скот и целият му екип умрели по пътя си обратно. Този човек — капитан Джон Едуард Грейс — е бил с него почти до края. Според дневника на Скот Грейс, който страдал от измръзване и скорбут, напуснал палатката и се изгубил в снежната виелица, така че останалите да не губят повече ресурси заради него. Предполага се, че последните му думи били: „Ще изляза навън и може би ще се забавя малко“. В крайна сметка саможертвата му била безсмислена, понеже Скот и другите успели да изминат само още трийсет километра, преди да бъдат блокирани отново от бурята. Всички умрели от глад.
	— Добре — бавно кимна Джейд. — И защо е важна тази информация? — Мислено добави: „Професоре, къде си, когато имам нужда от теб?“.
	Кисмет пое дълбоко въздух и го издиша.
	— Мисля, че Адам Гарал и капитан Грейс са един и същи човек.
	— Така ли мислите? — запита Джейд, като оформи думите така, сякаш произнасяше обвинение. — Той ви е прадядо. Нима не знаете тези неща? Искам да кажа, можете да проверите даже на сайт като ancestry.com*, нали?
	[* Уебсайт на най-голямата частна компания за родословни дървета. — Б.пр.]
	Лицето на Кисмет се изкриви в гримаса, която изразяваше наполовина досада и наполовина възражение.
	— Доскоро нямах никаква причина да проучвам семейното си дърво. Бяха ми казали, че Гарал е бил своего рода свободомислещ странник. Дори отношенията с жена му, моята прапрабаба, били необичайни — нещо, свързано с окултните ритуали, ако съм разбрал правилно. Постоянно го нямало, защото бил на едно или друго приключение, и въпреки че пишел писма от време на време, не било същото като да изпратиш от смартфона си снимка, на която са отбелязани джипиес координатите. Но като се изключат устните предания, всъщност за него нямаше много информация. Не е невъзможно… Не, задраскайте това. Напълно е възможно да е водел двойствен живот.
	— Добре, но другият човек, Грейс, е добре известна историческа личност.
	— И това е вярно. — Кисмет затвори прозореца на браузъра, който показваше писмото, и отвори търсачката, където написа името на полярния изследовател.
	Джон Едуард Грейс бил роден през 1880 г. в семейството на земеделци в Лондон. Въпреки че семейството му живеело в имението в Гестинторп край Съдбъри, Грейс прекарал училищните си години в Пътни, Лондон, след което посещавал колежа в Итън, макар да не успял да го завърши. Имал само една сестра, а баща му умрял, когато Грейс бил само на шестнайсет години. Възможно е да е бил вдъхновен от чичо си, който бил известен пътешественик и естествоизпитател, но Грейс избрал военната кариера, която го отвела до далечните краища на империята — Южна Африка, Индия, Египет, където го наградили за смелостта му и в крайна сметка го издигнали в чин капитан. През 1910 г. се заинтересувал от експедицията на Скот, като си купил мястото в ограничения списък с помощта на значително парично дарение, въпреки че според Скот решаващият фактор бил опитът на Грейс с конете. По-голямата част от експедицията на Скот се състояла от близки познати и полярни ветерани от експедициите на Шекълтън, като Грейс бил единственият външен човек.
	Отношенията между двамата мъже понякога били напрегнати, като Грейс протестирал срещу качествата на Скот като водач, но въпреки това бил включен в екипа от петима, които се отправили на последния етап от похода за поставянето на британския флаг на Южния полюс. За тяхно нещастие, когато пристигнали на полюса, открили палатката, изоставена от Амундсен, както и едно писмо, датирано отпреди трийсет и пет дни. Нещата се влошили още повече заради времето, което ставало все по-студено, и различните наранявания, включително едно падане, което убило член на групата. Обратният път отнел повече време, отколкото очаквали, а групите с кучешки впрягове, които се очаквало да ги пресрещнат, така и не се появили. Хората бързо свършили припасите си, което довело до по-нататъшни здравословни усложнения. Грейс страдал от скорбут, който може би бил усложнен от старо военно нараняване, така че скоро бил победен от измръзванията и гангрената. Тъй като знаел, че смъртта му е неизбежна, напуснал палатката и се изгубил завинаги в историята. Възможно е последните му думи да са били подправени, но въпреки това в тях е въплътен смел и саможертвен дух.
	И въпреки това в този човек се криеше повече, отколкото описваше историята. Повече от столетие се смятало, че Грейс е умрял, без да остави наследник, но една биография от 2002 г. предложила убедителни доказателства, че е имал син от извънбрачна връзка с дванайсетгодишно шотландско момиче.
	— Този факт извежда термина „бурна младост“ на съвсем друго ниво — отбеляза Джейд.
	— Нали знаете, ако е имал един таен живот, може би е имал и друг такъв, за който никой нищо не знае.
	— Подобно нещо би било скандално разкритие, дори в наши дни. Изглежда, че човекът е бил национален герой.
	Кисмет бавно кимна.
	— Нямам намерение да пренаписвам учебниците по история. Просто искам да разбера какво се е случило с него. — Замълча за малко. — Адам Гарал оставил Апекса на жена си и невръстния си син, а ако приемем, че двамата с Грейс са една и съща личност, тогава знаем къде е отишъл. Но защо?
	Джейд щракна с пръсти.
	— Бележката, която намерихме на онова писмо. Споменаваше се нещо за безсмъртие.
	Кисмет намери отново документа и прочете на глас написаната на ръка бележка:
	„Горкият Скот! Мисли си, че ще намери безсмъртие на Полюса, но картата е у мен! VITRIOL!“
	— Витриол ли? Това не е ли някаква отрова?
	— Архаичен термин за сярна киселина — кимна Кисмет. — Но освен това е съкращение от мотото на средновековните алхимици. _Visita Interiora Terrae Rectificando Invenies Occultum Lapidem._ Посети вътрешността на Земята и чрез пречистване ще намериш тайния камък.
	— Ааа! Значи има и таен камък. Вътрешността на Земята ли? Пещера ли се има предвид, или говорим за теорията, че Земята е куха?
	— За алхимиците вероятно е било второто. А пък тайният камък е препратка към Философския камък, който се е предполагало, че може да трансмутира всички основни метали в злато и дори да направи човека безсмъртен.
	— Безсмъртие — каза Джейд. — Скот е търсел нетленността на славата, но Грей — или Гарал — е дирел истинско безсмъртие и картата му го е отвела до Южния полюс.
	— Повечето теории за кухата Земя твърдят, че на полюсите има отвори към вътрешността. Чак до 1950 година някои от тези научни експедиции всъщност са търсили входа. — Кисмет почука с пръсти по масата, дълбоко потънал в мисли. — Знаете ли какво? Мисля, че в името „Гарал“ се крие още една следа.
	— Какво имате предвид?
	— Гарал е много необичайно име, но Жул Верн го е използвал в романа си „Осемстотин левги по Амазонка“.
	— И Жул Верн е написал „Пътешествие до центъра на Земята“ — схвана мисълта му Джейд.
	— Нещо, което прапрадядо ми е прочел в „Книгата на тайните“, го е убедило, че в Антарктида може да намери вход към вътрешността на Земята. Мисля, че буквално е имал предвид географска карта, когато го е писал.
	— Предполагам, че не го е отвела, където трябва.
	— Може би. А може би никога не е успял сам да потърси входа. Вероятно точно това се е опитвал да направи накрая.
	— Смятате ли, че Скот е излъгал за състоянието му? За измръзванията и за гангрената?
	— Вероятно не. Може би в този момент вече е халюцинирал. Възможно е картата все още да е при тялото му. — Кисмет се загледа продължително в екрана. — Трябва да го намеря. Имам предвид останките му.
	— Шегувате се, нали? — направи гримаса Джейд. — Говорите за игла в купа сено с размерите на Антарктида.
	— Не непременно. Скот е записал точните координати на лагера, където изчезнал Грейс. Ако приемем, че е страдал от гангрена, едва ли би могъл да стигне далеч.
	— Може би не, но оттогава са изминали повече от сто години. Мястото вероятно отдавна е погребано под тонове лед.
	— Възможно е — съгласи се Кисмет. — Но мисля, че с помощта на модерните технологии определено можем да смалим купата сено до нещо, което по-лесно би се поддало на претърсване.
	— Ние можем?
	— Помислих, че може би ще поискате да доведете тази история до края. Освен ако не смятате да ме изритате навън — върна й Кисмет по-раншните и думи.
	— Това беше, преди да споменете за Антарктида. — Джейд потрепери само при мисълта за ледения континент. Но също така си спомни какво й беше казал Професора — да не се отделя от Кисмет. Изръмжа в знак на поражение, но преди да е успяла да изложи условията на капитулацията си, на вратата се почука и силен женски глас обяви:
	— Обслужване по стаите.
	— Крайно време беше — промърмори Джейд, макар че тайно беше доволна за прекъсването. Щеше да й даде няколко секунди, за да обмисли какво е най-добре да каже на Кисмет. Скочи от стола и се насочи към вратата. — Аз ще отворя.
	Стигна до вратата с няколко бързи крачки, след което провери през шпионката, че жената от другата страна наистина е облечена в униформата на хотелски сервитьор и бута натоварена с подноси количка, и чак тогава отвори широко.
	— Тъкмо навреме — понечи да каже, но веселото приветствие бързо се превърна в изплашено скимтене, когато към нея се устремиха първо двама мъже, после още двама, всичко четирима, подредени във верига покрай стената извън периметъра на шпионката.


>>>	8.

	Кисмет скочи в миг на крака, но инициативата беше у нападателите. Освен това бяха въоръжени с големи полуавтоматични пистолети, насочени срещу Кисмет и Джейд. Един от мъжете сграбчи Джейд за ръката и я изблъска обратно в стаята.
	Първата й мисъл беше, че онези, които преследваха нея и Професора през дъждовната гора, някак си са ги проследили дотук, и възнамеряват да довършат започнатото по-рано. Изглеждаше като разумно заключение — мъжете бяха груби на вид, а с черните си коси и мургавия си тен можеха да минат за местни. Но след като петнят член на групата, жената, която буташе количката за храна, мина покрай нея и се приближи към Кисмет, Джейд осъзна, че в крайна сметка не бяха дошли за нея.
	Жената беше поразително красива. Дългата й, лъскава черна коса обрамчваше ъгловато лице с маслинена кожа и високи скули; средиземноморски черти, реши Джейд, или може би арабски. Сега забеляза, че сервитьорското сако й стои свободно, тъй като беше няколко размера по-голямо; без съмнение го бяха взели от някой истински служител на хотела. Жената влезе в стаята с уверената крачка на манекен и спря лице в лице с Кисмет. Джейд имаше ограничена видимост към тази конфронтация, но можеше да забележи гнева, който излъчваха черните като въглен очи на жената.
	— У теб има нещо, което ми принадлежи — заяви жената. Гласът й беше горе-долу такъв, какъвто Джейд бе очаквала — гладък и мелодичен, и определено в противоречие със заплахата, която струеше от всяка съгласна.
	Кисмет, който беше вдигнал ръце над главата си, я погледна със замислена предпазливост.
	— Мисля, че сте сбъркали стаята.
	Жената го изгледа в продължение на няколко секунди, след което го награди със студена усмивка.
	— Не, Ник Кисмет. Намирам се точно там, където трябва да бъда.
	„Ясно — помисли си Джейд. — Определено не са тук заради мен“.
	Въпреки че сърцето й блъскаше лудо, тя се застави да се успокои, пое дълбоко дъх и се изкашля.
	— Изглежда, че двамата имате доста да наваксвате — вметна, като се опита да придаде на тона си малко кураж, за да прикрие колко е ужасена всъщност. — Ще ви оставя да си бъбрите.
	И с тези думи се завъртя към изхода. Движението й завари неподготвен човека, който я държеше, и преди да е успял да реагира, Джейд успя да се отскубне от хватката му.
	Не беше сигурна какво се опитва да постигне. От една страна, мислеше, че има шанс нападателите просто да я оставят да си тръгне. Да, знаеше, че е малко вероятно, но не невъзможно. Стресовите ситуации правеха странни неща с хората. Може би бяха до такава степен съсредоточени върху Кисмет, че нямаше да знаят как да реагират, преди да е успяла да се измъкне.
	А ако това се случеше, тогава какво? Да бяга ли? Да вика за помощ? Може би да задейства противопожарната аларма?
	Напразен въпрос. Мъжът нямаше намерение да я остави просто така да напусне стаята. Завъртя се към нея и посегна да я сграбчи, което, в крайна сметка, беше точно очакваното от него движение.
	От момента, в който въоръжените мъже нахлуха в стаята. Джейд беше започнала мислено да си припомня всички уроци по самозащита, на които някога бе присъствала. Мадок й беше показал няколко движения, а Професора бе поставил основите на полуофициалното й обучение по борба и базови бойни изкуства. Спомни си нещо, което й беше казал, три прости думи: „Не се колебай“.
	При сценарий, в който искат да те вземат като заложник, беше й казал Професора, колкото по-дълго чакаш, като се надяваш, че някой ще дойде и ще те спаси, толкова повече контрол даваш на хората, които искат да те заловят. Беше важно да действа бързо и решително, преди ролите — тези на заложник и на похитител — да станат постоянни и да се втвърдят като бетон. Джейд помнеше този урок, така че се застави да действа, да се движи, да направи нещо… каквото и да било… преди да се е установила смъртоносната инерция.
	Останалото се случи почти автоматично.
	Джейд позволи на мъжа да я хване за ръката, но в същия момент пристъпи настрани към слабата му страна, като му приложи комбинацията от айкидо, известна като „ирими наге“ — влизащо хвърляне. Придвижи се към него, като застана почти зад гърба му и постави свободната си ръка върху шията му, като го блъсна в посоката, в която вече се движеше. Усети изумлението му от начина, по който се напрегнаха мускулите му, от незабавното рефлекторно напрягане. Професора я беше научил да бъде готова и за него. С напрягането на мъжа, който се подготвяше да й отговори, Джейд също се придвижи, като го завъртя и напълно го изкара от равновесие.
	Докато изпълняваше тези почти хореографирани движения, останалите нападатели също започнаха да реагират, но решителността на Джейд им бе отнела инициативата. Превъзхождаха ги по численост, но за момента Джейд командваше парада. Пистолетите се завъртяха и се насочиха нерешително към нея. Какво се очакваше да направят? Да я застрелят ли? Планът не беше такъв. Почти в унисон погледнаха към водача си, към поразителната жена, която стоеше срещу Кисмет, само за да открият, че и там ситуацията също е претърпяла драматичен обрат.
	— Хвърлете оръжията! — излая Кисмет.
	Джейд просна въоръжения мъж на гърба му с достатъчно сила, за да му изкара въздуха. После вдигна поглед тъкмо навреме, за да види как Кисмет завърта жената така, че да е с лице към мъжете. Лявата му ръка я беше хванала здраво през кръста, а дясната се бе промушила под дясната й мишница така, че да притисне нещо към гърлото й.
	Беше нож, но това описание не беше съвсем точно. Джейд си спомни за сцената от един стар филм, „Дънди Крокодила“, в която дребен престъпник заплашва със сгъваем нож главния герой. В отговор австралиецът през смях отвръща: „Това не е нож — след което измъква зловещ на вид ловджийски нож с трийсетсантиметрово острие и завършва с фразата: Ето това е нож!“.
	Избраното от Кисмет оръжие не беше ловджийски нож, а нещо дори още по-голямо и може би по-зловещо на вид. Беше кукри, любимото оръжие на свирепите войни гурка от Непал. Острието имаше странната форма на бумеранг, като режещият ръб се намираше от вътрешната страна на извитата като лакът стомана. Джейд беше виждала подобни ножове, други вариации на същия стил, но този, който Кисмет държеше, изглеждаше по-изтънчен от ловенето други, по-солиден, някак по-автентичен. Тя си помисли, че навярно това острие е проляло немалко кръв.
	Освен това се зачуди къде ли го беше крил досега.
	— Хвърлете пистолетите — повтори с равен глас Кисмет. — Или тя ще умре.
	Всички въоръжени мъже гледаха към жената, която сега беше заложник на Кисмет, като чакаха инструкции от нея, а тя явно не беше готова да се предаде.
	— Ние сме повече, Кисмет — просъска тя. — Дори да ме убиеш, със сигурност ще умреш.
	Имаше странно прецизен начин на изразяване и акцент, който водеше към предположението, че английският може би не й е първи език.
	— Не залагай живота си на това — отвърна й Кисмет, след което обърна поглед към мъжете и добави: — Не залагайте нейния живот на това. Веднага свалете оръжията! — После, преди да са се подчинили или отказали, добави рязко: — Джейд, ела веднага при мен.
	Джейд се спусна да застане по-бързо зад него, преди някой от въоръжените мъже да се е досетил да я сграбчи, за да възвърне баланса в конфликта.
	Не че би се предала лесно.
	Тя осъзна, че Кисмет действа по същия начин като нея. Реагира, движи се, отказва да остави на инерцията да го блокира. Приближи се до него и застана така, че да бъдат гръб в гръб.
	Жената понечи да каже нещо, навярно нова предизвикателна заплаха, но Кисмет я накара да млъкне с грубо тръсване, след което изръмжа в ухото й:
	— Кажи им да хвърлят оръжията си или ще ти пусна кръв.
	— Направете както ви казва — с напрегнат глас рече тя.
	Мъжете един по един наведоха надолу оръжията си. Не ги оставиха на земята, но го насочиха към пода, сякаш искаха да изпробват решителността на Кисмет.
	Това беше грешка.
	Жената извика, щом острието се впи в плътта под гърлото й. Почти веднага пистолетите започнаха да тупкат по мокета.
	— Така е по-добре — подхвърли Кисмет. — А сега всички в банята.
	Мъжете се поколебаха, но той притисна острието на кукрито към шията на жената, докато не я накара да изстене:
	— Направете го!
	Мъжете с нежелание се сбутаха в малката баня, след което без подкана затвориха вратата.
	— Събери им пистолетите — нареди Кисмет на Джейд.
	Тя побърза да се наведе и да събере оръжията, като ги държеше със същата предпазливост, с която би хванала змия.
	— Какво да ги правя?
	— Измисли нещо — сви рамене Кисмет.
	Джейд ги тръсна върху количката за сервиране, след което взе един куполообразен капак от единия поднос и ги скри под него.
	— Готово. А сега какво?
	— Вземи ми таблета. И се приготви за тръгване. След минута се махаме оттук. Но първо…
	Кисмет отдръпна ножа си от гърлото на жената, но не я освободи. На кожата точно под челюстта й имаше петсантиметрова червена линия, от която бавно се отцеждаше кръв.
	— Коя си ти? — просъска Ник Кисмет. — И какво искаш от мен, по дяволите?
	От гърлото на жената се разнесе звук, сякаш събираше достатъчно слюнка, за да се изплюе.
	— Ти уби съпруга ми. И сега аз ще те убия!
	— Убил съм много съпрузи — отвърна Кисмет. — Трябва да си малко по-точна.
	Джейд усети как от небрежното му признание лъхна злокобен хлад.
	„Със сигурност се шегува, нали?“
	Извърна глава настрани, за да не позволи на лицето й да издаде чувствата й, и грабна таблета от масата, след което го мушна под мишницата си.
	— Името му беше Александър Сирулиън — изсъска жената.
	Кисмет кимна бавно.
	— А ти коя си?
	— Алия.
	— Добре, слушай внимателно, Алия. Разбирам, че си мислиш, че трябва да отмъстиш за любимия си, но това няма да стане. Забрави го. Прибирай се у вас и си гледай живота. Ако не го направиш, обещавам ти, че ще отидеш в ада при съпруга си. Това е последното ми предупреждение.
	А след това, за да подчертае ултиматума си, Кисмет протегна ръка назад и стовари дръжката на кукрито върху тила на жената.
	Алия Сирулиън се свлече на пода.
	Кисмет се завъртя към Джейд.
	— Бързо! Извикай асансьора!
	Джейд отвори широко вратата и се втурна по коридора, а Кисмет я следваше по петите. Дотича до фоайето, където се намираха асансьорите, и натисна бутона за повикване, след което погледна назад, за да провери дали някой от хората на Алия не ги преследва. Никой не ги гонеше, но Джейд знаеше, че това може да се промени всяка секунда. Погледна отново към асансьорите и провери индикаторите за етажа над всеки от тях. Хотелът имаше само пет стажа, а стаята на Кисмет беше на третия, така че нямаше да им се наложи да чакат повече от няколко секунди, но подобно на пословичното джезве с кафе, което не завира, докато го гледаш, усещането беше, че чакат цяла вечност.
	Джейд понечи да влезе вътре, но Кисмет я задържа.
	— Не в този — рече той. Надникна в асансьора, натисна един бутон на панела, след което се отдръпна, преди вратите да са се затворили. След това се завъртя, заобиколи ъгъла и тръгна по съседния коридор.
	— Хайде!
	— Какво, по дяволите, смяташ…? — Кисмет беше изчезнал, преди Джейд да успее да довърши въпроса си, така че се втурна да го догони. Успя да го настигне тъкмо когато влизаше в една врата в далечния край на коридора, на чиято табелка графично беше представено как някой слиза по стълби.
	„Стълби! — помисли си Джейд. — Какви ги върши този?“
	За да е по-пълно смайването й, вместо да се насочи към изхода, Кисмет тръгна да се изкачва. Джейд дори не си направи труда да го попита и побърза да го последва.
	Щом стигнаха до следващата стълбищна площадка. Кисмет отвори вратата и тръгна надолу по коридора с толкова бърза крачка, че за Джейд беше невъзможно едновременно да върви и да говори. Когато стигнаха до мястото, което явно беше окончателната им цел — асансьорната площадка, Джейд едва успяваше да сдържи гнева си.
	— Подиграваш ли се с мен? — озъби се тя. — Защо просто не…?
	Кисмет сложи пръсти на устните си.
	— Шшшт!
	— Я не ми шъткай! — изрепчи се Джейд, макар и със значително по-тих глас.
	Кисмет посочи към индикатора за етажите. Този над вратата на асансьора, който беше извикала по-рано, показваше, че сега се намира във фоайето на хотела. Асансьорът започна да се издига в отговор на нечие повикване.
	Спря на третия етаж.
	Джейд се намръщи. Започваше да разбира първоначалния замисъл на Кисмет, но това не означаваше, че е готова да му прости, задето не го бе споделил с нея още в началото.
	„За бога! — помисли си тя. — По-досаден е даже и от Мадок!“
	Отминаха още трийсет секунди, след което индикаторът се смени с „2“ и продължи да върви надолу.
	Кисмет облекчено изпусна дъха си, който досега беше сдържал.
	— Мисля, че захапаха въдицата. Сега можем да ги оставим да си гонят опашката известно време, докато се чудят къде сме отишли.
	— Значи изобщо не си имал намерение да напускаш хотела?
	— О, ще го напуснем. Но не преди да сме готови за тръгване.
	— Отново говориш в множествено число. Прекалено много предположения правиш, Ник Кисмет!
	— Права си. — Кисмет сведе глава в почтителен поклон. — Благодаря ви за помощта, доктор Ихара. Беше удоволствие да работя с вас. Ще ви изпратя пощенска картичка от Антарктида.
	— А сега пък предполагаш, че не искам да дойда с теб парира Джейд. — Защо просто не пробваш да ме попиташ?
	На устните му се оформи дяволита усмивка.
	— Добре. Доктор Ихара, отивам в Антарктида. Желаете ли да се присъедините към мен?
	Джейд го изгледа с твърди като диамант очи.
	— Онази жена, Алия… Наистина ли си убил съпруга й?
	Усмивката му леко помръкна.
	— Преди няколко седмици Александър Сирулиън открадна Апекса от баща ми. Проследих го до Кайро, до Хеопсовата пирамида. Той… — Кисмет се поколеба за миг. — Сборичкахме се и той падна. Беше при самозащита.
	— Аха? Често ли ти се случва?
	Кисмет изпусна кратък, лишен от хумор смях.
	— По-често, отколкото ми се иска да призная. — Замълча за секунда, после добави: — Като стана дума за самозащита, доста добре се представи в стаята.
	— Благодаря.
	— Виж, съжалявам, че те въвлякох в цялата тази история.
	— Случва се — сви рамене Джейд. — Значи Антарктида, а? Сигурно ще е студено, нали?
	Кисмет кимна.
	— Аха.


>>	Втора част: Мадок

>>>	9.

	_Антарктида_
	— Задръж за малко! — каза Дейн Мадок, като вдигна ръце нагоре с дланите напред. — Значи Джими е в опасност?
	Джейд се намръщи, явно подразнена от това, че прекъсват разказа й. В продължение на няколко секунди единственият звук в кабината беше тихото мърморене на двигателя на „Иван“, чиито вибрации се носеха през цялото возило, и хрупането на грамадните подсилени гуми, които мачкаха ледените кристали върху замръзналия път, свързващ самолетната писта с постоянните постройки в станцията „Макмърдо“.
	„Иван“ не беше „някакъв пич“, както беше предположил Боунс. Мистерията се изясни още щом огромното червено-бяло превозно средство, пригодено за возене на много пътници през всякакъв терен и всякакъв сезон, спря пред тях. На предната броня на огромната совалка беше написано с големи печатни букви „Терабус Иван“.
	Джейд погледна към Кисмет.
	— Може би ти ще отговориш на този въпрос?
	— Доколкото можахме да разберем — кимна Кисмет, — след като сте помолили вашия приятел господин Летсън да се заеме с мистерията на самолетните отломки, които сте открили в Южна Африка, търсенето му е задействало някаква беззвучна сигнализация, която е извела както него, така и вас на радара на „Прометей“.
	Няколко дни по-рано Мадок и екипажът му от търсачи на подводни съкровища бяха открили потъналите останки от нещо, което приличаше на стар „Боинг 314 Клипър“ — огромна летяща лодка, построена точно преди Втората световна война. Това, което правеше откритието необичайно, беше фактът, че нямаше официални документи нито за самолетна катастрофа на това място, нито дори за съществуването на самия самолет. От този модел били произведени само няколко машини и за всички се знаело къде са и какво се е случило с тях. Джими беше направил няколко дискретни проучвания, нито едно, от които не им бе помогнало особено, и това сякаш беше краят на цялата история.
	Като изключим, че незабавно след това Джими беше минал в нелегалност. После група от загадъчни убийци бяха извършили не един, а няколко опита за покушение срещу тях, докато хората на Мадок къс по къс възстановяваха историята на последния полет на мистериозния самолет. Следите ги бяха отвели до Антарктида, където бяха открили странно кълбо в една замръзнала пирамида, която новият им спътник Роуз Гриър бе нарекла „Аванпост“. Но преди Джейд и Кисмет да се спуснат с гръм и трясък от небето и да разгонят атакуващите ги врагове, Мадок нямаше идея кой стои зад всичко това. Нито пък беше разбрал, че Джими също е попаднал в мрежата.
	Сега вече имаше име, което да закачи на преследващите ги убийци. „Прометей“.
	— Между другото, Джими е в безопасност — добави Джейд. — Сега е заедно с Професора. Всъщност точно те откриха, че „Прометей“ са по следите ви тук. Тъй като бяхме наблизо. Там ни помоли да дойдем и да ви измъкнем. Какъв късмет, нали?
	Дейн Мадок не вярваше особено в късмета. Погледна към Кисмет.
	— Изглежда, че сте експерт по „Прометей“. Кой или какво са те?
	Кисмет замълча за миг, за да обмисли отговора си.
	— Джейд ми разказа за някои от вашите… приключения? Затова съм сигурен, че ще разберете какво имам предвид, ако кажа, че съществуват… неща. Предмети. Артефакти, реликви и подобни на тях, които притежават огромна мощ.
	— О, братко! — обади се Боунс, клатейки глава. — Няма да повярваш какви неща сме виждали!
	— Мисля, че няма да имам проблем с това — отвърна му Кисмет. — Краткият отговор на въпроса ви е, че „Прометей“ е тайно общество, посветено на контрола над обектите, които притежават сила. Не просто на тяхното управление, а на изтриването им от историята. Мислят, че по този начин правят услуга на хората. Че човешкото общество не е готово да научи истината за… Ами за всичко. За богове и дяволи, за извънземните… За каквото и да се сетите, готови са да го запазят в тайна. Избрали за свой патрон титана Прометей — бога с име, което значи „мислещ предварително“ — защото се опитал да защити хората от игрите, които водели помежду си боговете. И си мислят, че те правят същото.
	— Звучи много покровителствено — додаде Мадок. — И високомерно.
	— Не знам — възрази му Боунс. — Хората са доста глупави. Искам да кажа, не бих поверил на нашето правителство някои от нещата, които сме намирали, а то е по-добро от ловенето останали.
	Кисмет сви неопределено рамене.
	— Не грешите относно високомерието им. Наемат само най-добрите и най-будните. Елитът на интелектуалците. Което ги прави особено опасни. А стените на тяхната потайност са практически непробиваеми.
	— Явно сте успели да ги пробиете.
	Кисмет направи гримаса.
	— Имам… нека го наречем вътрешен източник. Но дори при това положение само съм се докоснал до повърхността на организацията им. Знам със сигурност, че преди няколко години сред тях е настъпил разкол. Едната фракция поддържа първоначалната мисия, дългосрочната игра. Философията на другата страна е по-скоро „действай или ще загубиш“. Втората група е по-слаба, но е достатъчно отчаяна, за да прибегне дори към ядрената опция.
	— Буквално ли имате предвид? — запита Боунс.
	— Може би. Моят източник ми съобщи, че кълбото, което сте открили — аномалията — е в списъка с желанията им от доста време. — Кисмет погледна към Роуз, която носеше странната черна сфера в раница, преметната през рамото й. — Когато било забелязано проучването на господин Летсън, отцепническата фракция разбрала, че някой го търси, и решила да действа със сила.
	Боунс кимна полека, след което изрази с думи това, за което Мадок мислеше.
	— Адски удобно съвпадение е, че вие — експертът по „Прометей“ — съвсем случайно сте тук по съвсем друга работа.
	Кисмет почеса брадата си.
	— Не съм толкова сигурен, че е съвсем друга.
	— Виж ти, каква изненада! — изсмя се Боунс.
	Мадок се замисли върху историята, която Джейд им разказа.
	— Значи смятате, че този ваш роднина, Гарал… Грейс. Че е търсил това, което ние открихме?
	— Определено е възможно, въпреки че на базата на онова, което знаем за експедицията на Скот, изобщо не се е приближавал до долината, където сте открили Аванпоста. Но ако тук някъде е имало предисторическа цивилизация, нищо чудно да има други подобни аванпостове, погребани под леда.
	— Това съвпада с историите, които е написал прадядо ми — вметна Роуз Гриър. Роуз, която беше професор по история от северната част на щата Ню Йорк, беше открила разковничето на загадката относно отломките от „Клипъра“ на страниците на булевардния роман, написан от прадядо й Дейвид Долтън — Додж. И всъщност беше отвела Мадок и Боунс до Аванпоста.
	— Възможно е Грейс-Гарал да е търсил аномалията — каза Кисмет. — Но мисля, че тя е част от нещо по-голямо. Гарал споменава за карта. Мисля, че аномалията може би с компас, който ни сочи пътя към нещо друго. Но ще знаем със сигурност, когато намерим останките му и сами видим картата.
	— Като стана дума… — контрира Мадок. — Чел съм за експедицията на Скот и помня какво се е случило с Грейс. Тялото му не било открито от спасителните групи, които отишли да търсят Скот, и това е било преди сто години. Не само, че най-вероятно е затрупан от петнайсет метра лед, но и самият лед постоянно се мести, така че дори да имате точните координати на мястото, където е умрял — а вие ги нямате — не можете да го откриете там.
	Кисмет кимна.
	— Потърсих услугите на една първокласна инженерна фирма, която да ми помогне да намеря и извлека тялото на Гарал. Техният експерт оцени дебелината на ледената покривка на двайсет и пет метра и пресметна, че ледът се е придвижил с около петдесет километра в посока към морето Рос. Това ни даде приблизителни координати за действие. След това използвахме резултатите от проучването на операция „Леден мост“, за да определим аномалните уплътнения в зоната на търсене на приблизителната дълбочина.
	Операция „Леден мост“, поясни Кисмет, е програма на НАСА, чиято цел е да създаде изчерпателна база от данни за полярния лед, за да могат точно да бъдат пресметнати ефектите от промените в климата. Изследователски самолети, съоръжени с разнообразни технологии за дистанционни измервания, бяха направили многобройни полети над ледените полета и бяха изградили подробен триизмерен модел, който достига чак до твърдата земя — на места до три километра дебелина — или до морето, какъвто е случаят с шелфовия ледник Рос.
	Мадок беше силно впечатлен и дори изпита известна ревност заради ресурсите, с които разполагаше Кисмет.
	— Вашият човек откри ли нещо?
	— Няколко неща — сви рамене Кисмет. — За нещастие радарът може само да ни каже къде са аномалиите, а не какво представляват.
	— Значи може би сте намерили тялото — промърмори Боунс — или пък сте открили голяма купчина от пингвински лайна.
	— Така е, за съжаление — призна Кисмет. — Идентифицирахме повече от дузина аномалии и ги подредихме на базата на тяхното местоположение и размер. Най-доброто ни съвпадение е с вероятност 86%, но има само един начин да разберем със сигурност.
	Боунс завъртя очи.
	— Ако става дума за нещо като риболов под леда, забравете за мен. Освен, разбира се, ако нямате много бира.
	— Звучи ми като задача, която ще отнеме време — подхвърли Мадок. — А това е едно от нещата, които не можем да си позволим, като се има предвид, че „Прометей“ ни диша във врата.
	— Прав сте — съгласи се Кисмет. — Дори да не са се досетили къде сте отишли или че сте с мен, скоро ще го научат. Най-вероятно ще имаме само една възможност за търсене.
	Всички се олюляха, защото „Иван“ спря рязко пред входа на приемната.
	— Можете да си почивате тук… — започна Кисмет, но се спря. — Ъъ, исках да кажа, да останете тук. Да си уредите транспорт обратно към дома. Или да дойдете с мен на работната площадка. Намира се на два часа с хеликоптер оттук. Честно казано, не знам коя е най-безопасната възможност.
	— Мисля, че всички заедно участваме в тази история — заяви Мадок, като погледна към Боунс и Роуз. Историчката кимна. Боунс го изгледа намръщено, но не възрази на партньора си, нито пък пусна някоя от обичайните си цветисти духовитости. Мадок прие това като съгласие.


>>>	10.

	След кратък престой в разпрострелия се псевдоград, който представляваше станцията „Макмърдо“, групата се отправи към центъра за хеликоптерни операции, където се качиха на борда на очакващия ги „Бел 212“ за полета до работната площадка. Тъй като Кисмет бе споменал инженерна фирма, Мадок очакваше да завари малка армия от бачкатори, които опъват индустриално оборудване и изправят подпори за вертикалните сондажи, но щом доближиха, всичко, което видя, беше една яркожълта фестивална шатра, която изглеждаше безнадеждно изгубена върху неприветливия бял пейзаж, на около двеста метра от обозначената площадка за приземяване.
	Докато шофьорът на камиона с горивото се занимаваше с доливането на резервоарите на вертолета, пътникът му се насочи към Кисмет и останалите. Отметна назад качулката си, като разкри дълга до раменете черна коса и младежко, но остро и силно обветрено лице, отчасти скрито зад чифт огледални авиаторски слънчеви очила.
	— Не те очаквах да се върнеш толкова скоро — рече той, като стисна ръката на Кисмет.
	— Нещата се развиват бързо — отвърна Кисмет, след което се обърна, за да го запознае с групата. — Това е Джейсън Куин, това е Мадок, Роуз и… ъъ, Боунс. Джейсън е старши директор по проектите в АПГН.
	Мадок беше запознат с АПГН — съкращението идваше от „Алпийски проучвания и географски наблюдения“. Базираната в Колорадо компания, основана първоначално през 1902 г. от президента Теди Рузвелт като научна агенция, натоварена със задачата да води проучвания и строежи в студен климат, в крайна сметка беше станала частна, превръщайки се в една от водещите световни компании за гражданско строителство, макар че продължаваше да поддържа близки връзки с правителството на САЩ.
	Куин поздрави един по един новодошлите, но когато си стисна ръка с Боунс, едната вежда се повдигна зад огледалните му очила, а на лицето му се появи дяволита усмивка.
	— Боунс, а? А пък аз си мислех, че ще търсим цял, запазен труп.
	— Като стана дума — намеси се Кисмет, — има ли някакъв прогрес?
	— Моля ви, кажете, че сте намерили вкочанения труп и че можем да си ходим у дома — с надежда се обади Боунс.
	Мъжът се ухили.
	— Елате и вижте сами.
	Отведе ги пеша до палатката. Под просторния жълт навес, заобиколена от камари сняг, който приличаше на прясно навалял, имаше три метра широка дупка, а дълбочината й се криеше в сянката.
	Шегата на Боунс за риболова явно не беше толкова далеч от истината, но всъщност беше лов в леда с помощта на модерни технологии.
	До дупката стоеше странна машина, която приличаше на кръстоска между робот — октопод и диск за кълцане от най-големия кухненски комбайн в света.
	— Това е нашето бебче — обяви Куин, като посочи към устройството. — Наричаме го Ледения червей. Представлява автономно устройство за пробиване на лед, снабдено с радар и микровълнови сензори.
	На Мадок му се стори, че усеща отсянка на гордост в тона на Куин. Същата гордост долавяше в гласа на Боунс всеки път, когато използваха своя подводен робот с дистанционно управление, който той с любов наричаше „Ума“.
	— Режещата глава е покрита с диамантни остриета — продължаваше Куин. — Диамантът е практически най-добрият проводник на топлина, което означава, че режещата част може да се върти на високи обороти, без да разтопи леда и да превърне това място в кишав кошмар. Манипулаторните ръце служат само за да го държат на място. Всичко това… — посочи към камарите от сняг, натрупан около тях — е остърган лед с обем около сто седемдесет и пет кубически метра. Използваме мощни вентилатори, за да създадем отрицателно въздушно налягане. С негова помощ изсмукваме леда от шахтата.
	— Така, както го казвате, звучи лесно — отбеляза Мадок.
	Куин сви рамене.
	— Може да се каже много за използването на подходящия инструмент за дадена работа. За съжаление Леденият червей може да ни отведе на не повече от петнайсет сантиметра от желаната аномалия. Ако отидем по-дълбоко, сме изложени на риска случайно да повредим целта. — Той отиде до една маса близо до машината и се приведе над поставения върху нея лаптоп. — Вижте това.
	Няколко щраквания с мишката събудиха компютъра, а още няколко показаха зърнест монохроматичен образ. Не беше нужно много въображение, за да се видят очертанията на човешко тяло, свито така, сякаш човекът беше легнал да си почине.
	— Мисля, че това е нашият човек — обяви Куин. — Но остатъкът от работата трябва да се свърши по трудния начин.
	— Подледов риболов — простена Боунс.
	— За съжаление — потвърди Куин. — Веднага щом Къртис приключи със зареждането на вертолета, ще спуснем въжетата, за да можеш да слезете долу. — Спря за миг. — Предполагах, че ще искаш лично да извадиш тялото.
	Кисмет кимна.
	— Ще се спусна долу с вас — заяви Мадок. — Двама души работят по-бързо от един. — В отговор на въпросителния поглед на Кисмет добави: — Така и така съм тук, мога да свърша някаква работа. Какво друго има за вършене?
	Да избегне скуката беше само една от причините, поради които Мадок доброволно си предложи услугите за работа в изкопа. Истината беше, че търсенето на Кисмет беше разпалило собственото му любопитство.
	Очакваше някой от другите в групата да му оспори това право. Очакваше Джейд да поиска да отиде вместо него, тъй като тя бе осигурила доказателството, което беше довело Кисмет тук. Очакваше да чуе Боунс да заяви, че е по-добър катерач. Очакваше Куин да се направи на началник и да извади някакви доводи на загриженост за тяхната безопасност.
	Но никой не каза нищо. Джейд го погледна безизразно. Куин сви рамене. Боунс просто промърмори:
	— Ами аз със сигурност няма да се пъхна в тази дупка от замръзнал лед.
	Кисмет просто кимна.
	— Благодаря.
	Мадок погледна Джейд многозначително и после кимна към Боунс.
	— Вие двамата… Само не се убивайте един друг, става ли?
	— Не гледай мен — намръщи се Джейд.
	Мадок знаеше, че е по-добре да не пита повече, но се съмняваше, че ще има някакви проблеми. Търканията между бившето му гадже и най-добрия му приятел бяха пожарен триъгълник* — извади един от ъглите от уравнението, а именно Мадок, и няма да избухнат пламъци.
	[* Трите фактора, обуславящи горенето — гориво, окислител, нагряване. — Б.пр.]
	После се обърна към Роуз.
	— Още нещо…


>>>	11.

	Мадок, който беше по-опитен катерач от Кисмет, тръгна пръв, като се спускаше по двойното въже в пробитата шахта. При нормални условия бързото спускане надолу без подсигурително въже нямаше да представлява проблем за пито един от тях, но ниските температури и необходимото защитно оборудване, което носеха със себе си, създаваха цял нов набор от проблеми. Мадок се спускаше предпазливо, като използваше върховете на котките, закрепени за по-добро сцепление към планинарските му обувки, и методично се придвижваше надолу по гладката, извита стена на шахтата. Синьо-бялата вътрешност на пробитата дупка отразяваше и подсилваше снопа светлина от лампата на каската му, като осветяваше ограниченото пространство подобно на старото влакче в ледения тунел на „Юнивърсъл Студиос“. Най-накрая, след около пет досадни минути спускане, стигна до дъното.
	Дъното на пробитата шахта носеше следите от зъбите на Ледения червей — фигура от концентрични жлебове, които започваха от центъра и вървяха към периферията под раздробения на прах лед. Въпреки това под надрасканата полупрозрачна повърхност Мадок с лекота можеше да различи някаква голяма тъмна маса, притисната в леда като застинало в кехлибар насекомо. Върна вниманието си към непосредствената си задача и като погледна нагоре, подвикна:
	— Готов съм.
	Гласът му отекна странно.
	След няколко секунди, далечен и изкривен, при него се върна гласа на Кисмет.
	— Подсигуровката готова ли е?
	Мадок хвана сдвоените въжета в облечените си в ръкавици длани, готов да обере свободния ход в малко вероятния случай Кисмет да изгуби контрол над спускането си, и викна обратно:
	— Готова!
	— Спускам се!
	Въжето потрепваше в хватката на Мадок, докато другият мъже се спускаше внимателно, но бързо, без никакви проблеми. Деветдесет секунди по-късно Кисмет стоеше до него.
	— Лесното беше дотук — отбеляза той, като погледна нагоре в дългата шахта.
	Мадок кимна в знак на съгласие. Изкачването нагоре към повърхността щеше да бъде тест както за уменията, така и за издръжливостта им. Щеше да им се наложи да забиват предните зъби на котките в леда и да се изкачват сантиметър по сантиметър нагоре по въжето с помощта на механичните самохвати, но това преживяване беше последното по ред в мислите на Мадок. Докато Кисмет почистваше пухкавите ледени стърготини от повърхността, той свали раницата, която беше донесъл, извади от нея черното кълбо, което бяха взели от Аванпоста, и го постави на пода точно над тъмната форма под леда.
	Кълбото беше приблизително четиресет сантиметра в диаметър, но необичайно леко, подобно на парче стиропор. Когато го откриха в основата на нещо, което може би беше, а може би не, изкуствена пирамида, скрита под леда, то всъщност висеше на метър над земята, задържано там от някакво невидимо силово поле. Същото силово поле беше сублимирало леда около него, като го бе превърнало в пара, без първо да го топи на вода и без да произвежда някаква осезаема топлина. Мадок се надяваше да го накара да повтори същия номер сега, но след като го търкаля насам-натам около минута, не постигна никакъв забележим резултат.
	Погледна към Кисмет и сви рамене.
	— Е, стори ми се, че е добра идея.
	— Може би пропускате някоя стъпка — предположи Кисмет. — Как успяхте да го накарате да работи в Аванпоста?
	— Не мисля, че направихме нещо. Кълбото някак си се събуди само. — Още докато го казваше, Мадок осъзна, че не е съвсем прав. Бяха направили нещо, макар и не целенасочено. — Томахавката — каза той, мислейки на глас.
	Потъналите отломки от хидроплана не бяха единствената следа, която отведе Мадок и останалите до Аванпоста. Те бяха намерили и една метална глава на брадва, надписана с името на войник отпреди революцията на име Стивън Торн. Странната история на този артефакт ги беше събрала с Роуз Гриър, която допълни липсващите парчета от пъзела, но томахавката беше направила и нещо друго. Острието, напоено с редкия метал, който Роуз беше определила като адамантин, се привличаше като магнит от кълбото. Преди да вземе кълбото със себе си в шахтата, Мадок бе отлепил брадвата и я беше поверил на Роуз да я пази, но сега се зачуди дали всъщност феноменът, който бяха наблюдавали, не се създава, когато двата предмета са заедно. Но преди да е успял да му го обясни, Кисмет започна да си сваля ръкавиците.
	— Имам една идея.
	Мадок пое дъх през зъби. Въздухът на дъното на шахтата беше значително по-топъл от този извън палатката, тъй като самият лед ги защитаваше и изолираше като вътрешността на иглу. Но температурата все пак беше значително под нулата. Без защитата на ръкавиците си Кисмет щеше да получи измръзвания само след няколко минути. Но изобщо не изглеждаше притеснен. Раздвижи пръсти и ги потърка едни в други за миг, след което посегна към шията си и разкопча яката на тежката си зимна парка.
	Мадок мярна нещо, къс блестящ син камък, окачен като медальон на шията на Кисмет, и се досети, че това трябва да е Апексът, за който бяха говорили Джейд и Кисмет, талисманът, който бе накарал Кисмет да започне търсенето на Джон Едуард Грейс. Кисмет стисна Апекса в левия си юмрук, след което протегна ръка и я сложи върху кълбото.
	Отначало Мадок не забеляза да се случва нещо. Нямаше пиротехнически ефекти, нито електрически разряди. Но след няколко секунди забеляза, че въздухът около тях се изпълва с мъгла. Махна с ръка през водния прах, опитвайки се да го разсее, но подобно на дим, парата се привличаше от вакуума, създаден от движението му. Въпреки това за миг той видя ясно резултата от експеримента на Кисмет.
	Ледът отдаваше мъртвите си.
	Кисмет остана неподвижен, цели две минути, преди да отдръпне ръката си от сферата. Пръстите му бяха поръсени с ледени кристали, но той бързо ги изтръска, след което мушна ръцете си обратно в ръкавиците. Мъглата започна да се разсейва незабавно, кондензирайки се в снежинки, които се посипаха по пода и частично прикриха това, което сферата беше разкрила. Кисмет избърса снега, за да разкрие тялото, което сега беше изцяло освободено от ледената си гробница.
	Трупът лежеше на една страна, свит в позата на неродено бебе — в последен напразен опит да запази телесната си топлина. Кисмет внимателно го преобърна. Все още напълно вкочаненото тяло се претърколи върху ситния лед с хрущящ звук, който прозвуча едновременно сюрреалистично и злокобно. Най-сетне Мадок успя да види лицето на мъжа.
	Не можеше да си спомни дали някога е виждал снимка на изследователя, но разпознаването щеше да бъде лесно за всеки, който познава чертите му. Лицето, което надничаше от обрамчената с кожа качулка, беше пожълтяло и сбръчкано, освен около носа, който бе почернял. Устните бяха изтеглени назад в широка гримаса, но с тези изключения, тялото беше почти идеално запазено и дори очите бяха останали отворени и втренчени във вечността.
	— Той ли е? — запита Мадок. — Грейс?
	Кисмет кимна, но не каза нищо. След продължително вглеждане посегна и започна да разгръща твърдите кожени дрехи на трупа. Порови из тях известно време и измъкна правоъгълен пакет, който може би беше кожена чантичка или корица на книга. Кисмет започна да го разгъва педантично и го остави да се разтвори в ръцете му. Мадок се убеди, че второто му предположение е било правилно.
	От студената и суха среда хартията беше станала трошлива, но написаното беше ясно и четливо.
	— Това е дневникът му — каза Кисмет, който внимателно прелистваше страниците и ги преглеждаше бегло. — Мисля, че разрешихме още една загадка — додаде, след като прочете няколко страници. — Мисля, че причината да реши да се отдели от останалите е, за да не позволи никой да не намери дневника му.
	— Значи в него има тайна, заради която си е струвало да умре? — запита Мадок.
	— Повече от това. Дневникът е щял да го разобличи, и то не само като човек, който се занимава с окултното, ако разбирате какво имам предвид.
	Мадок беше напълно сигурен, че го разбира.
	— Знаел е, че ще умре — продължи Кисмет, — и е разбирал, че ако тези записки някога стигнат до цивилизацията, славата му на героичен изследовател ще бъде помрачена от…
	Кисмет млъкна по средата на думата, тъй като нещо изпадна от книгата и с шумолене кацна върху гърдите на трупа.
	Беше парче твърда хартия, подобна на картичка или разделител за книга, украсена със сложна рисунка. Отначало Мадок помисли, че е пощенска картичка, но пропорциите не бяха съвсем правилни; картончето беше тясно и продълговато и приличаше повече на много голяма карта за игра. Кисмет вдигна картата и я разгледа отблизо.
	Снимката беше на усмихваща се гола фигура. Фигурата приличаше на хермафродит, но беше по-скоро мъж, отколкото жена. Зад него беше поставен познатият символ на вестителски жезъл с криле и две преплетени змии, който често погрешно се смяташе за символ на медицината. Лицето на фигурата беше обърнато нагоре, сякаш гледа към слънцето, а ръцете — протегнати, едната вдигната малко по-високо от другата. Във въздуха около нея няколко странни обекта, покрити със загадъчни символи, сякаш падаха, но снимката ги беше хваната в стопкадър. Мадок не можа да ги разпознае, но му се струваха странно познати. По рисунката имаше други езотерични шарки, а също и странна плетеница от линии, подобна на въжетата на висящ мост, които излизаха радиално иззад фигурата. Краката на мъжа бяха кръстосани, левият пред десния, сякаш го бяха приковали върху жезъла, но нещо, което приличаше на втори чифт крила, се простираше от петите му и покриваше долната половина на рисунката.
	— Това е Хермес — заяви Мадок. — Или Меркурий, но те са практически едно и също. Забелязахте ли сандалите с крилата и жезъла?
	Кисмет кимна в знак на съгласие, след което обърна картата. Разкри се друг образ — кръст, който я разделяше на разноцветни правоъгълници, а в средата — една-единствена червена роза.
	Кисмет я погледна замислено.
	— Кръстът на розата. Най-старият от символите на алхимията. — Погледна към Мадок. — Това е карта таро.
	Мадок не беше много запознат с окултните практики, така че прие думите му за истина.
	— Значи не е географска карта?
	Кисмет обърна картата отново към изображението на Хермес.
	— Мисля, че може би е. Вижте тези символи. В едно тесте карти таро има четири „бои“. Всяка от тях е свързана с един от четирите елемента на езотеричната традиция — огън, земя, вода и въздух. — Кисмет посочи към обекта, който се намираше близо до дясната ръка на бога. Символът напомни на Мадок за олимпийския факел, с изключение на това, че пламъците бяха преплетени в равностранен триъгълник. — А тази фигура тук — равностранният триъгълник — е символът на огъня. Не смятам обаче, че е просто триъгълник. Пирамида е.
	— Звучи разумно — съгласи се Мадок. — Думата пирамида идва от древногръцкия термин, който се превежда като „огън в средата.“ Това е единият символ. А къде са пики, купи и кари?
	— В таро четирите бои са жезли, мечове, чаши и монети, наричани също дискове или пентакли. — Кисмет се засмя. — Наистина попаднах в сложна ситуация с разследването на Адам Гарал. Както и да е, черният обект отдолу определено ми прилича на диск. А това… — скритият му в ръкавицата пръст се премести от лявата страна на Хермес към нещо, което приличаше на наградна купа или чаша за пиене с две дръжки. Точно над нея имаше друг кръг, но за разлика от диска, беше нарисуван по такъв начин, че да предположи триизмерна форма — сфера.
	— Чаши — започна да се досеща Мадок. — Вода.
	Кисмет кимна.
	— По-късно в обикновените карти са ги модернизирали в купи. Сърцето изпомпва кръвта, която е най-вече вода. А това последното… — плъзна пръста си надолу към последния образ, които приличаше на пухкав облак, пробит от нещо като парче стъкло или назъбена светкавица. — Това трябва да са мечовете, които представляват елемента въздух.
	— Добре. Съгласен съм, че е карта таро, но как може да е географска карта?
	— Не съм сигурен дали е карта в буквалния смисъл на думата, макар че може и да е. По-скоро е набор от инструкции за търсене на предмети. Адам Гарал открил едното парче от пъзела в Египет, в Хеопсовата пирамида.
	— Апексът.
	— Дошъл е тук, за да търси следващото парче.
	— Но кое? — Още докато задаваше въпроса, Мадок се досети за отговора. — Сферата. Ето това е търсел. Но кой елемент е тя?
	— Ако трябва да направя предположение, бих казал чаши. Формата е подобна на капка вода. И е била скрита в леда.
	Мадок си спомни как Кисмет употреби Апекса заедно със сферата, за да изпари леда, който покриваше замръзналите останки на Джон Едуард Грейс.
	— Значи сега имаме две от парчетата. Какво ще спечелим, ако съберем всичките четири?
	— Безсмъртие. Способността да превръщаме един елемент в друг. — Кисмет кимна към трупа на пода. — Така поне е мислел той.
	— Ами „Прометей“? За какво са им на тях?
	— Как за какво? За сила.
	— Всеки иска да владее света — промърмори Мадок. — Затова, предполагам, ще е най-добре първи да намерим другите две парчета, за да сме сигурни, че никой друг няма да ги докопа.
	Кисмет се разсмя тихо.
	— Харесва ми как мислите, Дейн Мадок!
	— Това е заради Боунс. Всичко е от неговото лошо влияние. И така, имате ли идея къде ще е следващото ни търсене?
	— Имам една-две идеи. — Кисмет пусна картата обратно в дневника, след което затвори кожената подвързия и мушна пакета в джоба на парната си. — Но първо да отидем някъде, където е по-топло. Мисля, че приключихме работата си тук долу.
	Мадок знаеше, че той няма предвид само шахтата.
	— Боунс много ще се зарадва, като разбере.
	Кисмет се изправи и отстъпи назад, за да направи място на Мадок да вземе сферата. Когато черното кълбо се озова отново в раницата на гърба на Мадок, Кисмет коленичи до останките на полярния изследовател и се наведе над тях.
	— Не се притеснявай, старче — прошепна. — Тайната ти е в безопасност завинаги.


>>>	12.

	Тъй като въздушният транспорт беше твърде оскъден в Антарктида, хеликоптерът, който ги беше докарал до мястото на разкопките, се беше върнал в станция „Макмърдо“ и нямаше да се освободи в продължение на няколко часа. Куин и партньорът му Къртис Джонсън — общителен човек с усмивка голяма, колкото на тиквен фенер за Хелоуин — започнаха да избутват с булдозера ледените стърготини обратно в издълбаната дупка, както за да погребат наново Грейс, така и за да върнат поне частично околността в предишното й състояние. Междувременно Кисмет последва съвета на Роуз и се зае да прави цифрови копия на дневника и на странната карта таро.
	Роуз разпозна веднага изображението върху картата, като потвърди и допълни първоначалното определение, дадено от Кисмет.
	— Това е карта Магьосник от тесте Таро Тот, които са създадени от Алистър Кроули — обясни тя, като уголеми изображението върху екрана на таблета на Кисмет. — Или поне някаква нейна версия. Има няколко разлики.
	— Тот е бил египетски бог, нали? — попита Мадок.
	— Богът на мъдростта и познанието — кимна Роуз.
	— Тот не е ли също египетската версия на Хермес?
	— Древните също са направили тази връзка, въпреки че, строго казано, богът на тази карта представлява Меркурий.
	— Същата работа — промърмори Боунс.
	— Има сходства, но двамата не са един и същи бог — настоя Роуз. — Кроули е бил много взискателен, когато подбирал изображенията за това тесте от карти и по-конкретно за тази карта. За голямо разочарование на първия си сътрудник, лейди Фрида Харис, не останал особено доволен от първите няколко опита. Накарал я да нарисува поне четири различни версии, преди най-накрая да се спре на една, която изглеждала горе-долу като тази. Въпреки това не я нарекъл Магьосника. Името, което избрал за тази карта, било Жонгльора, което съвпада по-добре със символиката, използвана в по-раншните колоди, в които Магьосника е не толкова чародеец, колкото умел изпълнител на трикове. Решението му да покаже божествена фигура вместо човешка предизвикало доста противоречиви отзиви сред окултистите от онова време. — Роуз спря за секунда, преди да добави ключовата информация — Джон Едуард Грейс изчезва през 1912 г. Кроули започнал работата по колодата си карти таро едва през 1938 година.
	— Как е възможно това? — запита Джейд.
	— Магия, много ясно! — сви рамене Боунс.
	Кисмет се взря с подновен интерес в изображението на екрана.
	— Споменахте, че този образ не е съвсем същият като картата на Кроули.
	— Ако тук имахме безжичен интернет, щях да ви ги покажа една до друга.
	— Възможно ли е Кроули и Грейс да са се познавали?
	— Ако приемем, че Грейс и Адам Гарал са един и същи човек, бих казал, че е много вероятно. Движили са се в едни същи среди и нямам предвид само окултизма. Кроули е бил известен планинар и пътешественик по света. Освен това широко разпространено е мнението, че е работил за британското разузнаване. Онази история, която ни разказахте за нощта, която Гарал прекарал в Хеопсовата пирамида — Кроули твърди, че също го е правил. Може би и двамата са го правили, а може би просто е заел историята от Гарал. Във всеки случай не мисля, че е съвпадение.
	Мадок видя накъде отиват нещата.
	— Значи е възможно Гарал-Грейс да е показал на Кроули картата през 1900 и някоя си година, а три десетилетия по-късно Кроули се е опитал да я възстанови по спомени.
	— Все пак си е магия — настоя Боунс. — Но ако яйцето се е появило преди кокошката, откъде изобщо леденият човек е взел картата?
	— Рисуваните на ръка тестета таро са били разпространени още от петнайсети век. Представлявали са колекционерска ценност за ентусиастите по окултизъм през деветнайсети и началото на двайсети век. Но както казах, изображението на Магьосника в колодата на Тот е уникално.
	— Който е рисувал тази карта, е знаел за Апекса. И за сферата от Аванпоста.
	— Джон Дий! — възкликна Джейд.
	— Правилно е да се каже Яхтзи — вметна Боунс.
	Джейд го игнорира.
	— Грейс сигурно е намерил картата в онази книга „Либер нещо-си“ по същия начин, по който я намерихте в дневника му.
	Кисмет наклони глава към нея.
	— Всичко се връзва. А ако Дий наистина е бил ясновидец, може би е видял Апекса и сферата в някое от виденията си.
	— Дий не е имал видения — поправи го Джейд. — Кели е имал видения. Дий просто записвал всичко! — Осъзна, че всички я гледат в очакване, и направи гримаса. — Чух го някъде. Но това, което исках да кажа, е, че ги е видял — обърна се към Кисмет. — Помниш ли ръкописа, в който се споменаваха храмовете на стихиите? Пирамиди! Прадядо ти е намерил Апекса в Хеопсовата пирамида в Египет. Мадок откри сферата в пирамида под леда.
	— Значи другите два също са в пирамиди — заключи Мадок. — Но къде?
	— Не. — Джейд поклати глава. — Дий вече е имал едното парче от пъзела. Димното огледало от храма в Тескатлипока. Който е бил ацтекска пирамида!
	— Обсидиан — замисли се Кисмет. — Той би представлявал елемента на земята.
	— И освен това е оформен като диск — добави Джейд.
	Боунс тръсна глава.
	— Само на мен ли ми се струва, че тези заключения са… малко пресилени? Имаме ацтекски артефакт, който е най-вероятно на… колко, няколкостотин години. След това имаме нещо друго от египетска пирамида, което може да бъде на пет хиляди години. И тази сфера… кой изобщо я е сложил там? И въпреки това този изперкал дърт мистик някак си ги е видял всичките.
	Допреди десет години Мадок щеше да се съгласи от все сърце, но сега не искаше толкова бързо да отхвърли привидно невъзможното.
	— Няма да бъде най-странното нещо, което съм виждал — обади се той и добави с кисела усмивка: — Може да са извънземните. Може да е пътуване във времето.
	Боунс мигновено се вкопчи в предложението, а скептицизмът му изчезна.
	— Извънземни! Разбира се.
	— Огледалото на Дий се намира в Британския музей — каза Кисмет. — Виждал съм го. И съм готов да се обзаложа, че Адам Гарал също го е виждал. С негова помощ е стигнал до Апекса, а после го е отвело тук. — Вдигна очи към останалите. — Има само едно липсващо парче. Мечът. Но къде е?
	Боунс потърка брадичката си в престорена замисленост.
	— Мисля, че може би е в някоя пирамида. Роуз? Какво мислиш?
	— Не гледайте мен — сви рамене тя. — Прочела съм няколко книги за Кроули, но не съм експерт по окултната материя.
	Джейд им хвърли загадъчна усмивка.
	— Мисля, че трябва да погледнем в огледалото.


>>>	13.

	_Лондон, Англия_
	Боунс вирна глава и се загледа в деликатно изваяната фасада, увенчаваща Британския музей.
	— Били ли сме тук преди? Имам чувството, че вече съм го виждал.
	Мадок се опита да си спомни, после сви рамене.
	— С всичките ни приключения, човек почва да забравя.
	— Без майтап! И дори не ми се иска да споменавам алтернативните линии в историята.
	Джейд поклати глава в престорено отчаяние.
	— Боунс, това смешно ли трябваше да бъде? Защото, ако е така, най-добре ще е да се върнеш към тоалетния хумор от четвърти клас.
	Боунс кимна важно, сякаш току-що бе получил голяма награда.
	— Значи го признаваш? Аз съм най-добрият?
	Кисмет се наклони към Роуз и я попита с театрален шепот:
	— Я ми напомни пак с кого от двамата е излизала?
	Джейд само завъртя очи и влезе вътре.
	Мадок си позволи да се засмее. Въпреки двата дни изморително пътуване всички бяха в добро настроение — факт, който навярно имаше нещо общо с времето. При все че навън беше сиво и ръмеше, а и беше само 7 градуса по Целзий, Лондон им се струваше като Кий Уест след отрицателните температури, които трябваше да понесат в Антарктида.
	Джейд, която вървеше пред другите, се насочи право към бюрото на рецепцията. Няколко минути по-късно една дребничка жена с канелена коса я повика от другия край на фоайето.
	— Джейд! Радвам се да те видя отново!
	— Кели! — Джейд пресрещна жената на половината път и й протегна ръка, но вместо това се озова в неловка прегръдка. — Чакай малко! Нека те запозная с останалите.
	— Останалите? — запита Олънби с дяволита усмивка. — Значи приключението ти не е самотно?
	— Този път не — усмихна й се Джейд в отговор.
	Докато Мадок стискаше ръката на Олънби, за миг изпита странното чувство за дежавю, все едно че се вижда отново със стар приятел. Отдаде го на стихийните реликви, които имаха свойството да изкривяват реалността около себе си. След като приключиха със запознанствата, Олънби ги отведе в офиса си, където предметът, заради който бяха пропътували половината свят, стоеше най-невинно на бюрото до лаптопа й.
	Щом очите му попаднаха върху него, Мадок бавно пое дъх в очакване и усети подобна реакция и у другите. Джейд, единствената от групата, която не беше ставала свидетел на необичаен феномен, свързан с Апекса или със сферата, зяпна за миг изумено към другите, после се приближи до обсидиановото огледало.
	Реликвата беше с диаметър приблизително петнайсет сантиметра и бе оформена като сълза, а в източеното като дръжка удължение в единия край бе пробита дупка, сякаш трябваше да се окачва на гвоздей или да се носи като огърлица. Твърдото вулканично стъкло даваше отражение като огледало, само че значително по-мрачно.
	След сякаш цяла вечност Джейд се обади:
	— Е? Нещо?
	Мадок погледна към Кисмет, който стискаше Апекса в лявата си ръка, сякаш се опитваше да призове силата му. Миг по-късно протегна дясната и докосна огледалото, но нищо не се случи.
	— Да опитаме ли със сферата? — предложи Роуз, като поклати многозначително раницата си.
	Кисмет поклати отрицателно глава.
	— Не мисля, че ще ни помогне. Това не е правилното огледало.
	— Фалшиво ли е?
	— Не непременно — обади се Олънби иззад тях. На лицето й имаше леко объркано изражение, сякаш не беше съвсем сигурна защо посетителите й бързат да заявят, че е възможно артефактът да не е автентичен. — Както казах на Джейд, произходът на предметите от колекцията на Дий така и не беше доказан със сигурност. Имаме само устното потвърждение на Хорас Уолпоул, че е било притежание на Дий, но със сигурност е ацтекско огледало. В това няма съмнение. Уолпоул го получил от лорд Фредерик Кемпбъл през 1771 година и твърдял, че е огледалото за гадаене на Дий. Това трябва да е било век и половина след смъртта на Дий и в периода между тези събития огледалото не се споменава никъде. — Усмихна се отново, сякаш нещо лично я беше развеселило. — Да не забравяме, че Уолпоул е бил писател, така че е възможно да е измислил цялата история. Писателите, както знаете, понякога го правят.
	Боунс въздъхна обезсърчено.
	По-рано вече бяха обсъдили възможността, дори вероятността, че огледалото в Британския музей може би не е димното огледало, описано в ръкописа на Дий, и какво би означавало за тяхното търсене, ако се окажеше, че наистина е така, но Мадок все още не беше готов да хвърли хавлията.
	— Кога музеят е придобил огледалото?
	— Мисля, че през 1966 година — отвърна Олънби.
	— Половин век след изчезването на Адам Гарал — додаде Кисмет. Всички се бяха съгласили да не замесват името на Джон Едуард Грейс.
	— Къде се е намирало междувременно? От 1771 до 1966 година? По-специално къде се е намирало в началото на двайсети век?
	Олънби заобиколи бюрото си и отвори лаптопа си. Натисна няколко бутона, след което започна да чете на глас:
	— През 1906 година е било изложено на търг в „Сотбис“, като част от колекцията на Холингуърт Магниак, но след това било изтеглено от аукциона. Хмм. Магниак е бил колекционер на средновековно изкуство. Умрял през 1867, но синът му Чарлз запазил колекцията му до смъртта си през 1891 година. Нищо не се споменава за нея, докато музеят не се сдобил с колекцията от преподобния Р. У. Станард през 1966 година. Ще трябва да се поразровя още, за да разбера как се е озовала в наши ръце.
	Мадок се обърна отново към останалите.
	— Не ми звучи така, сякаш точно това огледало е минавало от ръка на ръка в средите на окултистите.
	— Тези огледала не са чак толкова редки — поясни Олънби. — Доколкото знам, точно това е свързано с доктор Джон Дий, но кой би могъл да каже дали наистина с така?
	— А другите? Къде можем да започнем търсенето си?
	— Преди година щях да ви кажа да отидете при Джералд Рош. Ако не се намира в частна колекция, подобен предмет навярно би се озовал в Музея на магията в Плимут — поклати недоволно глава Олънби. — Става дума за Черна магия с голямо „Ч“.
	Боунс изкриви черти в изражение на престорено учудване.
	— Чагия?
	— Наистина ли има такова място? — пренебрегна шегата на приятеля си Мадок. — Звучи ми като капан за туристи.
	— Сигурно правят нещата както трябва, защото са изненадващо добре снабдени с пари. — Олънби погледна към Джейд. — Повечето от ръкописите от колекцията на Рош се озоваха там.
	— Ако Гараловото копие на „Либер Лоагает“ се с озовало там — предположи Джейд, — може би това се отнася и за огледалото.
	Мадок си мислеше точно същото, но положи усилие да сдържи ентусиазма им.
	— Все е някакво начало.


>>>	14.

	_Плимут, Англия_
	Музеят на Черната магия, с голямо „Ч“ заемаше стара каменна сграда, която изглеждаше като някогашна крепост или църква. Постройката беше изградена така, че се долепяше до страната на голяма варовикова скала, а отпред се разкриваше гледка към Плимутския залив. Оттам „Мейфлауър“ беше започнал знаменитото си пътуване, откарвайки пилигримите към Новия свят. Не беше за чудене, че районът гъмжи от туристически атракции, включително аквариум на световно ниво, историческа цитадела и публичен басейн в стил ар деко, а също и двайсет и пет метра висок червено-бял фар, който някога се бе намирал на девет мили навътре в морето върху коварния риф, наричан Едистоун Рокс. Както се случваше с повечето морски курорти, нямаше много туристи заради студения сезон и ветровитото време, но магазините и атракциите бяха все пак отворени за търговия, включително и Музеят на Черната магия.
	Плимут се намираше на три и половина часа от Лондон с влак и на почти шест часа с кола, така че избраха първата опция. После хванаха такси от гарата, което ги откара направо пред вратата на музея. Изскочиха храбро под дъжда и побързаха да се скрият вътре, където зад гишето за билети стоеше млад мъж с дълга до раменете вълниста руса коса, облечен изцяло в черно. Мъжът ги поздрави с развеселена, макар и леко изненадана усмивка, която се затопли с няколко градуса, след като видя Роуз и Джейд.
	— Мислех си, че ще мога да хлопна кепенците по-рано — обяви той. — Явно стана добре, че не го направих.
	— Очевидно днес ни върви — промърмори Боунс.
	Купиха си билетите на съвсем умерената цена от 5 лири на човек, след което директно се насочиха навътре и започнаха да разглеждат експонатите, които, противно на очакванията на Мадок, бяха по-скоро информативни, отколкото сензационни. Изложението започваше от доримските времена с друидите и другите езически религии, които бяха поставили основите на уика* и другите модерни традиции в магьосничеството, след което преминаваше към историята на религиозното преследване на вещиците. То включваше дори онези, които не бяха виновни за нещо повече от това, че използват билки и други традиционни методи за лечение. В един момент Боунс се впусна в импровизирано представление на сцената с „теста за вещици“ от „Монти Пайтън и Свещеният Граал“.
	[* Съвременна паганистка религия с духовни корени в най-древното изразяване на почит към природата. — Б.пр.]
	— И така, ако тя тежи колкото една патица — заяви Боунс с ужасна версия на британски акцент, като сочеше към Джейд, която му отвърна с унищожителен поглед, — значи е направена от дърво.
	— И следователно? — продължи един глас зад тях с много по-убедителен акцент.
	Всички се обърнаха и откриха, че младият мъж, който им беше взел парите на входа, тъкмо влиза в галерията.
	— Е вещица! — изкикоти се Боунс.
	Погледът на Джейд мяташе кинжали към него.
	— Може би трябва да те превърна в тритон. Не, чакайте малко! Това ще бъде твърде добре.
	— Тук харесваме вещиците — обяви младият мъж, гледайки Джейд със сияйна усмивка.
	Джейд се усмихна нерешително.
	— Не съм вещица. Но все пак благодаря.
	— Тогава може би богиня? — рече мъжът с намигване.
	Боунс изсумтя отвратено, но Мадок, който усети, че Джейд може би ще успее да се възползва от вниманието, на което се радва, го сръга в ребрата. Боунс изгрухтя, но не каза нищо повече.
	Явно го беше разбрал.
	— Тъй като в момента не сме особено натоварени — продължи младият мъж, — реших, че мога да проверя как върви турът ви. Казвам се Арамис — протегна ръка. — Арамис Блек.
	Мадок превантивно ръгна повторно Боунс в ребрата.
	Джейд стисна протегнатата ръка и бързо представи останалите само с първите им имена.
	— Ако имате някакви въпроси — добави Блек, — ще положа всички усилия, за да ви отговоря.
	— Всъщност — рече Джейд чухме, че имате една от най-добрите колекции от ръкописи на Дий. Надявахме се да можем да разгледаме част от тях.
	Блек, изглежда, отново бе приятно изненадан.
	— Виждам, че не сте дошли тук на шега. Да, права сте. Имаме цяла стая, посветена на Дий. Той е бил първият, който е успял да прокара мост между духовната сфера и научното разбиране. Неговите трудове са основата на нашето изследване на магията.
	— За черната магия с голямо „Ч“ ли става дума? — попита Боунс.
	Блек сякаш не го чу.
	— Стаята на Дий е право напред, но се боя, че ръкописите, за които попитахте, не са изложени. Запазени са за учените.
	— Ние сме учени — натърти Джейд, след което кимна към Боунс. — С изключение на него. Той е просто идиот. Аз съм археолог. Роуз е професор по история. Интересът ни към ръкописите е академичен.
	— Трябваше да подбера по-внимателно думите си — отвърна мъжът. — Това, което исках да кажа, е, че са запазени само за посветените.
	Мадок усети, че отговорът поставя на изпитание търпението на Джейд, затова пристъпи напред.
	— Значи това място не е просто музей. То е също и храм?
	— И така може да се каже.
	— А вие, предполагам, не сте просто някой, който работи зад щанда.
	— Не. Аз съм адепт и освен всичко останало съм историкът на Ордена.
	— Ние не сме посветени — рече Кисмет. — Но моят прадядо е бил. Адам Гарал.
	Блек повдигна скептично вежди.
	— Адам Гарал е прадядо ви?
	— Прапрадядо всъщност, но да. Чували ли сте за него?
	— Бил е велик магьосник. Един от най-големите. Ако не беше изчезнал… — Блек поклати глава така, сякаш загадката отпреди цял век все още е източник на печал. — Бил е един от основателите. Стожер на движението. Кроули си е присвоил всички заслуги, но Гарал е бил първоизточникът. Истинският Терион*. Някои твърдят, че той се е издигнал над тази реалност.
	[* Терион (гръцката дума за звяр) е телемитско божество, заимствано от Кроули. — Б.пр.]
	— Знам, че преди изчезването си е изучавал „Либер Лоагает“. Опитвам се да мина по стъпките му, така да се каже. Да разреша старата семейна мистерия. — Усещайки, че е на прав път, Кисмет извади подвързания с кожа дневник и го отвори, като показа ярко оцветената карта таро. — И може би да науча нещо повече за това.
	Очите на младия мъж станаха големи като чаени чинийки.
	— Нали не е зле за група непосветени? — засмя се Боунс.
	Блек вдигна очи от картата и се взря в Кисмет със смесица от страхопочитание и ужас.
	— Къде я намерихте?
	Кисмет повдигна дневника си.
	— Сред семейните книжа.
	Блек събра пръстите си в жест, който можеше да означава или че е дълбоко замислен, или че се опитва да ги омагьоса.
	— Това би било значимо допълнение към колекцията ни. Може би ще успеем да постигнем някакво споразумение.
	Кисмет се престори, че обмисля офертата.
	— Документите са лични, но може би бих се съгласил да ви предложа тази карта под наем за неопределено време. Вижте какво ще ви кажа. Дойдохме тук, за да търсим обсидиановото огледало на доктор Дий.
	— Огледалото на Дий се намира в Британския музей в Лондон — отвърна Блек, може би прекалено бързо.
	— Виждали сме го. Смятам, че и двамата знаем, че не е истинското огледало.
	— Имаме други огледала в колекцията — неопределено отвърна Блек. — Не вярвам някое от тях да е исторически свързано с доктор Дий. Няма проблем да ги видите, но ако предлагате размяна… Е, не мога да позволя подобно нещо.
	— Може би ще трябва да поговорим с някой друг? — предположи Джейд.
	Блек се намръщи, но след това кимна с глава.
	— Права сте, разбира се. Незабавно ще позвъня на директора. Защо не продължите с обиколката? В спиритуалистическата колекция има няколко магически огледала, веднага след стаята на Дий. — Изглеждаше така, сякаш иска да добави още нещо, но после промени решението си и просто излезе, без да каже нищо повече.
	Когато той се отдалечи, Боунс се изсмя.
	— Арамис Блек? Сериозно ли?
	— Имам чувство, че вече сме водили този разговор — обади се Джейд.
	— Както кажеш — сви рамене Боунс. — Във всеки случай с удоволствие бих играл на покер с него.
	Мадок кимна.
	— Определено знае нещо за огледалото. Видя ли как реагира, когато спомена името на Адам Гарал?
	— Видях — замислено поклати глава Кисмет. — И съм съгласен, че не ни казва всичко. Но сега той е на ход.
	Продължиха разходката си сред експонатите. Стаята на Дий беше същинско светилище на окултния учен. Стените бяха покрити с увеличени фотографии на страници от „Либер Лоагает“ и други примери на енохиански скриптове, а и доста на брой копия на артефакти, както и няколко, които претендираха да са истински. Имаше дори диорама на Дий и Кели, седнали заедно. Първият се беше привел над отворена книга и пишеше, докато вторият се взираше в малка кристална сфера, поставена над характерната магическа диаграма, известна като „Сигилум Дей Аамает“ — символа на Живия бог — звезда със седем върха, която обграждаше петолъчка, като двете бяха надписани с имената на бог и няколко ангели.
	След стаята на Дий дойде изложението, което документираше преследванията на вещиците както в Англия, така и в американските колонии. Не се забавиха тук, а преминаха към експонатите, които засягаха появата на спиритуализма и окултизма в края на XIX и началото на XX век. Мадок с изненада научи, че и двете произлизат от сериозни, макар и погрешни научни изследвания относно природата на вселената и на човешката душа. Подобно на Дий — християнин, който смятал, че комуникира с ангелите, по-голямата част от системата на вярванията на спиритуалистите и окултистите — предимно хора като Алистър Кроули — произлязла от традиционните религиозни вярвания като християнството и еврейския мистицизъм. Една от витрините обясняваше причините за добавянето на думата „черна“ пред магия. Кроули решил да добави думата с голямо „Ч“, за да разграничи онова, което наричал „науката и изкуството да предизвикаш промяна като резултат на волята“, от обикновената ловкост на ръцете, използвана от фокусниците в представленията.
	Мадок си помисли, че експозицията е увлекателна и в същото време малко объркваща. Онези, които вярвали в магическата система на Кроули, наричана също така Телема, го правели с трескава енергия, като извършвали ритуали, вариращи от абсурдното до обезпокоителното. Разбира се, същото би могло да се каже за обредите на повечето религии. Какво беше например причастието, ако не ритуал, целящ да спечели благоразположение — спечелване на определени услуги в духовната сфера посредством консумацията на Божията плът и кръв. Желанието да се властва над живота и смъртта беше напълно в човешката природа. Всички религии представляваха съгласувано усилие за постигането на тази власт. Магията не беше по-различна.
	Въпреки това Адам Гарал беше използвал окултни знания, за да намери Апекса. Беше ли успял посредством магическите си изследвания да отключи наистина свръхестествени сили? Или просто беше извадил късмет и бе направил откритието случайно, търсейки нещо друго и приемайки погрешно случайността за божествена намеса?
	Мадок не сподели тези размишления с останалите. Беше заинтересуван не толкова да разбере каква е силата на стихийните реликви, колкото от това да ги опази от попадането им в погрешните ръце. Усещаше, че Кисмет има същата мисия.
	Блек се върна с нетърпелива усмивка на младежкото си лице. Приближи се до тях и обяви със затворнически шепот:
	— Преди не можех да ви го кажа, но… — очите му прескачаха между тях напред-назад, може би прекалено драматично — Знам защо сте тук. Огледалото, което търсите… „Магна на илюзията“*. Първата стихия. Ще ви отведа при него.
	[* Великата илюзия. — Б.пр.]


>>>	15.

	Сивото небе беше потъмняло с няколко степени през време на кратката им разходка из музея. Мадок знаеше, че падането на нощта не е далеч. Упоритият ръмеж, който не можеше да бъде напълно квалифициран като дъжд, продължаваше да мокри света, но вълните, които се разбиваха в недалечния вълнолом Маунт Батън, намекваха, че бурята все още предстои. Мадок се взря в продължение на няколко секунди в бурното море, после се обърна и огледа оценяващо лодката, която Блек приготвяше за отплаване. Седем метровата „Зодиак Про 650“ — твърдокорпусна надуваема лодка или, както още ги наричаха, РИБ* — беше идеална платформа за гмуркано и други подобни практически и развлекателни занимания, но не беше най-доброто решение за подобни климатични условия.
	[* От английски Rigid-Hulled Inflatable Boat (RHIB), т.е. твърдокорпусна надуваема лодка. — Б.пр.]
	— Може би трябва да изчакаме до сутринта — подхвърли той.
	— Обикновено в този момент щях да направя коментар, че Мадок се държи като глезльо — обади се Боунс, който беше притиснал здраво ръце към гърдите си, сякаш си спомняше наново за антарктическия студ. Всички бяха леко влажни от кратката разходка до залива, но това не беше нищо в сравнение с мокротата, която ги очакваше по вода. — Но само сега, по изключение, ще се съглася с него.
	Блек дори не откъсна очи от заниманието си.
	— Трябва да изминем съвсем кратко разстояние — обяви той и посочи към земната маса от другата страна на залива — остров Дрейк. Ей там. Намира се само на миля и половина. Времето само ще става по-лошо, така че ако не отидем сега, може да ни се наложи да чакаме с дни.
	— Защо точно там? — запита Джейд.
	— Защото там пазим Магна на илюзията. Имаме… — запъна се, сякаш се мъчеше да намери правилната дума — охраняем обект. Частен имот, където посветените могат да практикуват, без да бъдат разсейвани. — Покатери се с труд върху надутите понтони към мястото на кормчията по средата на лодката, навлече оранжевата спасителна жилетка, след което се настани зад кормилото. — Ще ви разкажа всичко по пътя.
	Мадок размени поглед с Боунс, после и с Кисмет. И двамата свиха рамене. Разбира се, че щяха да отидат; какъв друг избор имаха? Блек командваше парада и не изглеждаше особено склонен да отложи пътуването. Освен това беше прав относно времето. Като военноморски тюлени, Мадок и Боунс бяха извършвали операции дори в по-лоши условия с помощта на твърдокорпусни надуваеми лодки, подобни на „Зодиака“ на Блек.
	Когато всички се бяха качили на борда и бяха сложили спасителните си жилетки, Блек запали извънбордовия двигател и отплава, като се придвижваше внимателно, докато не се отдалечиха от кея и не навлязоха в зоната на канала. Щом веднъж излязоха на свободно трасе, подаде газ, докато клинообразният полиестерен корпус на „Зодиак“ не започна да цепи талазите. Подобно преживяване би било вълнуващо в слънчево време, но под сивия дъждец изглеждаше просто като изпитание, което трябваше да преживеят.
	Морето се поуспокои, щом наближиха северната страна на острова, която гледаше към Плимут, но небето продължаваше да се смрачава, което напомни на Блек да включи прожектора, за да освети пътя напред. Пресичането на залива им отне десет минути, през които Блек им разказа малко за тяхната цел.
	Наречен на известния изследовател и капер сър Франсис Дрейк, островът исторически бе изпълнявал ролята на платформа за разполагане на оръдия, с които да защитават Плимутския залив, докато подобни мерки не станали ненужни след Втората световна война. Известно време градът бе използвал острова с неговите изоставени казарми като приключенски момчешки лагер, но в крайна сметка го продали на предприемач, който така и не успял да построи нещо върху него. Въпреки че Блек не го каза съвсем директно, Мадок остана с впечатлението, че предприемачът или е бил посветен в окултното движение, или поне е получил пари, за да поддържа статуквото.
	— Как нарекохте огледалото? — запита Джейд. — Нещо за илюзията?
	— Магна на илюзията — отвърна Блек. Въпреки че почти му се налагаше да крещи, за да надвика шума около тях, тонът му остана благоговеен. — Било открито от Херонимо де Агилар и Гонсало дел Рио в пирамидата на Тескатлипока в Юкатан, в една зала от нефрит, в която имало само вход без изход. Попаднало в ръцете на сър Франсис Дрейк, който го донесъл в Англия, където кралица Елизабет го връчила на астролога си, доктор Джон Дий. Дий избрал името му. То е препратка към посланието на свети Павел до коринтяните: „Сега виждаме смътно като през огледало, а тогава — лице в лице; сега зная донейде, а тогава ще позная, както и бидох познат“. В това огледало се разкрили думите на ангелите, видението за неща, които предстояло да се случат, и невиждани места, но пророчеството е само илюзия на онова, което може да се случи, едно възможно бъдеще, зърнато в тъмното стъкло.
	„Зодиак“ се приближи до дългия пристан, който се подаваше от острова. Боунс се пресегна с дългата си ръка и се хвана за плаващия док, докато Мадок побърза да привърже лодката към кнехта. След като бяха подсигурили лодката, всички слязоха и последваха Блек върху хлъзгавия бетонен кей.
	В края на кея имаше стълбище, издълбано в скалната стена. Няколкото покрити с мъх стъпала преминаваха в пътека, която ги отведе покрай разрушената сграда. Там някога се бяха приютявали и хранили артилеристите, обслужващи батареите, които бяха защитавали града. Блек ги преведе посред изоставения комплекс, без да спре, следвайки пътеката, която извиваше назад към тъмната гора по билото на острова.
	Роуз настигна Мадок тъкмо когато казармите останаха зад тях.
	— Мадок — прошепна тя, — мисля, че сме близко.
	Той кимна утвърдително, но после се досети, че тя навярно не може да види жеста му.
	— Само се надявам да не е отново задънена улица.
	— Точно това имам предвид — отвърна Роуз. — Сферата. Реагира на нещо. Мога да усетя, че се размърдва в раницата. Помръдва, когато променим посоката си, като стрелка на компас. Мисля, че усеща огледалото.
	Мадок си спомни как бяха използвали наситената с адамантин томахавка като вълшебна пръчка, за да намерят сферата в Антарктида.
	— Апексът прави същото — прошепна Кисмет. — Мисля, че този път определено сме на правилното място.
	Сякаш чул разговора им, Блек обяви:
	— Намира се тук. — Светна с фенерчето си към ниска бетонна сграда, за която Мадок предположи, че бе служила като бункер или убежище под старите батареи. Във входа нямаше врата, нито пък стъкла на прозорците, но иначе постройката изглеждаше доста солидна. Блек влезе вътре, а тялото му за миг засенчи светлината, докато минаваше през входа. Мадок и останалите го последваха в редица.
	Голият под беше покрит с бирени кенчета, хранителни опаковки и стари одеяла — остатъците на градските изследователи и търсачите на силни усещания, които бяха идвали тук да се забавляват. Блек не обърна внимание на следите от нарушителите и отиде до далечната стена, където застана пред една метална врата, покрита с белеща се жълта боя. Дръжката на вратата беше махната и бе останало капачето, което се въртеше, за да скрие отвора на ключалката. Самата врата беше препречена с ръждясала желязна шина, заключена със солиден катинар. Подобни мерки за безопасност навярно биха спрели вандалите и нарушителите, но едва ли съответстваха на мерките за сигурност, които можеха да се очакват от мястото, където предполагаемо се пазеше свръхестественият артефакт.
	Блек извади ключ и отключи катинара, след което премести ръката си към липсващата дръжка. Завъртя капачето, сякаш искаше да махне капачката на буркан с туршия. На мястото му се откри малка цифрова клавиатура, която изобщо не изглеждаше разнебитена. Въведе код, след който се чу слабото изсъскване на разхерметизацията. Вратата започна да се движи и бавно се завъртя навън. Чак сега Мадок видя, че всъщност тя е само фасада, която прикрива тежък метален капак като на банково хранилище.
	Блек влезе в хранилището и миг по-късно се появи с фенерчето, мушнато под мишницата му, и с обшита с кадифе дървена кутия, която благоговейно носеше в две ръце. Удобно сгушено в кадифето на кутията, лежеше нещо, което изглеждаше като малък съвършено кръгъл прозорец към друго измерение. Дори без потвържденията от другите реликви Мадок разбра, че това е истинското огледало, само като го гледаше. Или по-скоро като гледаше в него.
	Кисмет, изглежда, също го разбра. Срещна погледа на Блек.
	— Мога ли да го докосна?
	— Разбира се отвърна Блек с глас, треперещ от вълнение. — Вие сте наследникът на Адам Гарал. Сигурно ще бъде вълнуващо.
	Кисмет предпазливо протегна ръка и докосна черното огледало… И я отдръпна назад, все едно го беше ударил ток.
	Погледна назад първо към Мадок, после към останалите.
	— Видя ли го…?
	Остави въпроса си недовършен. Мадок не беше видял нищо необичайно, но Кисмет явно беше.
	— Какво видя?
	Кисмет отвори уста да отговори, но я затвори и поклати глава. Обърна се към Блек, който продължаваше да го наблюдава със смесица от вълнение и почитание.
	— Кисмет? — повиши глас Мадок, след което повтори оставения без отговор въпрос — Какво видя?
	— Бях някъде другаде. — Кисмет се намръщи. — Но в същото време бях и тук. Всичко беше разбъркано.
	— Изумително! — обади се Блек. — Повечето посветени трябва да медитират с часове, преди огледалото да им разкрие нещо. И даже тогава виденията рядко са толкова живи.
	„Апексът му помага“ — помисли си Мадок, но не го каза на глас. Нямаше нужда доброволно да дават информация на Блек.
	— Опитай пак! — подкани го Джейд.
	Кисмет кимна и го направи, като наклони глава, сякаш искаше да концентрира погледа си върху тъмното стъкло. Челото му се смръщи съсредоточено. След миг вдигна отново глава и заоглежда изоставения бункер, но когато започна да говори, стана ясно, че не вижда същата реалност.
	— Пирамиди — прошепна той, като се обърна наполовина и източи шия, за да може да добие пълна 360-градусова видимост. — Всичко четири. Джунгла. Лед. Пустиня. — Поколеба се. — Небе.
	Боунс се наклони към Мадок и прошепна:
	— Пирамида в небето ли? — Мадок очакваше приятелят му да каже някоя шега, но вместо това Боунс пое в различна посока. — Може би описва НЛО?
	— Мисля, че съм виждал нещо подобно преди — продължаваше Кисмет. — Мисля, че е Вавилонската кула.
	Мадок направи връзката незабавно. Според библейската книга Битие наследниците на Нои се събрали, за да построят град и кула, която да бъде толкова висока, че да достига небесата. Високомерието им накарало господ да се намеси, за да им попречи, като „объркал“ езика на строителите, което ги накарало да се разпръснат по целия свят.
	— Разбира се — додаде Блек с глас все още изпълнен със страхопочитание. — Виждате храмовете на стихиите. Храмът в джунглата. Това трябва да е пирамидата, където са намерили Магна на илюзията. Символът на земята. Пустинната пирамида… Египетска ли е?
	Кисмет кимна бавно.
	— Изумително! — продължи Блек. — Това със сигурност трябва да представлява стихията на огъня. Вавилонската кула — зикуратът, който трябвало да стигне до небесата, би трябвало да символизира въздух. А ледът? Какво друго би могъл да значи освен вода. Чудя се къде ли се намира тя?
	Мадок хвърли на останалите настойчив поглед, за да ги накара да запазят мълчание за техните открития.
	Кисмет продължи да върти глава, оглеждайки различни места и неща, които само той можеше да види. Изведнъж простря ръце настрани, сякаш се мъчеше да запази равновесие. Горната част на тялото му започна да се накланя напред-назад, преди да успее да се стабилизира.
	— Сега се движа. Има линии, които свързват пирамидите. Подобни на жици или… На паяжина? Движа се по тях. Джунгла… Ехааа! Сега съм вътре. Губя ориентация така. Все едно съм в картина на Ешер. Стените… Ъглите… — думите му заглъхнаха за момент, но след това кимна. — Огледалото. Там е. Било е там. Винаги е било там.
	— Докато не са го взели — обади се Джейд.
	— Гледа в миналото — кимна Мадок.
	Кисмет се залюля безмълвно в продължение на няколко секунди, след което вдигна ръце.
	— Това е истинското, без съмнение. — Погледна към Мадок с разбиращ поглед, който сякаш казваше: „Получихме това, за което дойдохме“, после срещна погледа на Блек. — Благодаря ви. — Кисмет протегна дясната си ръка, предлагайки картата Магьосника. — Ваша е, както обещах.
	Блек се усмихна, но в изражението му нямаше нито добри чувства, нито благодарност. Индиректната светлина, която разпръскваше фенерчето, му придаваше вампирски вид.
	— Не можете да си тръгнете. Не още.
	Мадок потрепери от предчувствие за надвиснала опасност, но след това Блек поясни заявлението си:
	— Преживяхте откровение. Трябва да ми разкажете какво сте видели!
	Кисмет успя да се усмихне търпеливо.
	— Вече ви казах всичко, което видях.
	— Не мисля, че е така — обади се друг глас зад тях, женски глас, който не принадлежеше нито на Джейд, нито на Роуз.
	Мадок се завъртя, за да види новодошлата — жена с екзотичен вид и гарвановочерна коса, която беше втренчила очи в тях от вратата на бункера. Зад нея стояха още няколко фигури, но беше невъзможно да се различи колко. Имаше поне трима, всичките мъже, всичките облечени в черно. И всичките въоръжени.
	— Алия — обади се Джейд, като изсъска името, сякаш изричаше проклятие.
	Мадок разпозна името от разказа на Джейд за първата й среща с Кисмет. Алия Сирулиън, вдовицата на Александър Сирулиън, който беше откраднал Апекса от бащата на Кисмет и беше умрял при падането си от Хеопсовата пирамида.
	Алия направи крачка напред, влезе в бетонния бункер и освободи входа за останалите, които незабавно започнаха да влизат вътре. Не трима, а цяла дузина, всичките въоръжени с пистолети. Мадок и останалите бяха обкръжени в миг, а към всеки от тях сочеха поне два пистолета. Към всички, освен към Блек, който все така се усмихваше.
	Алия не откъсваше поглед от Кисмет.
	— Още не си ни казал всичко. Но ще го кажеш!


>>>	16.

	Ако внезапното появяване на жената беше изненадало Кисмет, той не го показа, нито пък изглеждаше дори малко изплашен.
	— Горката Алия! Все още се опитва да отмъсти за мъртвия си съпруг. Предупредих те какво ще се случи, ако продължаваш.
	Алия се изсмя горчиво, след което пристъпи по-близо.
	— Все още си мислиш, че става дума само за отмъщение.
	Посегна към гърлото му, но вместо да почне да го души, дръпна надолу яката му, което разкри Апекса, който висеше на врата му. Ахна изумено, после го дръпна с достатъчна сила, за да скъса връвта, на която беше окачен.
	Сега вече Мадок разбра какво става. Алия работеше заедно с Блек; най-вероятно беше част от тайния орден на магьосниците, а въоръжените мъже сигурно също бяха негови членове. Беше посветена, може би дори адепт — думата, която Блек бе употребил, за да опише себе си. Съпругът й навярно също е бил старши член на ордена, което обясняваше защо беше откраднал Апекса от бащата на Кисмет.
	Кисмет наклони глава, сякаш за да признае нейното превъзходство.
	— Разбирам. Значи сега имаш какво ти е нужно, за да намериш останалите стихии.
	Алия не го отрече. Стиснала в едната си ръка Апекса, тя се обърна и сложи другата си ръка върху Магна на илюзията. Затвори очи и остана така няколко секунди, после отново ги отвори, без да може да скрие разочарованието си.
	— Няма ли сигнал? — поинтересува се Боунс.
	Алия просто продължи да се взира в Кисмет.
	— Знаеш къде са. Всички те чухме. Четирите храма. Къде са те? Как стихиите се проявяват в този свят?
	Когато Кисмет не отговори, Алия се обърна към един от главорезите си — от онези, които държаха Джейд на мушка — и кимна. Мъжът незабавно сграбчи ръката на Джейд и я завъртя толкова бързо, че със сигурност щеше да я събори на земята, ако не я държеше. Придърпа я близо и забучи дулото на пистолета си в меката плът под челюстта й.
	Алия отново насочи вниманието си към Кисмет.
	— Ти ще умреш — делово заяви тя. — Честта го изисква. Но с останалите нямам какво да деля. Колко от тях ще трябва да убия, за да те накарам да ми съдействаш? Само един? — Вдигна ръка, готова да замахне надолу, за да даде сигнал за убийство.
	— Не. Нито един — с тих глас отвърна Кисмет. — Ще ти кажа точно какво видях. — Огледа се наоколо, като се постара да срещне очите на Блек и още няколко други. — Искам думата ти. Закълни се, в каквито богове вярваш, че ще ги пуснеш да си отидат невредими.
	Мадок очакваше предизвикателен отказ, но за негово изумление Алия просто кимна.
	— Кълна се.
	Обещанието не облекчи опасенията на Мадок, но поне за момента не можеше да се направи много.
	Кисмет пое дъх.
	— Видях четири пирамиди. Вече знаеш за две от тях. Храмът на Тескатлипока в Мексико. Хеопсовата пирамида в Египет. Третият храм беше в заледена земя.
	Алия изпусна дълго съскане, предупреждението, в което не можеше да бъде сбъркано.
	— Намира се в Антарктида — добави Кисмет.
	— А, значи затова отиде там. Не го отричай. Знам, че си пътувал дотам.
	— Бях там, за да намеря останките на Адам Гарал. Именно там намерих картата и дневника му. Останалото дори не го знаех допреди малко.
	Което беше почти вярно.
	Алия присви очи подозрително, но след миг, изглежда, прие логиката на отговора му.
	— Къде по-точно?
	— Боя се, че нямаше много видими забележителности наоколо. Може би ще успея да го открия с малко помощ от Гугъл.
	— Ами стихията? Видя ли я?
	Кисмет кимна бавно, без да издава нищо с очи.
	— Представлява сфера. От странен черен метал.
	— Значи четвъртата пирамида е Вавилонската кула?
	— Така мисля — поклати глава неуверено Кисмет и Мадок почувства, че наистина е объркан от онова, което беше видял.
	— Дори не знаех, че е истинска — промърмори Боунс. Подобно на Мадок, изглеждаше спокоен и невъзмутим, но под повърхността беше готов за действие.
	— Била е и не е била — намеси се Роуз. Отначало гласът й беше плах, но след това изправи гръб, сякаш събра кураж от факта, че успешно бяха скрили от нападателите, че притежават сферата. — Във Вавилон е имало пирамида, зикурат, наречен Етеменанки. Представлявала е храм на бог Мардук. Много учени смятат, че храмът е вдъхновил библейското описание на кулата. Името буквално значи „храм на основите на небето и земята“, което е интересно, защото в Библията строителите й възнамерявали да построят кула, която достига до небесата. Битие казва, че думата „Вавилон“ означава объркване, но по-вероятно произхожда от _bub-el_ — Вратата на бога.
	Мадок й кимна окуражително.
	— Все още ли съществува?
	— Не. Когато Александър Македонски завладял Вавилон през 331 година преди Христа, искал да я възстанови, но в крайна сметка решил просто да я събори и да започне наново. Умрял, преди новата кула да бъде построена. Останките обаче все още са там.
	Алия, която слушаше напрегнато, се сопна на Кисмет:
	— Стихията? Видя ли я?
	— Видях, но… — Той сбърчи чело. — Не съм напълно сигурен какво беше. Отначало помислих, че е меч. С едно острие и изкривен. Подобно на мачете.
	— Копие? — Гласът на Алия беше припрян шепот. — Това, което си видял, е било мечът на Александър Македонски, същият, с който разрязал Гордиевия възел.
	Мадок беше добре запознат с историята. Според легендата в града на Гордий във Фригия, която се намира в днешна Турция, имало волска кола, завързана за един стълб с немислимо сложен възел. Оракулът на Александър му предсказал, че ако успее да развърже възела, ще управлява цяла Азия, но когато опитите му да разреши проблема по стандартен начин се провалили, избрал по-решителен подход и просто разсякъл възела на парчета с меча си.
	— Звучи правдоподобно — обади се Мадок, като разсъждаваше на глас. — Четвъртата боя в картите таро са мечовете. Може би Александър е взел меча от храма във Вавилон и с негова помощ е разрязал възела.
	— Обаче има известно разминаване във времето — възрази Роуз. — Историята с Гордиевия възел се е случила през 333 година преди Христа. Това е било, преди да завладее Вавилон.
	Кисмет вдигна ръка.
	— Има и още. Беше меч, но след това беше нещо друго. Част от нещо, което приличаше на зелено стъкло. Плоско като плоча. Върху него имаше някакви следи. Сякаш имаше нещо написано, но не можах да го разпозная.
	Алия ококори очи и се обърна към Блек, с когото си размениха изумени погледи. Промърмори нещо, след което кимна.
	— Възможно ли е да е било изумруд? — попита на глас тя.
	— Да — кимна Кисмет. — Защо? Знаеш ли какво е?
	Алия го изгледа с поглед, който беше едновременно замислен и предизвикателен.
	— Мисля, че е било Табула Смарагдина. Изумруденият скрижал.
	Мадок погледна първо към Роуз, после към Джейд, но и двете не показаха, че знаят за какво става дума.
	— Чувал съм за него — рече Кисмет. Представлява алхимически ръкопис, нали?
	— Това е най-първият алхимически ръкопис — обясни Алия. — Откровенията на Хермес Трисмегист, известен също като египетския Тот, били изсечени върху плоча от нерушим изумруд. Поставя основата на Хермесовата традиция. Скрижалът бил открит и преведен през осми век от Балинас в кападокийския град Тиана. Подобно на библейските книги, текстът на Табула Смарагдина е бил възпроизвеждан много пъти, но местонахождението на оригиналния скрижал остава неизвестно. Възможно е Изумруденият скрижал да е бил там, във Вавилон, в Етеменанки, по времето на Александър Велики. Може би това е символиката в историята за Гордиевия възел: знание, остро като бръснач. А може би скрижалът, подобно на Магна на илюзията, сам по себе си е талисман с огромна сила. — Алия продължаваше да се взира в Кисмет, но част от гнева й отстъпваше пред студената пресметливост. — Нашата съдба е да го притежаваме. А твоята е да го намериш.
	— Значи ще се вслушаш в съвета ми? — отвърна с равен глас Кисмет. — Ще се откажеш от отмъщението?
	Усмивката на Алия беше остра и хладна като сабя.
	— Приятелите ти ще останат тук, като залог за доброто ти поведение. За тях ще се грижат добре, докато ти продължаваш да ни сътрудничиш. — Явно възнамеряваше да избегне отговора на въпроса му. — Заедно ще намерим ледената пирамида и когато имаме третата стихия, ще ги използваме, за да намерим Изумрудения скрижал.
	Кисмет издържа погледа й, но Мадок видя в очите му неизречено съобщение към него: „Приготви се!“.
	— Казах ти каквото видях — бавно рече Кисмет със спокоен и отмерен, но твърд като диамант глас. — Обеща да ги пуснеш.
	— И ще го направя — отвърна Алия. — Когато му дойде времето.
	— Не се бяхме разбрали така. Ти се закле.
	Усмивката на Алия стана колеблива. Обвинението явно я притесняваше, дори само заради факта че имаше публика.
	— Но това не е проблем — усмихна се Кисмет, — защото не бях напълно откровен с теб. Сега!
	Кисмет се придвижи с такава бързина, че дори Мадок, който го очакваше, беше напълно изненадан. Кисмет се хвърли към Алия като атакуваща гърмяща змия, но не нападна нея самата. Вместо това прокара ръка през събраните й длани, като измъкна Апекса от хватката й. Щом сграбчи талисмана, той се извърна от нея и се хвърли към Роуз с широко разтворени ръце, сякаш смяташе да я събори на земята.
	Точно така и направи.
	Частта от секундата, която му отне да стори всичко това, беше приблизително равна на времето на Мадок за реакция, който се поколеба миг повече, защото не беше сигурен къде да съсредоточи вниманието си. Джейд, с притиснатия към гърлото и пистолет, беше в най-непосредствена опасност, но да се опитва да отнеме пистолета от мъжа, който я държеше, определено беше лоша идея. С останалите, ситуацията също не беше много по-добра. Прецени, че може би има още частица от секундата, време, колкото да мигне, преди стрелбата да започне.
	„Но защо се хвърли към Роуз?“
	Мисълта едва намери време да прелети през мозъка му, преди отговора да дойде, и то по впечатляващ начин. За миг всичко се промени. Въоръжените мъже се прицелват, пръстите им се затягат около спусъците и след това…
	Мигване с очи.
	… всички са нападали по земята, отхвърлени назад и блъснати в стените. Сякаш огромен балон се беше надул внезапно като въздушна възглавница в кола след катастрофа, беше изпълнил стаята и бе изблъскал стрелците към стените, където ги държеше приковани. Повечето все още стискаха пистолетите и фенерчетата си, но ръцете, с които ги държаха, бяха обездвижени от невидимата сила. Алия и Блек също бяха сред тях. Преплетени като любовници, двамата се бяха проснали върху задната стена, близо до вратата на сейфа. Но въпреки това тежката врата все така си стоеше отворена, незасегната от ефекта. Мадок не беше почувствал нищо. Боунс и Джейд също бяха невредими, зяпнали от удивление, докато се опитваха да асимилират това, което току-що се бе случило.
	Роуз беше все още на земята, а Кисмет я покриваше, прегръщаше я… Не, не беше прегръдка. Ръцете му се пресягаха зад нея и се притискаха към кълбото в раницата й.
	Сферата!
	Сега Мадок си спомни как в антарктическия Аванпост водачът на ударната група на „Прометей“ беше използвал сферата, за да създаде около себе си непробиваем мехур от енергия, силово поле, което да го защитава от куршумите. Роуз се бе опитала да направи същото по време на последвалото бягство. Бяха се измъкнали невредими, макар Мадок да не можеше да каже дали това имаше нещо общо със сферата, или със способността на Роуз да я управлява. Но Кисмет беше успял да се възползва от силата на кълбото, като го употреби заедно с Апекса, за да разтопи леда от замръзналия труп на Грейс. Изглежда, че сега го беше направил отново.
	Кисмет стъпи на крака, след което подаде ръка на Роуз, за да й помогне да се изправи, но в същия момент ефектът започна да отслабва. Мадок видя как Алия отлепва едната си ръка от стената и се опитва с нейна помощ да избута настрани цялото си тяло. Хората й също бързо се освобождаваха от чезнещия ефект на силата.
	Кисмет погледна към Мадок.
	— Огледалото!
	Мадок бързо се огледа в търсене на кутията с Магна на илюзията. Беше паднала от ръцете на Блек и сега лежеше в средата на стаята. Хвърли се към нея и я взе, след което хвърли бърз поглед, за да се убеди, че съвършеният обсидианов диск е все още в нея.
	— Взех го!
	— Тогава да се махаме оттук!


>>>	17.

	— Само искам да попитам очевидното — обади се Боунс, докато се носеха по пътеката в тръс с бързина, доколкото позволяваше тъмнината. — Закъде сме се забързали толкова? Нали имаме трите магически финтифлюшки и очевидно знаем как да ги използваме. Ако се опитат да се закачат с нас, просто ги урочасайте.
	— Гледал ли си някога „Вълшебникът от Оз“?
	— Че има ли някой да не е?
	— Помниш ли как Дороти уби вещиците?
	— Разбира се — сви рамене Боунс. — Върху първата пусна една къща, а втората стопи с кофа вода.
	— Извадила е късмет. Два пъти. В бункера извадих късмет. Хванах ги неподготвени. Но знаят за тези неща много повече от мен и може би втори път няма да имам такъв късмет.
	Мадок се замисли над отговора му, като си спомни как Алия се бе опитала да използва Апекса заедно с Магна на илюзията — опита и се провали. Реши, че Кисмет не е прав. Когато опреше до ползването на силите на стихиите, магьосниците бяха също толкова в неведение, колкото всеки друг.
	Въпреки това беше най-добре да не слагат всичките си яйца в една кошница.
	Спуснаха се по хлъзгавите от мъх стъпала и побързаха да минат върху кея. Дъждът вече се беше усилил, а морето определено беше по-бурно. Щормовите вълни, които се разбиваха във вълноломите и идваха от всички възможни посоки, се блъскаха в скалите и хвърляха завеси от водни пръски над кея. Когато стигнаха до стъпалата, които водеха надолу към плаващия док, Мадок донякъде очакваше да види, че лодката им е изчезнала, откъсната от въжето си, но вместо това сега към кнехтовете бяха привързани три „Зодиака“. Както докът, така и надуваемите лодки се издигаха и спускаха цял метър с всеки талаз, които прииждаше под тях.
	Като по команда, Мадок и Боунс побързаха към най-близката лодка, задържаха я да не мърда, поне доколкото беше възможно, така че останалите да могат да се качат на борда. Роуз се качи първа и веднага щом седна, Мадок й предаде кутията с Магна на илюзията. Роуз я взе без коментари и я мушна в раницата при сферата. Джейд се качи след нея, но Кисмет ги подмина и отиде до следващия „Зодиак“.
	— Какво има? Прекалено си печен, за да се возиш с нас ли? — подвикна му Боунс.
	— Нямам намерение да се возя в нея — разсмя се Кисмет.
	Ръката му се спусна към кръста му и с шум, приличен на нокти, прокарани по черна дъска, издърпа огромен нож кукри от скритата му ножница. След това замахна и разсече яркожълтия надуваем борд. Въздухът заизлиза от пробитата секция със свистене. Лодката не потъна незабавно, но с намаляването на способността й да се държи на повърхността започна да слиза надолу и водата взе да се плиска над борда и да пълни корпуса й.
	— Явно пропуска вода.
	Кисмет направи същото и с другата лодка, после прибра ножа си в канията му и се присъедини към останалите, като се изкатери на борда при Роуз и Джейд. Мадок се качи след него и веднага зае лоцманското място, докато Боунс разхлаби, но не развърза напълно въжето около кнехта. Тъй като лодката все още се издигаше и спускаше като луда заедно с морето, действията им трябваше да бъдат идеално съгласувани. Ако я отвържеше в погрешния момент, вълните можеше да ги запратят към кея.
	След като се увери, че лостът за движението е в неутрална позиция, Мадок натисна бутона на стартера, форсира двигателя веднъж, втори път, след което погледна към морето, за да хване ритъма на прииждащите вълни. „Зодиак“ се спусна надолу след отминаването на една вълна и бързо започна да се изкачва заедно със следващата. Когато достигнаха до гребена й, Мадок викна:
	— Сега!
	Боунс сръчно размота въжето и скочи на носа на лодката. Тласъкът му накара предния край да се извърти настрана от дока. Щом лодката се наклони към задния край на вълната, започна да се спуска надалеч от пристана, като постепенно набираше скорост. В същия миг Мадок задейства витлата и подаде газ. „Зодиак“ се изстреля напред, но почти веднага навири нос, докато се катереше по следващата вълна.
	— Дръжте се!
	Лодката се наклони, катерейки се по течния склон, но щом наближиха до гребена на вълната, Мадок отпусна газта, за да не бъдат изхвърлени като ракета във въздуха. Инерцията им ги прехвърли над гърбицата, след което отново започнаха да падат.
	Увеселителното влакче продължи да ги подмята нагоре-надолу, докато се мъчеха да се отдалечат от остров Дрейк. Дъждът продължаваше да ги шиба, но щом навлязоха в по-дълбоките води на канала, движението им най-сетне стана малко по-равномерно. Мадок подаде повече газ и насочи носа на лодката към Плимутския залив. Градските светлини сякаш се люлееха нагоре-надолу, докато „Зодиак“ се носеше над бурното море, а обсипаният със звезди гоблен над тях се движеше, сякаш го дърпаше някакъв гигант.
	Но две от светлините бяха по-различни. Ниско над хоризонта, те не се движеха като останалите. По-точно самите те се движеха, независимо от неизменния градски пейзаж, който само изглеждаше, че се мести.
	Две лодки излизаха от пристанището и се насочваха към разбунтувания от бурята пролив.
	Вероятно не беше нищо необичайно. Двама рибари, които извеждат лодките си в дълбоки води, за да избегнат непрестанното им блъскане от пристъпите на бурята.
	Но инстинктът подсказваше друго на Мадок.
	Той отне от газта, което веднага отслаби безмилостните вибрации от ударите на корпуса във вълните, но в замяна направи главозамайващото издигане и спускане още по-отчетливо.
	Боунс пропълзя до него.
	— И ти ги видя, нали?
	Мадок кимна. Потисна желанието си да игнорира онова, което бе забелязал и което чувстваше. Ако не беше нищо особено, тогава нямаше значение, но ако беше, тогава отрицанието му само щеше да направи ситуацията по-лоша.
	— Мислиш ли, че оная смотана вещица се е обадила за подкрепления?
	— Възможно е.
	Кисмет се присъедини към тях.
	— Има още една възможност.
	— „Прометей“?
	— Може би просто са изчаквали, докато ние им вършим черната работа.
	— Копелета! — озъби се Боунс.
	— Типично за тях — потвърди чувствата му Кисмет.
	Мадок кимна.
	— В такъв случай как ще… залегни!
	Малките проблясъци светлина, които едва се забелязваха на фона на големите прожектори върху приближаващите ги лодки, елиминираха първата възможност.
	Определено не беше нищо.


>>>	18.

	Куршумите прелетяха над главите им със съскане, което се чу даже сред тътена на бурята и рева на извънбордовия двигател. След тях се разнесоха множество изстрели — специфичният звук на свръхзвукова карабина.
	— Някой смята ли да направи нещо по въпроса? — обади се Боунс. — Като например да създаде защитно поле?
	Роуз изтръска раницата от гърба си и я побутна към Кисмет.
	— Ти си експертът.
	Той поклати глава по-скоро в знак на примирение, отколкото на несигурност, и посегна към раницата, но преди да я вземе. Роуз я грабна обратно.
	— Мамка му! Забравих!
	— Какво забрави?
	— Не можем да използваме щитове.
	Над главите им прелетя още един залп, а после нещо удари борда на лодката. Въздухът засвистя от назъбената дупка във въздушната камера.
	Боунс се претърколи напред и шляпна грамадната си лапа върху дупката.
	— Проверете в сандъците. В някой от тях трябва да има набор за поправки.
	— Идиоти! — ядоса се Джейд, докато лазеше към носа на лодката, за да провери носовия сандък. — Ако ни потопят, ще изгубят всичките стихии.
	— Ако наистина са от „Прометей“ — възрази Кисмет, — няма да им пука. Имат достатъчно ресурси, за да ги извадят.
	Определянето на точната самоличност на нападателите им беше второстепенна задача за Мадок. Всяка изминала секунда ги доближаваше до стрелците.
	Той завъртя кормилото, насочвайки лодката рязко надясно, в остър завой на сто и осемдесет градуса. Светлините на Плимут избягаха настрани, заменени от оскъдното мъждукане на провинциален Корнуол. В далечината, може би на около две мили пред тях, се виждаше самотен сигнален огън — фарът върху Плимутския вълнолом, който отбелязваше западния край на дългата почти цяла миля изкуствена бариера, предпазваща входа на залива. Мадок насочи лодката право към него и даде пълна газ.
	Погледна към Роуз, която притискаше раницата към гърдите си, за да я предпази.
	— Роуз, защо не можем да използваме сферата?
	— Току-що си спомних нещо от книгите на Додж Долтън. Щитът е нещо като електрическо поле. Ако влезе в контакт с водата…
	— … Ще ни изпече — разбра я Мадок.
	— Може да се каже.
	Боунс погледна към тях през рамо и поклати глава.
	— Какъв е смисълът да имаш магически джаджи, ако не можеш да ги ползваш, когато ти потрябват.
	— Не мисля, че е истинска магия — отвърна Роуз. — Просто е технология, която не разбираме.
	— И така да е, пак не са ни от полза.
	— Комплект за първа помощ ще свърши ли работа? — попита Джейд, държейки в ръка бяла пластмасова кутия, украсена с голям червен кръст.
	— Има ли някаква лепенка в нея?
	Джейд отвори кутията и измъкна дебела бяла превръзка във формата на поничка със самозалепващи се краища.
	— Това ще помогне ли?
	Боунс сви рамене и се пресегна със свободната си ръка да я вземе.
	Тъмната, неосветена маса на остров Дрейк надвисна право пред тях. „Пак там, откъдето тръгнахме“ — помисли си Мадок, въпреки че зави настрани от кея под такъв ъгъл, че да заобиколят острова от лявата му страна. Докато го отминаваха, се зачуди дали Алия и хората й ги гледат от призрачните скали.
	Бърз поглед назад показа светлините на двете лодки, които ги преследваха, може би на около двеста метра, като поддържаха същата скорост като тях. Несъмнено бяха в обсега им за стрелба и въпреки че бурното море щеше да бъде предизвикателство дори за най-опитния стрелец, капризната госпожа Съдба лесно можеше да им обърне гръб.
	Смяташе да следва извивката на острова към южния му бряг, така че сушата да остане между тях и преследвачите, но все по-бурното море го принуди да изостави тази идея. Единственият начин да се справят с връхлитащите ги вълни бе да карат право срещу тях.
	„Колко ли време ще можем да издържим така?“ — зачуди се Мадок.
	Боунс изруга неприлично и хвърли ролката бяла лепенка в морето. Нямаше нужда Мадок да го пита какъв е проблемът; повърхността на въздушната камера беше прекалено мокра, за да позволи на лепенката да се задържи. Надуваемата лодка нямаше да потъне, поне не веднага, но камерата щеше да продължи да спада, корпусът щеше да гази все по-ниско и в крайна сметка морето щеше да си намери път навътре.
	— Не ни остава много — промърмори той. Беше време за нов план. И за нова лодка.


>>>	19.

	Твърдият корпус на „Зодиак“ изскочи върху брега на Плимутския вълнолом с отвратително скърцане, разтърси се и спря. Въпреки че се беше приготвила за неизбежното сътресение, Джейд замалко да изхвърчи над все по-меката въздушна камера. Изчака лодката напълно да спре, след което направи точно това, което за малко щеше да постигне сблъсъкът.
	Падна лошо, скалите под нея бяха хлъзгави и неравни, но в частицата от секундата, която й отне да се пльосне по лице, дойде една пенеста вълна, която скри повърхността. Неочакваният прилив, дълбок до коляно, не толкова смекчи падането й, колкото го удължи. Повлече я още два метра нагоре по скосения изкуствен риф, който удряше и дереше тялото й, а морската вода я заля през глава, като я ослепи и почти я удави.
	— Голям план, Мадок! — гневно викна тя.
	Въпреки саркастичния тон на забележката си Джейд знаеше, че навярно това беше най-добрият план при дадените бедствени обстоятелства. Беше наложително да се измъкнат от водата, защото преследвачите ги гонеха все по-нататък в зъбите на бурята, а лодката едва ли щеше да се задържи още дълго на повърхността.
	Изправи се с мъка на четири крака, грубите камъни дращеха кожата й, но пак не беше достатъчно, за да се покаже над водата. Енергията на вълната изведнъж обърна посоката си и водата се оттегли назад, като заплашваше да я повлече в морето, но Джейд се просна с разперени ръце и крака върху хлъзгавата скала, докато не усети, че водата вече не я тегли назад.
	Успя да забележи през премрежения си поглед тъмния силует на вълнолома, а над него нощното небе, което за миг се освети от сиянието на сигналната светлина на фара.
	Там трябваше да отиде, но планът на Мадок изискваше от нея първо да направи нещо друго. Тя обърна глава назад и огледа прибоя, но светлината вече загасваше, като я потопи в почти пълен мрак.
	— Роуз?
	— Тук съм.
	Гласът, който й отговори, беше слаб, по-скоро плюене и кашляне, отколкото вик, но миг по-късно Джейд усети, че нещо дърпа полите на ризата й. Посегна натам, хвана ръката на Роуз и я стисна здраво, защото се зададе нова вълна, която ги избута още по-нагоре върху вълнолома. Джейд се вкопчи с една ръка в скалите под себе си, а с другата в протегнатата ръка на Роуз, докато водата не се отдръпна. Но ярък блясък от фара освети небето над тях и им показа пътя, по който трябваше да минат, за да стигнат до издигнатото било на вълнолома. Освен това се видя Ник Кисмет, който стискаше другата ръка на Роуз.
	Билото на дългия миля вълнолом представляваше плоска асфалтирана платформа, широка около дванайсет метра, която се намираше почти изцяло над неуморния прибой. Със задружни усилия триото успя да стигне до върха точно когато сигналната светлина проблесна отново. Мадок и Боунс не се виждаха никъде, но Джейд лесно забеляза двете лодки, които се приближаваха към вълнолома, само на стотина метра от тях. Поклати глава и се съсредоточи върху собственото си оцеляване.
	Кисмет я подкани да тича напред. Мадок беше изкарал „Зодиак“ на около сто метра на изток от фара. Не много далеч, но върху билото на вълнолома щяха да се открояват на фона на небето и да станат лесни мишени за убийците от лодките. Единственото, което можеше да им помогне, беше това, че стрелците нямаха стабилна опора за стрелба. Не чуваше никакви изстрели, макар да бе възможно звукът им да се губи сред рева на прибоя, и се надяваше стрелците да са стигнали до същото заключение. Дори да беше така, основен приоритет си оставаше да се скрият зад фара.
	Основата на фара върху Плимутския вълнолом се разширяваше като поставка на лампион и беше почти два пъти по-широка от върха на маяка. Входът му гледаше горе-долу в посоката, от която току-що бяха дошли, но беше почти сигурно, че е заключен. Дори да успееха някак да го отключат, влизането им в автоматичната сигнална станция нямаше да им даде никакво предимство. Тъкмо обратното, щяха да бъдат хванати натясно, без изход. Затова подминаха вратата и завиха наляво, като заобиколиха фара по часовниковата стрелка, докато грамадната маса на постройката не остана между тях и въоръжените мъже. Кисмет спря, бръкна в раницата на Роуз, която носеше на гърба си, откакто бяха замислили този луд план, и извади сферата, докато Джейд и Роуз се придвижиха в противоположни посоки, за да държат под око преследвачите си.
	Не се наложи да чакат дълго.
	От позицията си от южната страна на фара Джейд можеше да ги вижда как напредват по вълнолома. Предположи, че са петима или шестима, въпреки че беше трудно да прецени колко голяма е групата, тъй като бяха скрити от дъжда и сянката. Щом се приближиха, се разделиха на две групи, които се насочиха в противоположни посоки от двете страни на фара. Джейд отстъпи и побърза да се върне при Кисмет. Роуз се беше върнала няколко секунди преди нея и вече съобщаваше новините на Кисмет.
	— Вие двете по-добре заемете прикритие — рече Кисмет, като притисна сферата към гърдите си. — Ако не се получи… По дяволите, даже да се получи, по-добре да не сте близо до мен.
	— Ако не се получи — отвърна му Джейд, — направо хвърляй тази топка в морето.
	— Нека само да повторя още веднъж — вмъкна Роуз. — Това е наистина ужасна идея. Ще се убиеш.
	— Не се безпокойте за мен — кимна той към ниската бетонна кубична постройка, която стоеше по средата между фара и водата. — Тръгвайте!
	Джейд нямаше идея какво е предназначението на яката сграда, но изглеждаше непробиваема за куршумите. Двете с Роуз побързаха да се скрият зад нея, но Джейд веднага надникна иззад ъгъла, за да види схватката.
	Чу викове, един от въоръжените мъже нареждаше на Кисмет да вдигне ръце. Кисмет не отговори и не помръдна.
	— Хайде! — прошепна Джейд и като си спомни предишните коментари на Боунс, добави: — Покажи им какво могат финтифлюшките!
	В продължение на няколко секунди не се случи нищо. След това всичко стана едновременно.
	Въздухът около Кисмет светна с яркостта на волтова дъга, придружена от оглушителния пукот на електрически разряд. Джейд затвори очи и отстъпи назад, но поражението вече беше нанесено. Образът на Кисмет — всъщност само един силует — заобиколен от дългите пипала на светкавиците, се беше отпечатал като стопкадър върху очите й. Остатъчният образ се разтвори в зеленото петно на временната слепота след светкавицата, но не й бяха нужни очи, за да следи какво се случва от другата страна на бетонната постройка.
	Пращенето и пукането на електричество, характерната миризма на озон във въздуха. Към тях се присъединиха други звуци и миризми. Пушечни изстрели, няколко. Сярната миризма на изгорял барут.
	„Кисмет!“
	След това почувства как нещо подобно на невидима паяжина докосва лицето й, придружено от неприятни тръпки, които обзеха цялото й тяло.
	— Роуз! Залегни!
	Джейд едва намери време да последва собствения си съвет, преди да удари светкавицата. Поне така се усети. Блясъкът от другата страна на бетонния куб беше толкова ярък, че дори през зелените петна в очите й светът се озари като на разсъмване. Последвалата гръмотевица разтресе земята и изкара въздуха от дробовете й.
	А след това — тишина.


>>>	20.

	След като нарочно изкараха „Зодиак“ върху вълнолома, Мадок и Боунс също паднаха във водата, но за разлика от Джейд, Роуз и Кисмет, останаха там, като наблюдаваха и изчакваха.
	И изчакваха още.
	Планът беше прост. Разделяй и владей, въпреки че в случая самите те щяха да разделят силите си. Кисмет, Джейд и Роуз щяха да излязат на брега с надеждата да привлекат повече убийци след себе си и — отново надежда — щяха да стоварят върху тях мощта на сферата, за да ги победят. Докато тримата се занимаваха с тази задача, Мадок и Боунс щяха да се снишават в буквалния смисъл на думата, оставайки частично потопени в прибоя, и да се крият зад останките от „Зодиак“, докато дойдат лодките. След като въоръжените мъже захапеха примамката, двамата щяха да се промъкнат на борда на една от лодките, да надвият останалия екипаж, след което двете групи щяха да се обединят и да се насочат обратно към Плимут, като изоставят своите нападатели на вълнолома.
	Прост план. И далеч от съвършенството.
	Изоставеният „Зодиак“, в който се бяха вкопчили Мадок и Боунс, едва се държеше на повърхността, като последователно се блъскаше във вълнолома от щормовите вълни, след което биваше извличан към морето. Температурата на водата беше хипотермичните 10 градуса, но двамата с Боунс бяха обучени да се справят и с по-сериозни условия по време на тренировките си като военноморски тюлени и можеха да преценяват възможностите си. Мадок реши, че ще могат да останат във водата поне половин час, ако им се наложи, може би дори повече. Нямаше да бъде приятно. Всъщност съчетанието от блъскането на вълните, студа и непрестанното врънкане на Боунс за това какво му се било смалило, си беше същински ад.
	Кисмет и останалите щяха да бъдат изправени пред различни проблеми. Кисмет вече два пъти беше доказал способността си да управлява тайнствения талисман и Мадок бе уверен, че новият му приятел отново ще се справи, но никой не можеше да предскаже какво ще се случи, когато опита да използва сферата, за да създаде електрическо поле в дъжда. Имаше съвсем реален шанс сферата да даде на късо и да ги остави беззащитни, или дори да убие с ток Кисмет, но той ги бе уверил, че е в състояние да се справи каквото и да се случи.
	Най-големият проблем с плана им беше, че всичко зависеше от това дали лошите щяха да направят точно това, което на Мадок му се искаше. Ако не захапеха примамката и не излезеха на вълнолома, за да преследват Кисмет и останалите, всичко щеше да бъде напразно.
	Но какъв друг избор имаха? „Зодиак“ нямаше да издържи още дълго. По-добре беше да го заменят с твърда земя под краката си. В най-лошия случай щяха да попаднат в патова ситуация, което беше по-добре, отколкото да се издавят в Ламанша.
	Не им се наложи да чакат дълго. Сиво-черните твърдокорпусни надуваеми лодки, военната версия на „Зодиак“, се приближиха предпазливо, с пуснати в обратен хол витла, след което дадоха малък напред, за да се задържат на около двайсет метра от скалите. Мадок преброи осем души — по четири във всяка лодка — като всичките бяха от глава до пети в черно бойно снаряжение. Или магьосниците на Алия имаха отдел за специални операции, което беше малко вероятно, или тези хора работеха за „Прометей“.
	Един по един по трима мъже от двете лодки скочиха безстрашно във водата. Изчезнаха под повърхността, за да се появят няколко секунди по-късно в разпенения прибой. Измъкнаха се върху скалите, като се придвижваха на четири крака като раци. Двамата кормчии осветяваха бреговата линия с прожекторите си, докато всичките шест мъже успеят да се измъкнат, след което форсираха двигателите си и оттеглиха лодките назад от вълнолома, така че да не бъдат в прибоя.
	— Ако ще го правим… — започна Боунс.
	— Знам — прекъсна го Мадок, като с мъка сдържаше зъбите си да не тракат от студ. — Аз поемам десния. Ти вземаш левия.
	— Нали? — изръмжа Боунс. — За да ме накараш да плувам по-далеч.
	Грамадният мъж потопи глава под повърхността и изчезна, преди Мадок да успее да му посочи, че няма разлика в разстоянията до двете РИБ лодки. Мадок поклати глава, мислено прецени разстоянието до лодката, след което си пое дълбоко дъх, гмурна се и заплува под вода.
	Подгизналите му дрехи намаляваха плаваемостта му до такава степен, че трябваше с усилие да се държи потопен. Тъй като можеше да задържа дъха си доста повече от две минути, нямаше нужда да излиза на повърхността, преди да е стигнал там, където искаше да излезе. Нямаше истински риск кормчиите на двете лодки да ги видят, освен ако не преместят прожекторите си право към мястото, където щяха да излязат на повърхността, но Мадок вярваше в закона на Мърфи — ако нещо може да се обърка, то ще се обърка — и се подготвяше съответно. Годините практически опит му даваха почти свръхестествено усещане къде се намира по отношение на другата лодка, но въпреки това си остави щедър прозорец за грешка, просто за всеки случай.
	Когато беше доста уверен в позицията си, той се остави да изплува на повърхността. Забеляза силуета на по-близката надуваема лодка още щом показа глава от водата — там, където я очакваше, на около петнайсет метра, точно по средата между него и прибоя.
	Идеално!
	Завъртя се така, че да е с лице към кърмата на лодката, и започна да се придвижва през водата с бавен бруст, като държеше само очите и носа си над водната повърхност. Отначало можеше да забележи само очертанията на мъжа, седнал на лоцманското място, но щом наближи и ъгълът му на виждане стана по-остър, мъжът се скри зад издадения извънбордов двигател.
	Доближи се, плувайки кучешката, протегна една ръка и я сложи върху корпуса на двигателя, за да остане на достатъчно разстояние от лодката, докато е готов за действие. Двигателят все още работеше на празни обороти, но това можеше да се промени всеки момент и без предупреждение. Последното, което Мадок искаше, бе някоя вълна да го хвърли към витлата точно когато набират скорост. Внимателно, така че да не предава вибрации през корпуса, се придърпа по-близо, като се придържаше за пластмасовата кърма, точно отдясно на кожуха на двигателя, а след това бавно, скришом започна да се издърпва нагоре, върху пластмасовия шурц и…
	Замръзна, когато осъзна, че гледа право в дулото на пистолет.
	„По дяволите! — помисли си Мадок. Колкото и да беше внимавал, мъжът някак беше усетил присъствието му. — Дотук бяхме с безшумното приближаване. Дано поне Боунс да има по-голям късмет“.
	Дулото беше само на няколко сантиметра от лицето му, достатъчно, за да може даже при слабата светлина да види, че е пригодено за 5.56 милиметрови патрони — някакъв вариант на „АК-15“. Определено не беше оръжие, което магическият орден на Алия би пуснал в употреба. Беше толкова близо, че при други обстоятелства щеше да бъде изкушен да сграбчи дулото, да го отмести настрани от лицето си и да го издърпа от ръцете на стрелеца, но несигурната му позиция върху кърмата на лодката правеше подобно действие рисковано. Не беше напълно невъзможно, но достатъчно рисковано, за да обмисли какви други опции има.
	Вдигна очи, погледна покрай дулото към лицето на мъжа, който държеше оръжието. Мъжът се усмихваше — голяма гладна усмивка, която накара Мадок да си помисли за Кумчо Вълчо и Червената шапчица.
	„Ой, бабо, колко са ти големи зъбите…“
	— Дейн Мадок! — възкликна ухиленият мъж, сякаш бяха стари приятели, които не са се виждали от години. — Е, бих излъгал, ако ти кажа, че съм изненадан да те видя. АБЧ, щях да съм разочарован, ако не беше опитал нещо подобно.
	През Мадок пробяга студена тръпка, която нямаше нищо общо с температурата на водата. Не разпозна лицето на усмихнатия мъж, но гласът не можеше да се сбърка. Или пък упоритата употреба на този израз.
	АБЧ!
	Това беше името, което беше дал на безликия водач на ударната група на „Прометей“, която се бе опитала да вземе от тях сферата в Аванпоста в Антарктида.
	— Не — прошепна Мадок. — Няма начин. Ти беше мъртъв!
	Мадок беше сигурен в това. АБЧ се беше набил на изкованото от адамантин острие на томахавката, която първо ги бе отвела до сферата, а след това бе събудила силата й. Брадвичката беше преминала през гърдите му. Нараняването беше смъртоносно. Убийствено, дори при най-добрите обстоятелства и незабавна медицинска намеса.
	АБЧ се ухили отново.
	— Но не за дълго.
	Една вълна разклати лодката под тях и водата обля Мадок, но оръжието, насочено към него, не помръдна.
	— Как е възможно?
	АБЧ се разсмя.
	— Питай брат ми. Не, почакай! Предполагам, че няма да имаш такава възможност. — Замлъкна за секунда, след което добави: — Защото, нали знаеш, ще бъдеш мъртъв.
	Мадок не обърна внимание на заплахата…
	„Брат ли?“
	… Но от другия край на карабината водачът на „Прометей“ изпъна рамене и сгъна показалеца си около спусъка.


>>>	21.

	Един ярък блясък, но не от свръхгорещия газ, който изтласква куршума през дулото на пушката право в лицето на Мадок, а от светкавица, която удари някъде покрай фара върху вълнолома, освети света. АБЧ измести очи настрани, вниманието му беше отвлечено само за миг.
	Мадок също се разсея от светкавицата, но разбираше, че не трябва да оставя мимолетния шанс да му се изплъзне. Прогони от главата си всичките си мисли за чудодейното възстановяване на врата си, заедно със загадъчните му думи „питай брат ми“, и рязко отмести главата си настрани точно колкото да се измъкне от пряката линия на огъня. В същия момент посегна с дясната си ръка и сграбчи дулото, като го блъсна в противоположната посока.
	Металът изведнъж стана горещ в ръката му и Мадок почувства разтърсващите удари в дланта си, щом оръжието започна да стреля, изпращайки без вреда куршумите калибър 5.56 в морето покрай него. Мадок се почувства така, сякаш ръката му е била ударена с чука на Тор, но не изпусна дулото. Вместо това извъртя тялото си и същевременно дръпна карабината към себе си. АБЧ все така стискаше дръжката на оръжието и не желаейки да я пусне, нямаше в какво да се хване, поради което залитна напред, преметна се през шурца и падна във водата.
	Мадок, който все още държеше дулото, се пусна от лодката и преметна лявата си ръка около водача на „Прометей“ в хватка, която прикова мъжа към него. Двамата потънаха под повърхността. Мадок усети, че мъжът се бори все по-отчаяно, и затегна още повече хватката си.
	Теглен надолу от тежкото си бойно снаряжение, резервните пълнители и тежката три и половина килограма карабина, АБЧ потъна като камък и повлече Мадок със себе си. Докато се спускаха, Мадок започна да брои секундите. Можеше да прецени дълбочината по нарастващото пукане в тъпанчетата си. На три метра просто се чувстваше дискомфортно. На шест вече стана болезнено. Започна да движи челюстта си и да изпуска въздух през носа си, за да изпука ушите си и да изравни налягането. Това му даде само няколко секунди облекчение, през които се спуснаха още няколко метра надолу.
	„Десет… Единайсет…“
	АБЧ вече се мяташе като бесен в отчаян опит да се освободи, но Мадок не го пускаше. Изведнъж спускането рязко спря. Заради цялото гърчене Мадок дори не беше усетил мекото докосване на пясъчното дъно под тях.
	Някъде около четиресет спазмите на АБЧ станаха още по-буйни. После той се стегна като дърво и изцяло спря да се движи. Дробовете на Мадок започваха да горят от нуждата да си поеме въздух, но той задържа същото положение още малко, за да бъде сигурен. Беше напълно убеден, че мъжът е мъртъв, но мислеше същото и след схватката им в Аванпоста.
	„Ти беше мъртъв… Но не за дълго… Питай брат ми.“
	„Брат ми!“
	Когато стигна до шейсет, Мадок освободи хватката си, блъсна настрани неподвижното тяло на неуспелия кандидат-убиец и заплува към повърхността. Надяваше се Боунс да е имал по-голям късмет от него. Освен това се надяваше Джейд, Роуз и Кисмет да са преживели сблъсъка си с остатъка от ударната група на „Прометей“. Възможно беше странният електрически разряд да е бил просто гръмотевица, но инстинктът подсказваше на Мадок, че не е било нещо толкова обичайно.
	Изкачването към повърхността му отне още трийсет секунди, което поставяше на изпитание дори необичайния капацитет на неговите дробове. Когато най-сетне изскочи над водата, единственото, за което можеше да мисли, бе да вдъхне свеж въздух. Вдиша дълбоко няколко пъти, като изкашляше проникналата в устата и носа му морска вода, след което започна да търси надуваемата лодка.
	Някакъв прожектор светна право в очите му. Примигна и извърна очи, но в същия момент нещо го удари по главата. Ударът не беше достатъчно силен, за да му причини истинска болка; по-скоро го усети така, сякаш някой го беше тупнал с боксова ръкавица. Миг по-късно усети предмета да се удря отново в него и разбра какво е — най-обикновен спасителен пояс.
	— Няма ли най-сетне да го хванеш? — викна му Боунс. — Все едно че се държиш за оная си работа. Щото нямам никакво намерение да влизам да те вадя.


>>>	22.

	Мадок се ухили, а светлината най-сетне се отмести от лицето му. Той промуши едната си ръка през дупката на пояса и го притисна към гърдите си, а Боунс започна да го издърпва. Едва забелязваше очертанията на РИБ лодката, може би на около шест метра от него, а приятелят му го дърпаше така, сякаш е риба, която ще спечели награда.
	— Винаги правиш нещата по най-трудния начин — рече Боунс, като се наведе и издърпа Мадок през борда.
	— Повярвай ми, не беше мой избор. — Мадок реши да не споделя новините за самоличността на мъжа, с когото току-що се беше борил. Това можеше да почака. — Някакъв знак от останалите?
	— Нищичко. Само голямата светкавица и след това нищо. Видя ли я?
	Мадок кимна, но не изказа страховете си относно това, което тя може би значеше. Надигна се в седнало положение.
	— Изкарай ни до брега. Ще отида да проверя.
	— Тъкмо си мислех, че ще искаш да го направиш. Ето. Намерих го… може би по-точната дума е „наследих го“. Може да ти потрябва. — Боунс му подаде автомат карабина „М4“ ако Мадок не грешеше — след което се обърна и зае мястото пред пулта за управление. Надуваемата лодка се устреми напред. Няколко секунди по-късно Мадок отново беше във водата и се катереше нагоре по скалите.
	Щом излезе извън прибоя, приготви карабината за стрелба и тръгна нагоре по склона на вълнолома. Спря точно под билото и огледа пътеката за някакви признаци на активност, вражеска или приятелска. През няколко секунди фарът осветяваше под ъгъл околността, но освен бурното море и постоянния дъжд, който плющеше по паважа, всичко беше неподвижно.
	Вдигна карабината и погледна през прикачения към нея холографски мерник на фирмата „ЕОТек“. После постави пръста си на спусъка и се насочи към извисяващата се постройка. Движеше се бързо, с къси крачки, като пристъпваше от пета към пръсти, за да поддържа сцеплението си с повърхността и да не се препъне в нещо, което не с видял. Стигна до основите на фара за по-малко от минута. Зави наляво с намерението да заобиколи фара по посока на часовниковата стрелка, но само след няколко градуса от дъгата чу нещо над тътена на бурята.
	Гласът на Джейд. Броеше. И ругаеше.
	— Пет… шест… седем… осем… Дишай, дяволите да те вземат!
	Мадок побърза в посока на звука, като свали оръжието, но остана готов да заеме по-агресивна стойка при първия знак за опасност.
	Нямаше такава нужда обаче. Щом подмина южната страна на кулата, забеляза останалите в мигането на маяка. Роуз стоеше безпомощно, а коленичилата Джейд натискаше гърдите на Кисмет с кръстосани длани, броеше и ругаеше. Когато стигна до петнайсет, се наведе и вдъхна в устата му.
	Сферата лежеше само на няколко крачки от тях и изглеждаше толкова смъртоносна, колкото градинска декорация.
	Мадок се втурна към тях с вик:
	— Какво се случи?
	Роуз се сепна от гласа му, но след това се хвърли в ръцете му и се разрида.
	— Дъждът… Когато се опита да го използва… — запъна се, неспособна да намери думи, но Мадок вече беше я разбрал. Както се бе опасявала Роуз, опитът на Кисмет да използва сферата, за да създаде електрическо силово поле, бе довел до злощастни резултати. Явно все пак не беше пълен провал. Убийците на „Прометей“ бяха пометени, най-вероятно изхвърлени в океана, но Кисмет бе платил най-високата цена за тази победа. Токът беше минал през него, беше го ударил като светкавица и беше спрял сърцето му.
	Мадок пристъпи към действие. Джейд беше постъпила правилно, като бе започнала да му оказва първа помощ, но само това нямаше да спаси живота на Кисмет. Противно на онова, което показват във филмите, ритмичният натиск върху гръдния кош не може да стартира наново спрялото сърце. Дори вездесъщата права линия на монитора за ЕКГ е пълна измислица. Сърцето удря в ритъма, който поддържа живота ни, благодарение на електрическите импулси от мозъка, импулси, които продължават дори след смъртта. Електрокардиограмата представя електрическите сигнали, които карат сърцето да бие, а не същинската дейност на сърдечния мускул. Кардиопулмонарната първа помощ преди всичко служи да попречи на мозъчната смърт, като поддържа поток от наситена с кислород кръв към мозъка и органите, но единственият начин да се възстанови нормалният сърдечен ритъм, е с помощта на шок от дефибрилатор, а най-близкото подобно устройство се намираше от другата страна на Плимутския залив.
	— Сферата го направи, нали? — обърна се Мадок към Роуз. — Може би ще успеем да я използваме, за да пуснем отново сърцето му.
	Роуз ахна ужасена.
	— И да свършим като него ли?
	Мадок не беше съвсем сигурен. Кисмет имаше някакъв афинитет към сферата и към другите стихийни артефакти, афинитет, който, изглежда, никой друг не притежаваше. Освен АБЧ, разбира се.
	„Питай брат ми…“
	Мадок не знаеше как да го формулира с думи, затова реши просто да действа. Пристъпи напред, подготвяйки се мислено за възможността, че може би прави фатална грешка, и вдигна сферата.
	Нищо. Дори гъделичкане от ток не усещаше.
	— Дотук добре — обърна се и погледна Джейд и Кисмет. — Дръпни се! — предупреди я той.
	Джейд погледна към него. Устните й продължаваха да се движат, защото не спираше да брои, и само поклати глава.
	Роуз се втурна напред и застана между нет и другите двама.
	— Мадок, недей!
	Мадок беше готов да се опита да обясни какво ще прави, но в този момент цялото тяло на Кисмет се разтърси, сякаш се пробуждаше от кошмар, в който сънува, че пропада. После силно изохка.
	Джейд се отдръпна, сякаш не беше уверена дали това е някакво чудодейно съвземане, или реанимация в стил зомби. Мадок също беше предпазлив, но Кисмет просто седна и ги погледна объркано. Срещна погледа на Мадок и повдигна вежди с надежда:
	— Стана ли?
	„Ти беше мъртъв… Но не за дълго… Питай брат ми.“
	Мадок подаде ръка и му помогна да се изправи на крака. Кисмет скочи така, сякаш изпадането му в клинична смърт не беше нещо повече от освежителна дрямка. Мадок не пусна ръката му и го придърпа още по-близо до себе си.
	— Запознах се с брат ти — каза му с тих глас, почти шепот. — Трябва да поговорим.


>>	Епилог: Последната стихия

	Същата нощ, докато пътуваха с влак към Лондон. Кисмет им разказа цялата история, като започна с първия си сблъсък с „Прометей“ и мъжа, за когото сега вече знаеше, че е отчужденият му брат. Първият му поглед зад онова, което нарече „небесната завеса“, го беше изпратил по пътя на откритията — не само относно истинската природа на реалността и духовността, но и на загадката, която започнала в деня на собственото му раждане.
	Разкри, че Кристиан Гарал не е истинският му биологичен баща. Осиновил го малко след раждането му и последвалото го изоставяне. Това го знаел още като малко момче, но необичайните обстоятелства относно раждането и родителите си научил много по-късно. Адам Гарал не бил негов кръвен роднина, доколко Кисмет знаеше.
	Мъжът, когото Мадок наричаше АБЧ и който се беше представил на Кисмет като Улрик Хаузър, всъщност беше родният му брат близнак. Докато Кисмет беше израснал като син на пътуващ по цял цвят търсач на приключения и състезател с яхти, брат му бил възпитан да ръководи „Прометей“ — образование, което било надзиравано от майката, с която Кисмет никога не се запознал.
	— Твоята „вътрешна“ връзка — досети се Мадок на глас.
	Кисмет просто кимна.
	Беше не просто неизбежно пътищата на двамата мъже да се кръстосат отново; беше предопределено.
	Кисмет им разказа и за другите си приключения, като например спускането си в Черно море в търсене на Златното руно от древногръцката легенда или пък за битката си срещу един сатанински монах за контрола над въжето на Юда.
	— Чакай малко! — прекъсна го Боунс. — Юда, като брата предателя на Исус ли?
	— Според историята — кимна Кисмет — това било въжето, с което Юда Искариотски се обесил след предателството. Не знам дали е вярно, но понякога е по-лесно да избереш познатото зло.
	Боунс и Мадок размениха многозначителни погледи, но запазиха мълчание.
	Последният сблъсък на Кисмет с брат му — макар сега да не изглеждаше последен — включвал търсенето на тайната на безсмъртието. Макар отначало да бил скептично настроен, последвалите събития го накарали да повярва.
	Боунс поклати изумено глава.
	— Значи си безсмъртен!
	— Честно казано, не знам — отвърна Кисмет. — Може би някой ден ефектът ще се изгуби, но засега… Да, предполагам, че „безсмъртен“ го описва най-добре. Изглеждам около двайсет години по-млад, отколкото пише в шофьорската ми книжка.
	— Ако някога си взема някое красиво младо гадже, може би ще можеш да й дадеш малко от това, което имаш — подхвърли Боунс.
	— Ще си вземеш най-много с лявата си ръка — парира го Джейд.
	— Възстановявам се бързо — продължи Кисмет. — Дори след тежки наранявания. — Кимна към Джейд. — Ако пък не се подстригвам веднъж седмично, започвам да приличам на братовчеда То от семейство Адамс.
	Боунс отново тръсна глава.
	— Кисмет означава късмет, нали?
	— Щастие. Съдба. Успех. Ти си избери.
	— Ами мисля, че трябва да си най-щастливото копеле на тази планета.
	— Съдбата обича смелите — вмъкна Джейд.
	Кисмет се засмя безрадостно.
	— Повярвайте ми, не се чувствам особено щастлив.
	— Брат ти също е взел една доза, нали? — намеси се Мадок.
	Кисмет сви рамене.
	— Навремето не смятах така, но след като ти ми разказа, че си го видял, това е единственото заключение, което мога да направя.
	— Значи той ще продължи да се връща? — попита Боунс. — Също като Арни? — Снижи гласа си и изимитира комично силен австрийски акцент: — Ще се върне!
	— Освен ако не получи онова, което иска. Философският камък.
	— Значи ние трябва първи да го вземем, нали? — рече Джейд. — За да го използваме срещу него. Щом може да дава безсмъртие, сигурно може и да го отнема. — На лицето й се изписа вина, след което бързо погледна към Кисмет. — Ние, разбира се, ще внимаваме с него.
	Мадок погледна към Роуз, която държеше раницата със сферата и огледалото в скута си.
	Първо трябва да намерим четвъртата стихия. Изумруденият скрижал.
	Кисмет се взря в Мадок.
	— Нали знаеш, че не е нужно да го правиш. Това е моята война. И без да се хваля, имам девет живота. За разлика от теб.
	Боунс се разсмя.
	— Без да се хвалим, ама доникъде нямаше да стигнеш без нас. Да се попречи на лошите да завземат света е точно това, което обичаме да правим.
	Кисмет хвърли поглед към останалите.
	— От името на всички ви ли е казано?
	Джейд изсумтя презрително и поклати глава.
	— Пази боже! Но бях замесена, преди Боунс да се включи, така че вече имам запазено място.
	— Не ми се мисли какво би се случило, ако „Прометей“ спечели надпреварата — добави Мадок, — но знам, че ще имаме по-добър шанс, ако бъдем заедно.
	— Добре тогава — бавно кимна Кисмет. — Да действаме!


>	Книга трета
>	Магьосник

>>	Първа част: Адска седмица

>>>	Пролог

	_Наоколо беше пълен хаос_
	_Час след час тотална атака срещу всички сетива. Артилерийски симулатори и картечници стреляха безспир с халосни куршуми, а шумът прескачаше като искри по нервите ми. Димните гранати изпускаха смрадлив пушек. Вонята на човешко тяло. Стърженето на пясък по кожата, която вече е прежулена и кърви. Бягане покрай призивната вълна, където студените пръски ме обливат цезия, изпиват силата ми, докато не ми остава нищичко._
	_Най-лошото е онзи глас. Нисък и монотонен, едва различим от тътнещия прибой. Нямаше да мога да го чуя, ако не беше усилен от рупора, но всъщност резонираше в мен и ме повличаше, молекула по молекула, в черната бездна от отчаяние, като изсмукваше каквото бе останало от решителността ми._
	— _Не е нужно да продължаваш да го правиш — дудне гласът._
	_Знам, че не е прав._
	— _Можеш още сега да се качиш в пикапа ми. Приготвил съм ти горещ шоколад. Звучи добре, нали? Ела, позвъни с камбаната и ще ти налея чаша._
	_Чуват се няколко непокорни гласа:_
	— _За нищо на света, сержант!_
	_Моят глас не е сред тях. Дори да исках, не мисля, че думите щяха да излязат иззад тракащите ми зъби._
	_Гласът продължава да каканиже още известно време, като описва в подробности ефектите на хипотермията, а след това с нещо, което звучи почти като съчувствие, ми предлага опрощение:_
	— _Не всеки е създаден за тази работа. Това правим, всеки ден… Наистина ли го искаш? Да си нещастен през цялото време? Горещ шоколад в пикапа… Само трябва да дръпнеш въжето на камбаната._
	_Това ли искам наистина? Дори не мога да си спомня защо изобщо някога съм го искал._
	— _Екипажи на лодки! — рязко казва гласът. — Строй се!_
	_Поглеждам наляво, после надясно и виждам другите. Ръцете ни са една в друга, но със същия успех можем да бъдем на различни планети. Още една вълна се разбива над главата ми. Виждам, че някои от останалите се опитват да направят нещо. Шляпат в пяната, опитват се да се изправят. Мъчат се да си помогнат един на друг._
	_Аз също се размърдвам._
	_Всички заедно излизаме с препъване върху брега, събираме се в екипажи на лодки от по шест души, но нито една от групите не е пълна. Колко са останали? Не мога да кажа. Бяхме седемдесет и двама в началото, но повече от дузина отпаднаха през първия час._
	_Колко дълго продължава това изпитание? Не помня._
	— _Струвате ми се уморени — дудне инструкторът, като се разхожда нагоре-надолу покрай редицата. Погледнат в профил, рупорът му изглежда като част от него, странна, деформирана животинска муцуна, която непрестанно реве противно._
	— _Може би всички трябва да си полегнете?_
	_През строя преминава стон; всички знаем какво следва._
	_Падам по гръб и незабавно започвам да ритам с крака. Шляпам последователно, все едно че плувам кроул. Боже, как мразя ритането с крака! Стомашните ми мускули протестират шумно._
	_Инструкторът известно време брои ритъма:_
	— _Едно, две, три…_
	_От нас се очаква да продължим да броим, като викаме с пълно гърло, но единственият звук, който мога да издам, е скимтене. След това инструкторът спира и ни пита:_
	— _Как беше водата? Хареса ли ви плуването?_
	_Нестроен хор му отговаря:_
	— _Тъй вярно, сержант!_
	— _Готов съм да се обзаложа, че искате да се върнете във водата, нали?_
	— _Тъй вярно, сержант!_
	— _Всички на крака!_
	_Искам да скоча, но се чувствам така, сякаш съм стъпил в плаващ пясък. Всеки мускул пищи в знак на протест._
	— _Какво е това? — казва инструкторът, като съвсем леко повишава глас в подигравателна имитация на искрено внимание. — Мислех, че ни трябват шестима, за да имаме екипаж на лодка. — Поглежда към един от другите инструктори, който кимва като по команда. — Някои от екипажите ми се виждат непълни. Изглежда, че трябва малко да променим нещата. — Продължава да снове нагоре-надолу покрай редицата още няколко минути. — Е, това е наистина неприятно. Преброих петдесет и шест червея, строени пред мен._
	_Инструкторът спира изведнъж…_
	_Не. Не мен. Не ме гледай. Продължавай да вървиш!_
	_… и ме поглежда._
	— _Червей, колко пъти шест се събира в петдесет и шест?_
	_Зъбите ми тракат неволно, но част от мозъка ми вече е направила сметката._
	— _Девет, сержант! С остатък две._
	_Винаги съм бил добър по математика. Добър съм почти по всичко._
	_Освен по това._
	_Друг глас, който намразих през последните две седмици, изръмжава някъде отдясно:_
	— _Натегач!_
	_Това е големият индианец, въпреки че в момента не мога да си спомня името му. Едва помня моето собствено._
	— _С остатък две — монотонно повтаря инструкторът. — Е, това улеснява нещата. Веднага щом двама от вас, червеи, дръпнат въжето на камбаната, можем да преминем към следващото упражнение._
	_Прави пауза, оставя ни да осмислим казаното._
	— _Вече знаете, че няма да можете да се справите — продължава инструкторът, а гласът му отново става монотонен. — Знаете, че ще се откажете. Защо трябва да изстрадате всичко това?_
	_Знам, че някои вече го обмислят, защото аз също се чудя, но никой от нас не напуска строя._
	— _Никой? — Инструкторът се преструва на разочарован. — Добре тогава. Бягайте да поплувате и го обмислете._
	_Изпъшквам. Представям си как отново трябва да премина прибоя и тази мисъл минава през главата ми отново и отново… А след това си мисля какво ли би било, ако направя стъпката в другата посока. Да сложа край на този кошмар. Ще бъде просто…_
	— _Джими, недей!_
	_Викът ме връща към настоящето. Оглеждам се и виждам млад мъж от един от другите екипажи да излиза тромаво напред. До този момент не знаех името му — той е червей, точно като мен, точно както всички останали — ала познавам лицето дотолкова, доколкото зная всички други._
	_Но след минута или две ще е изчезнал така, сякаш никога не е съществувал._
	_Същият глас повтаря с протестна нотка:_
	— _Джими! Стегни се, приятел! Нали помниш, всички сме заедно? Обещахме си да го завършим заедно._
	_Разпознавам приятеля на Джими. Това е младши лейтенантът, същият, когото индианецът нарича… Как бе?_
	_Поуп!_
	_Поуп Мадок!_
	_Джими само тръсва глава._
	— _Не мога, Дейн… Не мога да го направя._
	_Виждам пустото изражение на лицето на Джими и разбирам, че за него всичко е свършено, каквито и обещания да е давал._
	— _Отказвам се — смотолевя той и потътря крака към сержанта._
	_Отказвам се._
	_Думите му улучват нещо вътре в мен, сякаш стомана се удря в кремък, и отново съм в движение, и пак отивам към морето._
	_Защото няма да се откажа, никога. И когато си помисля, че искам да дръпна въжето на камбаната, виждам лицето му и то ми напомня, че не съм като него…_


>>>	1.

	_Анаполис, Мериленд_
	Пийт Чапман, Професора, примигна и остави спомените настрана, за да насочи цялото си внимание към настоящето. Джеймс Летсън, Джими, мина покрай него, без да покаже с нищо, че го познава, и излезе от хотелското фоайе. Професора, който се беше настанил до една ъглова маса в залата за континентална закуска и се преструваше, че чете сутрешното издание на „Уошингтън Поуст“, го проследи с поглед още няколко секунди, преди да мушне вестника под мишница и да стане, за да го последва.
	Лицето, което Професора помнеше толкова добре, сега изглеждаше различно. По-старо, с по-пълни бузи. Смекчено от прекалено много скапана храна и алкохол, и от недостатъчно упражнения. Навярно това можеше да се очаква. Тогава всички бяха млади, някои дори толкова, че не можеха законно да си купят пиене.*
	[* Става дума за забраната в САЩ за продажба на алкохол на лица под 21 г. — Б.пр.]
	За него лицето — типичното лице на слабака — беше опора. Спасително въже, което го беше измъквало от периоди, за които си мислеше, че са най-лошите дни в живота му.
	Във военноморския флот наричаха това обучение ОПР/т — Основи на подводното разрушение/тюлени — първа фаза. Неофициално го наричаха просто „адската седмица“. Това беше последната част от триседмичния встъпителен курс по ОПР/т, през която кандидатите се подлагаха на сурови изпитания от физическо натоварване и лишаване от сън само с една-единствена цел: да се отделят онези, които притежават физическата и умствената издръжливост да станат военноморски тюлени. Четири дни, през които кандидатите минаваха през месомелачката — караха ги да правят упражнения до пълно изтощение, лишаваха ги от сън, подлагаха ги на постоянен тормоз. Процентът на отказалите се беше винаги висок — обикновено някъде около осемдесет на сто. Класът на Професора не беше по-различен.
	Нямаше някакви тайни начини за оцеляване през адската седмица. Целта на упражнението беше курсантите напълно да бъдат лишени от его, за да се покаже онова, което се крие под него. Или си издръжлив, или не си. Професора го беше проумял в утрото, когато видя как Джими Летсън се отказва. През следващите три дни, щом се почувстваше така, сякаш няма повече сили, си повтаряше като мантра: „Аз не съм Джими“.
	След като всичко приключи, след като оцеля и напредна към следващата фаза на обучението, Професора остави спомена за това лице да се изличи напълно. Щеше съвсем да го забрави, ако взводният му, лейтенант Дейн Мадок, не беше останал приятел с Джими Летсън.
	Но сега, след като отново видя лицето му почти двайсет и пет години по-късно, Професора усети как старите емоции избликват неканени.
	„Джими слабакът.“
	Беше изненадан и леко объркан от силата на чувствата, които изпитваше. Много от момчетата отпадаха. Зад всеки моряк, който беше заслужил да носи знака на тюлените — характерната значка, изобразяваща орел, тризъбец и пистолет — имаше поне четирима, които дръпваха въжето на камбаната през адската седмица. Тези хора не бяха непременно слаби или разглезени. Всеки от тях оставаше сред смелото малцинство, което беше дало клетва да защитава Америка. Беше изключително нечестно да нарича, когото и да било от тях „слабак“ и всъщност Професора никога не го беше правил.
	С изключение на Джими.
	Преди двайсет и два часа, когато Там Бродерик му даде тази задача, единственото, което можеше да свърже с Джими, беше фактът, че е приятел на Дейн. Репортер. Разследващ журналист. Хакер.
	След като се отказа от ОПР/т, Летсън получи ново назначение в отдела на Военноморския флот за връзки с обществеността и завърши службата си като военен журналист, след което се върна обратно в училище, за да следва журналистика. Беше продължил на същото поприще и си беше изградил много успешна кариера като разследващ журналист, не на последно място благодарение на уменията си в интернет. Джими Летсън беше истинско дете на цифровата ера и беше станал компютърен хакер, преди още да бяха измислили дума за това. От малък беше запален по техниката и сам си сглобяваше компютрите, за които после пишеше програми. Доколкото Професора знаеше, Джими не беше „черна шапка“ и не използваше уменията си за правене на измами и разсаждане на семената на анархията. Вместо това беше по-скоро търсач на кибер сензации и защитник на петата власт*, а понякога търсеше информация за Дейн Мадок, който сега беше частно лице и професионален търсач на съкровища.
	[* Електронните средства за масова информация. — Б.пр.]
	Именно тази връзка го беше върнала отново в орбита около Професора. Мадок и хората му няколко пъти бяха вършили платени услуги за Там Бродерик, като част от нейната оперативна група, предназначена да се бори с псевдорелигиозната крайнодясна криминална конспирация, известна като „Доминионът“. Джими Летсън не беше част от тази договорка. Всъщност, макар да знаеха един за друг, доколкото на Професора му беше известно, Там и Джими никога не се бяха срещали, но въпреки това споделяха дълбоко взаимно недоверие.
	Подозрителното отношение на Там явно стигаше дотам, че тя поддържаше тайно електронно наблюдение над Джими, в резултат на което забелязаха, че в света на Летсън има нещо изключително нередно. Той се беше изгубил без никакво предупреждение. Беше изчезнал както от физическия си живот, така и от значителното си присъствие в интернет.
	Изчезването му беше достатъчно притеснително, за да накара Там да изтегли Професора от текущото му дългосрочно назначение като телохранител на археолога Джейд Ихара, която по една случайност беше бивша любовница на Дейн Мадок. Професора я беше оставил в Куско, Перу, където тя проучваше някаква загадка, свързана със стар окултен ръкопис, и беше взел четиринайсетчасовия полет до Вашингтон, Колумбия. Там му трябваха само четири часа, за да открие Джими Летсън, който в момента използваше псевдонима Райън Дуарте и беше отседнал в един хотел в Анаполис, Мериленд.
	Летсън се отправи направо към паркинга и се качи във взетата под наем кола — червен „Хюндай Соната“. Професора се помота още малко покрай входа на хотела, докато го чакаше да излезе на улицата, преди да побърза към своята кола под наем — сребриста „Тойота Приус“ — и да подкара след него. Не се притесняваше особено, че ще изгуби Джими в трафика, защото беше маркирал хюндая с радиочестотен идентификационен чип.
	Проследи Джими без особени затруднения, което, честно казано, го изненада. Като се има предвид репутацията му на изключителен хакер, Професора беше очаквал от Джими да се справя много по-добре със замитането на собствените си следи. Това му стигаше, за да заподозре, че може би го разиграват. Може би Джими беше излязъл на „риболовен“ поход и се опитваше да примами него или някой друг да се разкрият.
	Но репортерът хакер не показваше нито един от издайническите белези на изпечените професионалисти: не хвърляше случайни погледи, за да провери дали не го наблюдават, докато излизаше от хотела; не правеше неочаквани завои, за да види дали няма опашка. Джими си караше като всеки друг служител, който се прибира от работа в града у дома, и просто се придържаше към останалия график в продължение на няколко километра, преди да завие по шосе I-178 — магистралата „Дженералс“, и да се насочи на запад. Продължи известно време по нея, след което се прехвърли на междущатската магистрала I-97 и продължи все така на запад, но вместо да следва пътя на север към Балтимор или да завие на юг към Вашингтон, продължаваше да кара на запад.
	Предположението на Там беше, че Джими е разбутал някое гнездо на стършели и се е покрил. Професора не беше толкова сигурен. Инстинктът му подсказваше, че Джими нито бяга, нито се крие, а по-скоро преследва нещо. Или по-вероятно някого. Може би държавен служител, който се е опитал да бие тревога по някакъв въпрос; някой, който живее в разпрострелите се около столицата предградия.
	Объркан и доста разтревожен. Професора даде газ и скъси дистанцията до целта си, докато накрая ги деляха само две коли. Джими продължаваше надолу по магистралата, като подмина южния край на Форт Джордж Мийд. Професора вече беше повече от сигурен не само че е разбрал общите намерения на Джими, но и накъде пътува в момента. Изобщо не се изненада, когато хюндаят зави при изхода за Канин Роуд, малко на юг от отбивката за Анаполис, и продължи към паркинга за посетители близо до входа на разпрострелия се комплекс на Агенцията за национална сигурност.
	— Летсън, какво си намислил? — промърмори Професора.


>>>	2.

	Мъжът, който се представяше като Райън Дуарте, показа държавна КОД — Карта за общ достъп — на пазача на центъра за посетители и търпеливо изчака компютърния четец да потвърди, че има разрешение да продължи отвъд контролния пункт. Такова разрешение се издаваше само на държавни служители и частни контрактори, които бяха минали през обширна проверка, включително поне един тест с полиграф, а впоследствие бяха изкарали допълнително обучение как да боравят с материалите, обозначени като СИОД — Секретна информация за ограничен достъп. Според информацията, която се съдържаше в чипа на „умната“ карта, Райън Дуарте беше специалист по компютърна информация, нает от „Бууз Алън Хамилтън“*, беше преминал през нужните предварителни проверки, така че имаше право на достъп.
	[* Американска консултантска компания за мениджмънт и информационни технологии. — Б.пр.]
	След около минута картовият четец бипна. Пазачът извади картата и я подаде на Райън заедно с холографски временен пропуск, обозначаващ кои сгради може да посещава.
	— Пропускът трябва да е поставен така, че да се вижда през цялото време — предупреди го пазачът.
	Джими Летсън му благодари и защипа пропуска на джоба на ризата си, след което пресече чакалнята и се насочи към автобуса, обслужващ територията на комплекса. Изчака, докато се скрие от погледа на охраната, и изпусна дъха, който беше сдържал прекалено дълго.
	— Един е готов — промърмори той. — Остават деветдесет и девет.
	Беше шега, разбира се. Въпреки че в комплекса наистина имаше над сто пропускателни пункта, трябваше да премине само през десетина от тях. Щяха да го претърсват и разпитват, да искат от него да остави всички лични вещи в заключено шкафче, а след това пак да го претърсват и разпитват.
	Беше направил картата заедно със самоличността на Райън Дуарте преди години с помощта на доверен източник от АНС. От време на време я използваше при собствените си разследвания, за дискретна проверка на твърденията на други източници, но винаги от разстояние, като фалшифицираше влизането си в системата през някой от собствените си компютри. След като компютърната му защита беше компрометирана, това вече не беше възможно, което означаваше, че този път второто му аз трябваше за първи път да се появи публично.
	Не се притесняваше, че ще се издаде. В качеството си на репортер си беше пробивал път с блъфиране на места с дори по-строги мерки за безопасност. Опасяваше се, че псевдонимът Дуарте може би също е компрометиран. Ако беше така, нямаше да го арестуват още на първата врата. Не, щяха да го изчакат да направи нещо наистина незаконно.
	Като например да използва фалшиви данни, за да влезе в някой компютърен терминал, за да получи достъп и да изтрие журналните файлове на сървърите.
	Все още нямаше представа какво точно става и кой го преследва. Знаеше със сигурност само, че преди няколко дни, докато провеждаше някакви привидно невинни проучвания за приятеля си Дейн Мадок, някой започна да го проследява обратно, като систематично му пречеше да изтрие журналите файлове от сървърите посредници, които ползваше рутинно, за да прикрие истинския си интернет адрес. Това, което беше най-необичайно, да не говорим, че направо беше тревожно, бе скоростта, с която бяха започнали да го проследяват обратно. В света имаше малко агенции с ресурси, способни да извършат нещо подобно. АНС определено беше една от тях.
	Въпреки това не мислеше, че зад тези действия стои американското правителство. Например сървърите, които използваше като посредници, се намираха до един в чужди държави — държави, които не си сътрудничеха с американското правораздаване при разследването на компютърни престъпления. А и всъщност не беше извършил нищо незаконно. И доколкото му беше известно, въпросът, който проучваше, не съдържаше чувствителна информация.
	Мадок и екипът му бяха открили останки от стар самолет близо до брега на Южна Африка. Намирането на самолета — „Боинг 314 Клипър“, произведен през трийсетте години на миналия век — беше необичайно, защото от въпросния модел били произведени само дванайсет машини и за всичките се знаеше какво се е случило и къде се намират. Мадок беше открил и артефакт, главата на стоманена брадвичка, гравирана с името и датата на връчването — Стивън Торн, 28 април 1758 г. Брадвичката явно съдържала някакъв метал, който й бе попречил да ръждяса. Проучването му по този въпрос също го отведе в задънена улица. Това трябваше да бъде краят на историята, но когато се опита да изтрие цифровите си отпечатъци от журналните файлове на сървърите, откри, че вече са го блокирали.
	Джими беше положил изключителни усилия, за да се предпази, но нямаше начин как да разбере дали тези мерки са сработили. В паниката си прекъсна връзката, спря мрежата си и напусна жилището си.
	Въпреки това разбираше, че няма да реши проблема си с бягство. Нямаше да бъде преувеличение да се каже, че компютрите бяха неговият живот. Беше прекарал повече от две десетилетия в изграждане на виртуалния си живот, като се бе занимавал с мрежи, системи за мрежово картографиране, търсене на задни вратички и бърз достъп. Неговата радост и гордост беше евристичната му програма за дълбоко търсене, която се прокрадваше до най-дълбоките кътчета на скритата мрежа и представляваше инвестиция от хиляди часове труд. Доколкото го засягаше, тази програма беше абсолютно незаменима. Не можеше просто да започне отначало с нова идентичност. Което му оставяше само един път за действие: на всяка цена трябваше да си върне предишния живот.
	Това включваше като минимум изтриването на търсенето му за самолетната катастрофа и брадвичката. От АНС щеше да може да преодолее мерките за сигурност, които бяха използвали, за да блокират достъпа му до сървърните файлове. С малко късмет може би щеше да успее да разбере кой е отговорен за тези действия, което щеше да бъде от ключово значение при определянето на следващата му стъпка.
	Джими отиде до една от работните станции, отделени за ползване от посетителите на агенцията, и започна процеса по проникването си в системата. Колкото и да го бяха притеснили множеството повтарящи се проверки за достъп, достъпът до работната станция беше още по-труден. Ами ако АНС е агенцията, която го беше блокирала? Ами ако знаеха псевдонима му и просто чакаха да пристъпи към действие? Ами ако…
	На екрана се появи емблемата на Агенцията за национална сигурност — белоглав орел, застанал зад щит и сграбчил в ноктите си старомоден ключ — заедно с кратко приветствено съобщение.
	Джими издиша въздух и веднага започна да навигира към първия набор от няколко интернет адреса, които бе използвал като посредници, за да прикрие истинското си местоположение. Със задоволство откри, че информацията за вход в системата на системния администратор не се е променила. Това всъщност беше първото нещо, което един истински сисадмин би направил след пробив в системата, но облекчението му продължи кратко. Щом отвори журналните файлове, откри, че съответната информация вече е изтрита. Провери друг интернет адрес по веригата от сървъри посредници със същия резултат. Някой го беше изпреварил.
	Зарови се по-дълбоко в регистрационните файлове за поддръжка на системите, като се опитваше да определи кой е човекът или агенцията, която бе извършила тези промени, но тази информация също се оказа напълно изтрита.
	В стомаха на Джими започна да се събира студената буца на разочарованието. Провери следващия сървър посредник, после още един и още един, но резултатите навсякъде бяха едни и същи.
	Провери преди колко време е започнал сесията си на работната станция. Бяха изминали почти десет минути, откакто беше влязъл в системата. В епохата на бързия пренос на данни това беше цяла вечност. Дали онзи, който бе отговорен за изтриването на регистрационната информация, не е забелязал, че души наоколо? Ако беше така, вече бе прекалено късно да направи нещо по въпроса, но въпреки това изпита почти непреодолимо желание да се премести. Колкото по-дълго стоеше на едно място, толкова по-големи бяха шансовете да бъде открит.
	Прозрението го озари тъкмо когато щеше да излезе от системата. Върна се обратно при журналните файлове и отново ги провери един по един, но този път направи интервала на търсенето малко по-голям. Прелисти надолу списъка от интернет адреси на потребителите, които бяха получили достъп до сървъра в рамките на половин час преди и след първоначалното му търсене, а след това направи същото на всеки един от другите сървъри, като търсеше повторения.
	Вероятността беше нищожна, знаеше го, тъй като всеки хакер, който си държи на името, щеше да промени интернет адреса си при всеки нов опит за пробив, но понякога дори най-добрите правеха глупави малки грешки. Като например да използват повторно лъжливия адрес.
	Ето го!
	Същия интернет адрес го имаше в два различни журнални файла.
	Може би беше съвпадение, но Джими беше уверен, че не е.
	Пътеката от множество сървъри посредници в крайна сметка го отведе до концентратора на данни „Свалсат“ в Норвегия, но само дотам. Инстинктът подсказваше на Джими, че това не е стартовата точка на хакера, но е краят на веригата от сървъри посредници.
	И краят на това, което можеше да разбере тук.
	Запамети информацията, след което направи каквото можеше, за да прикрие следите си, и приключи сесията.
	Известно време остана там, просто седнал и загледан в тъмния монитор, като се чудеше какво да прави сега. Беше доста сигурен, че отговорността не пада върху нито една агенция на щатското правителство; те не биха изтрили доказателствата за пробива му…
	Освен ако…
	Хрумна му, че може би интерпретира ситуацията напълно погрешно. Изхождаше от презумпцията, че въпросната организация се опитва да го проследи или за да го арестува, или за да направи така, че да изчезне, но дали не беше възможно просто да се опитва да прикрие нещо?
	„Вместо да се мъча да разбера кой е отговорен — помисли си, — би трябвало да се опитам да открия какво толкова важно е свързано с отломките на стария самолет“.
	Но дали беше безопасно да си отиде у дома, да се върне към живота си — при своя компютър — и да продължи така, сякаш нищо не се е случило?
	Размисли върху това още няколко секунди, но после осъзна, че това също беше погрешен въпрос. Може би не беше в безопасност, но повече нямаше да бяга. В края на краищата, имаше умения.
	Пое си дълбоко дъх, събра кураж и стана от компютъра. Част от него все още очакваше група агенти да се материализират от нищото и да го обградят, но никой в сградата не му обръщаше особено внимание. Охраната го огледа бегло, за да се убеди, че не се опитва да изнесе някакви класифицирани данни, след което му върнаха личните вещи и му пожелаха приятен ден. Спътниците му в автобуса по пътя обратно към центъра за посетители даже не погледнаха към него, а когато върна временния си пропуск, пазачът дори му се усмихна.
	Щом седна в колата под наем и излезе от паркинга, Джими превключи умствените си скорости към следващата задача. След като беше приключил с незаконното проникване в най-голямата служба за събиране на разузнавателна информация, щеше да се върне там, откъдето беше започнало всичко — отломките от загадъчния самолет. Може би нямаше цифрови данни, но беше възможно да има информация върху хартия.
	Зави извън паркинга и пое по Канин Роуд, като следваше знаците за изхода, който щеше да го отведе към водещите на юг ленти на магистралата.
	Зачуди се дали Мадок е открил нещо по въпроса и мислено си записа да влезе във връзка с търсача на съкровища веднага щом…
	Колата рязко се лашна напред, а главата на Джими се отметна леко назад, макар и не достатъчно, за да му причини болка. Погледна в огледалото за задно виждане и видя, че сребристата кола, която го беше бутнала, все още го следва отблизо, макар вече да започваше да се отдръпва назад.
	Слабото гъделичкане на страха се прокрадна в него. Ами ако беше нещо повече от случаен удар в бронята? Ами ако това бяха враждебните действия, които очакваше през цялото време?
	Сребристата кола включи аварийните си светлини, след което излезе в аварийната лента и продължи да се движи бавно напред, сякаш леко му намекваше да направи същото. Джими намали, но не спря.
	Ако беше обичайно пътно произшествие, трябваше да спре и да вземе информацията за застраховката на другия шофьор. Съмняваше се, че има някакви щети, но не му се искаше да дължи на застрахователната компания пари дори и за дребни поправки.
	Огледа се наоколо. По пътя нямаше много движение, но все пак имаше достатъчно коли, така че в случай на нужда можеше да започне да размахва отчаяно ръце за помощ или просто да побегне. Сградата, в която се помещаваше щабквартирата на АНС, се намираше само на няколкостотин метра от него. Нямаше дори да му се наложи да стигне до нея, за да привлече вниманието на въоръжената охрана.
	„Освен ако самите те не са зад тази история — помисли си Джими. — Но тогава защо биха ме оставили да изляза от сградата?“
	— Джими, просто ставаш параноичен — промърмори си на глас.
	Включи мигача и отби встрани, но остави двигателя да работи, автоматичната скоростна кутия все така беше на позицията за движение, а кракът му — на спирачката. Ако нещата се променят или пък усети нещо нередно, просто трябва да натисне педала на газта.
	Сребристата кола спря на няколко дължини зад него, а шофьорът — висок, дългурест мъж, облечен в джинси, закопчана карирана работна риза и с кафява шапка в стил Индиана Джоунс — излезе и тръгна бавно към вратата на Джими. Периферията на шапката почти напълно скриваше лицето му; Джими не можа да разбере за него нищо друго, освен че е от бялата раса. Провери крадешком дали вратата му е заключена, след което смъкна прозореца десетина сантиметра надолу.
	Мъжът бутна назад шапката си и откри лицето си, което, при все че беше усмихнато, изглеждаше необщително. Изглеждаше на същите години като Джими и в него имаше нещо смътно познато, макар че Джими не можеше да определи какво точно.
	Мъжът сложи ръка на покрива на колата и се наведе надолу, като доближи лицето си до отворения прозорец, а в същото време усмивката му изчезна напълно.
	— Здрасти, Летсън. Доста време не сме се виждали.


>>>	3.

	Професора усети, че колата започва да се движи. Докато се приближаваше му се стори, че забелязва сянка на разпознаване, но Джими явно се беше изплашил.
	— Летсън, аз съм Пийт Чапман. Заедно правихме „първа фаза“ в армията. Аз останах в екипажите. Служих заедно с Дейн и Боунс.
	Колата се наклони напред, защото сега Джими скочи рязко върху спирачката.
	— Професоре, ти ли си?
	Носовият глас, който звучеше така, сякаш си влачиш ноктите по черната дъска, върна Професора в миналото.
	„Не мога да го направя. Отказвам се.“
	Професора успя да кимне сковано.
	— Аз съм.
	По лицето на Джими премина цял набор от изражения. Изненада, изумление… Смущение? Професора почти можеше да си представи как зъбните колела се въртят зад очите му. Представи си, как мислите му го засмукват обратно към същия спомен на краткото им познанство.
	Но не беше дошъл, за да си спомнят миналото с Джими.
	— Дай да си разменим данните, сякаш е имало истинска катастрофа.
	— На мен ми се стори съвсем истинска — кисело подметна Джими, после наклони глава настрана. — Почакай малко. Ти ме удари нарочно. Какво става тук? Какво искаш от мен? — Кратка пауза, а после — За кого работиш?
	Професора игнорира въпроса му.
	— Летсън, трябва да ми кажеш какво правиш тук. Каквото и да е, какъвто и закон да си нарушил, няма да мога да ти помогна, ако не ми кажеш истината.
	— Какво те кара да си мислиш, че имам нужда от помощта ти? — изстреля в отговор Джими. Професора въздъхна. — Работиш за екипа на Там Бродерик, нали? — притисна го Джими. — Аха, знам всичко за това. Дейн ми каза част от историята, а за останалото се досетих сам.
	— Страхотно, Летсън. Значи вече знаеш, че съм от добрите. Въпросът ми е ти от кои си?
	— А, значи ако работиш за правителството, това автоматично те прави един от добрите! Трябва да си го запиша някъде.
	— Престани, Летсън — сопна се Професора. — Току-що излезе от офис, в който се обработва строго секретна класифицирана информация. И двамата знаем, че не ти е правена проверка за благонадеждност, което ми подсказва, че най-малкото си представил фалшиви документи за самоличност. Това е престъпление. За твое щастие не съм ченге, иначе щеше да ми се наложи веднага да те арестувам. Но имаш трийсет секунди да ме убедиш, че наистина си на страната на добрите, иначе ще извикам ченгетата, така че не губи време… Двайсет и девет… Двайсет и осем…
	Джими го фиксира гневно в продължение на три секунди, после погледна надолу колкото да премести лоста в позиция „паркинг“, след което свали напълно прозореца. Това му остави около двайсет секунди, но Професора усети, че е разбрал намека му, затова спря да брои: Джими се впусна в подробни обяснения на събитията, които го бяха накарали да мине в нелегалност, но Професора вдигна ръка, за да го спре.
	— Разкажи ми го конспектирано. — Това, което Професора наистина искаше да потвърди, бе дали Джими, съзнателно или несъзнателно, не извършва противодържавен шпионаж.
	— Мадок поиска да направя проучване за една самолета катастрофа — рече Джими. — Щом опитах, някой тръгна по следите ми. Нямам идея кой или защо, но определено си знаят работата.
	Професора наду бузи. Трябваха му повече подробности, но за това трябваше време и подходящо място, а сега не бяха на най-доброто.
	— Хубаво. Дейн ти вярва. Там също, но по един странен и не особено охотен начин…
	Джими се изсмя насмешливо.
	— Трябва да си го добавя към трудовата биография.
	— Можем да довършим разговора някъде другаде — продължи Професора. — Но преди да сме помръднали дори сантиметър оттук, искам да ми се закълнеш, че не си се опитвал да изнесеш класифицирана информация от това място. Не ми се иска АНС да тръгне по петите ни.
	— Повярвай ми — отвърна Джими, — знам много добре, че…
	Думите му увиснаха във въздуха, щом една кола — сребрист „Форд Торъс“ — профуча във външната лента. Повечето коли, които бяха минали покрай тях през времето на кратката им среща, се опитваха да им оставят достатъчно място и сменяха лентата, но фордът мина толкова близко, че Професора трябваше да се дръпне напред, за да не го ударят. Веднага щом колата мина покрай хюндая, шофьорът удари спирачките и зави рязко надясно, като спря с пищене на гумите по диагонал пред колата на Джими.
	— По дяволите! — изръмжа Професора. С крайчеца на окото си видя друга кола — същата марка, но бяла — да отбива от пътя зад тях, като спря съвсем близо до неговия автомобил под наем, така че да ги блокира. В предната имаше двама мъже, а в колата зад тях вероятно не бяха по-малко. Не му трябваше да знае повече от това, за да разбере, че двамата с Джими са в сериозна опасност.
	Посегна към дръжката на вратата, като вече мислено си представяше как ще избута Джими към пътническата седалка, ще заеме мястото му зад кормилото и ще избута предната кола, за да си проправят изход от капана…
	Дръжката не помръдна.
	Удари с юмрук по покрива.
	— Летсън, отвори шиб…
	Вратите на колите, които ги бяха блокирали, се отвориха едновременно и пътниците излязоха навън. Мъжете сякаш бяха излети от един и същи калъп — едри, мускулести, облечени в свободни сака; къса практична подстрижка. Тежката артилерия. Наемници. Най-вероятно бяха бивши военни, макар и не военноморски тюлени или командоси — командването им знаеше колко важно е да се вписват сред заобикалящите ги. Мъжете не извадиха оръжие на показ, но ръцете им бяха подозрително скрити под полите на саката, което ясно означаваше, че имат оръжие и смятат да го използват.
	Нямаше време да обяснява на Джими, така че Професора просто се пресегна през отворения прозорец и натисна бутона на електронната ключалка. Всичките четири врати се отключиха с механично щракане, но вместо да отвори шофьорската врата. Професора направи крачка встрани, отвори задната пътническа врата и се мушна в колата.
	— Дай газ!
	Джими обърна глава назад и го погледна изумено.
	— Какво…?
	Отвън четиримата бяха просто на секунди от колата им, след което двамата с Джими щяха да са късметлии, ако само им заповядаха какво да правят под прицел.
	— Давай! Карай!
	— Ама ние сме блокирани!
	— И?
	Джими обърна глава напред и без повече въпроси включи все така работещата кола на скорост. Нещо изскърца, щом завъртя кормилото, после колата рязко мина в движение. Предницата на хюндая рязко зави наляво, като принуди единия от наемниците да отскочи от пътя й, но след това спря рязко, защото се блъсна в задния край на блокиращата го кола.
	Джими включи на задна, изви волана в другата посока и отново скочи на газта. Хюндаят се разтресе и отскочи назад, задните му колела излязоха извън асфалта и стъпиха на мекия чакъл покрай него. Със същата бързина Джими отново смени посоката. Червеният седан изскочи отново на асфалта, прелетя покрай предната кола и излезе на пътя.
	Професора държеше под око четиримата наемници и не се изненада, когато ги видя да вадят оръжията си.
	— Главата ниско! — предупреди той.
	Но мъжете не откриха огън, а ако бяха започнали да стрелят, или оръжията им бяха снабдени със заглушители, или нито един не ги улучи. Джими ускори, мина под надлеза и влезе в завой, който щеше да ги изкара по рампата върху лентите за южната посока на магистралата.
	Професора се надигна и погледна през задния прозорец. Четиримата се връщаха в колите си, без съмнение планирайки да тръгнат да ги преследват.
	„И навярно вече са се обадили за подкрепления“ — помисли си той. Обърна поглед напред точно в момента, когато извивката на пътя скри мъжете от тях.
	— Имаш ли идея кои бяха тези?
	— Точно това щях да те попитам — отвърна Джими. — Не мисля, че бяха от АНС.
	— Не — поклати глава Професора. Определено са частни наемници.
	Джими не каза нищо, тъй като явно беше съсредоточен върху предстоящото включване в магистралата. Продължи да ускорява и се включи в лекия трафик. Професора нямаше нужда да гледа назад, за да знае, че двете коли скоро ще се появят зад тях. Излизането им на магистралата навярно беше лоша идея, макар че, погледнато реалистично, нямаха кой знае колко други опции къде да отидат.
	Премести се напред и се наведе в разстоянието между предните седалки, за да огледа по-добре пътя пред тях. Джими вече се движеше заедно с потока коли, а спидометърът показваше, че скоростта им е около сто и десет километра в час, макар че знаците показваха ограничение от деветдесет.
	— Дай газ — посъветва го Професора. — Трябва да се откъснем от тях. Освен това трябва да излезем на градските улици и да намерим къде да се отървем от колата.
	— Ами ако ни спрат?
	— Съмнявам се, но ако случайно ни спрат, едва ли ще предприемат нещо пред щатската полиция.
	Джими сви рамене и наклони глава настрани в знак, че се предава, след което натисна педала на газта, като добави още десет километра в час към скоростта им. Веднага щом се освободи малко място, се шмугна в по-бързата вътрешна лента. Зеленият знак над лентата гласеше, че следващият изход, номер 9, е само за служители на АНС.
	— И пак, мамка му! — промърмори Професора. Сигурно щяха да минат поне два километра, преди отново да им се отвори възможност да излязат от магистралата с надеждата да се освободят от преследвачите си, но със сигурност не трябваше да се връщат обратно към централата на Агенцията за национална сигурност. — Продължи направо. На следващия изход ще се измъкнем.
	Джими кимна и продължи да сменя лентите, като през цялото време ускоряваше. Спидометърът вече показваше сто и трийсет километра в час. Сто трийсет и пет. И въпреки това Джими беше абсолютно невъзмутим.
	— Добре се справяш с шофирането, Летсън — неохотно призна Професора.
	— Казвай ми просто Джими. И благодаря. Играя много на Джи Ти Ей*.
	[* Grand Theft Auto — поредица от компютърни игри. — Б.пр.]
	— Джи Ти Ей ли?
	— Компютърна игра. За „Плейстейшън“. Обожавам да играя на Джи Ти Ей.
	— Ясно — отвърна Професора, сега вече не толкова впечатлен. — Е, може би малко можеш да намалиш. Нали знаеш, че за тази игра няма бутон за рестартиране.
	— Бутон за рестартиране ли? — изсумтя Джими и поклати глава. — Добре, татко, както кажеш.
	— Татко ли? Че ние сме на една и съща възраст.
	— Не мога да го повярвам.
	— Това не е игра, Летсън. Не знам от какво бягаш, но то току-що те настигна. А аз, по една случайност, имам малко повече опит в разрешаването на проблемите, свързани с живота и смъртта в реалността.
	— Сигурен ли си? Знаеш ли, оправях се съвсем добре, преди да решиш да ме блъснеш отзад, така че може би не си най-правилният човек, който да ми дава съвети за реалността.
	Професора се разрови в тестето си с унищожителни отговори, но реши, че има по-важни неща за правене.
	— Изход осем — отговори Джими на незададения въпрос. Форт Мийд и Лоръл.
	— Познаваш ли района?
	— Доста добре. Точно до следващия изход има летище.
	— Летище ли? — надигна се малко Професора.
	— Малко летище. С около километър писта. Обслужва предимно едномоторни самолети. И малко вертолети.
	Зрънцето на нов план започна да покълва в ума на Професора.
	— Идеално! Карай натам.
	— Страхотно — каза Джими с неприкрит сарказъм. — Ще наемем ли самолет, или просто ще откраднем някой?
	— Не знам. Случайно да си се научил да летиш в Джи Ти Ей?
	— Всъщност да. Макар че предпочитам Флайт Симюлейтър*. По-реалистичен е.
	[* Програма на Майкрософт за симулация на полети. — Б.пр.]
	Професора поклати глава уморено.
	— Просто карай към летището. Аз ще се погрижа за останалото.
	Няколко секунди по-късно друг пътен знак огласи, че са пристигнали на летище „Типтън“. Професора забеляза лентата, която отвеждаше към изхода отдясно. Джими изчака до последната секунда, след което пресече рязко двете ленти и зави по стръмно издигащата се рампа, като намали малко, щом стигна до билото и влезе в кръговото отгоре. В същия момент Професора погледна назад и видя няколко коли, които ги следваха по рампата. Разпозна две от тях — сребристия и белия „Форд“ седан, които преди се бяха опитали да ги блокират.
	— По дяволите! — изруга тихо. Планираше да зарежат колата до летището и след това да хванат през гората с надеждата, че преследвачите им ще решат, че са се качили на самолет, но за да е по-убедително, щеше да им е нужна повече преднина. — Добре, засега забрави за летището. Карай покрай него и се опитай да се откъснеш от тях.
	Джими докосна леко спирачките, щом навлязоха в плавния десен завой към кръговото движение, и леко кривна надясно, но в средата на завоя започна отново да ускорява. Гумите изпищяха, щом силата на инерцията ги дръпна наляво, но Джими уверено изведе колата от кръговото и се устреми надолу по шосето, без да отпуска газта.
	Отстрани се мярна отбивката за летището, а пътят се сви до нормално двулентово междуградско шосе. В далечината отдясно, от другата страна на обширно мочурище. Професора можеше да види магистралата, която вървеше успоредно с техния път, но след това шосето изви наляво и остави тресавището и автострадата зад гърба им.
	Колкото и да не му се искаше да го признае, Професора си помисли, че Джими се справя доста добре със ситуацията. Може би игрите все пак бяха нещо повече от безсмислено развлечение. Но колкото и способен да изглеждаше, виртуалните шофьорски умения на Джими не можеха да се мерят с професионалното шофьорско обучение, което Професора беше получил като военноморски тюлен, а съдейки по бързината, с която ги застигаха, мъжете в преследващите ги коли бяха посещавали същия курс.
	Сребристата кола се носеше като ракета по правата отсечка и вече беше само на стотина метра и може би пет секунди от тях тъкмо когато вземаха следващия завой. Професора успя да забележи суровите лица на двамата мъжаги отпред. Не държаха оръжия на показ, което означаваше, че навярно щяха да се опитат да избутат хюндая от пътя.
	Най-вероятно.
	— Летсън…?
	— Джими!
	— Добре, Джими. Прави точно каквото ти казвам, когато ти го кажа. Без да задаваш въпроси. Разбра ли?
	Очакваше въпроси, но Джими просто каза:
	— Да.
	Зад тях водещата кола рязко сви в лявата лента и ускори напред. Водачът сигурно караше с повече от сто и шейсет километра в час, така че профучаха покрай тях, сякаш хюндаят беше спрял. Професора ги проследи за секунда, после погледна назад и видя, че вторият „Форд“ се приближава отзад.
	— Опитват се да ни хванат в клещи — рече той.
	Сякаш по команда сребристият „Форд“ се прибра в дясната лента на около сто метра пред тях, а стоповете му светнаха в яркочервено, щом шофьорът започна да намалява скоростта. Джими инстинктивно докосна спирачките, макар че другата кола беше все още на доста голямо разстояние пред тях.
	— Не! — викна Професора. — Газ до дупка!
	— Но… — започна Джими, ала после млъкна и направи каквото му беше казано. Натисна педала до дупка и хюндаят ускори напред, като бързо започна да скъсява дистанцията до предната кола, която все така забавяше ход. Водачът на сребристия „Форд“, който все още следваше тактическия план, зави по диагонал, за да им пресече пътя, и спря в средата на шосето, като прегради двете ленти.
	Дай наляво! — подкани Професора. — Мини по банкета.
	— Отляво ли? Но ако… — Джим и се усети отново и след като изчака секунда, завъртя кормилото, като се целеше в банкета от далечната страна на пътя.
	Професора знаеше защо Джими се беше стреснал. Спрелият „Торъс“ пречеше да видят насрещното платно и ако някой се опиташе да мине покрай него, хюндаят щеше да се блъсне челно в него. Но това беше последното, което мъжете във форда очакваха от тях, и следователно точно то трябваше да бъде направено. Дано банкетът да бъде чист.
	Не беше.
	Някакъв пикап, все още обграден от облак дим от гумите си, след като беше спрял рязко, за да избегне сблъсъка с форда, се беше насочил към банкета, за да заобиколи спрялата кола. В интерес на Джими трябваше да се признае, че не удари спирачките, а натисна още по-силно газта и насочи хюндая надясно, целейки се в пролуката между предницата на пикапа и сребристата кола.
	Почти успя.
	Предният десен ъгъл на форда „Торъс“ закачи десния калник на хюндая с противно стържене. Ударът избута форда настрана, което накара предния му ляв ъгъл да се завърти към вратите на хюндая, но миг по-късно колата на Джими се промуши с мъчително скърцане и се устреми напред в момента, в който той натисна до пода педала на газта.
	— Ей за това ставаше дума! — изсмя се Джими.
	— По-добро е от видеоигрите, нали? — додаде Професора, без да може да скрие усмивката си.
	— Определено. Само че ще ми се наложи да си плащам повредите.
	— Трябваше да си купиш застраховка — отвърна му все още усмихнат Професора. Провери какво става зад тях и видя, че фордът отново потегля, после насочи погледа си към пътя напред. Приближаваха се към някакви търговски сгради. Бензиностанция и смесен магазин отдясно, ресторант или таверна отляво. Почти беше готов да каже на Джими да спре и да паркира колата, да се снишат и да се надяват, че преследвачите им ще ги подминат, но следващите ги коли бяха в обсега на видимост, а паркингът беше малък и не особено пълен.
	Погледна нататък по пътя, където отново се виждаха дървета. Забеляза знак и отбивка, която сякаш се скриваше право в гората.
	— Мислиш ли, че ще можеш да вземеш десния завой ей там?
	Джими се наклони напред, за да види по-добре.
	— Искаш да кажеш, без да намалявам ли? Мога да опитам.
	— Давай!
	Хюндаят придърпа малко, защото Джими го форсира, но след това отпусна газта и остави колата да мине по инерция остатъка от пътя до изхода.
	— Дръж се! — викна той, макар предупреждението да не беше нужно, след което изви кормилото рязко надясно. Гумите изпищяха по асфалта. Професора усети как дясната половина на колата олеква, как се опитва да се повдигне във въздуха или направо да се преметне, но гравитацията победи. Колата се плъзна в завоя, Джими отново ускори и сякаш просто така се понесоха по тесен, обрамчен с дървета път. Пътят изви леко наляво, след това продължи направо няколкостотин метра, преди отново да извие наляво.
	„Идеално!“ — помисли си Професора, след което добави на глас:
	— Мини онзи завой колкото можеш по-бързо и след това намери къде да отбиеш. Най-добре ще бъде отляво, но просто ни скрий някъде сред дърветата.
	Продължи да следи какво става зад тях, докато Джими гонеше хюндая към завоя. Пътят зад тях оставаше празен, поне докато завоят не го скри от погледа на Професора. Той обърна глава отново напред, оглеждайки пътя, докато не видя онова, което търсеше.
	— Ей там! — викна и посочи с пръст над рамото на Джими. — Рязко наляво!
	Джими завъртя волана и хюндаят с пищене на гуми излезе от пътя върху асфалтирана отбивка, която служеше като паркинг за мястото за почивка от другата страна на пътя.
	— Обърни — рече Професора, — върни на заден в гората. Побързай!
	Джими се подчини без коментари и направи изненадващо добро обръщане на сто и осемдесет градуса в движение — изненадващо, защото колата беше с автоматични скорости, с предно предаване и с антиблокираща система на спирачките. Хюндаят се завъртя на обратно, така че сега гледаше към пътя. Колата се разтресе, щом задните колела излязоха от асфалта върху меката пръст, покрита с трева отзад, а след това и още веднъж, когато Джими даде напред и я прекара близо до дърветата в края на паркинга.
	— Главата долу! — нареди Професора. — Но бъди готов да потеглиш.
	— Разбрано — потвърди Джими с леко раздразнение. — Ще ги оставим да ни подминат и после ще тръгнем в обратната посока. Не съм толкова глупав, колкото изглеждам.
	Професора се намръщи, но не отговори на коментара. Сниши се напред, като се криеше зад седалката на Джими, но без да откъсва очи от пътя.
	Чакането беше безкрайно.
	— Мислиш ли, че им избягахме? — попита Джими.
	— Не още.
	Имаха усещането, че са там вече от няколко минути, но Професора наблюдаваше секундната стрелка на ръчния си часовник „Омега“ и знаеше, че всъщност са минали само трийсет секунди.
	Отминаха още петнайсет и после, без никакво предупреждение, сребристият „Торъс“ изскочи иззад дърветата и профуча покрай тях. Белият „Форд“ беше само на няколко метра зад него. Нито една от колите не забави. Шофьорите явно бяха напълно съсредоточени върху пътя и се опитваха да догонят неуловимата плячка.
	— Изчакай още — предупреди Професора.
	Двете коли продължиха по пътя и се скриха от погледа им.
	— Сега! Давай обратно на пътя.
	Джими подкара, преди още командата да е свършила. Зави обратно по пътя и ускори. Професора наблюдаваше непрекъснато какво става зад тях, като следеше за всеки признак, че преследвачите са се досетили за измамата. Хрумна му, че подобно на него, може би са сложили предавател в колата на Джими, но това беше малко вероятно. Ако бяха наблюдавали Джими през цялото време, нямаше да предприемат действия на това място и по това време, където го бяха направили, нито пък щяха да го чакат, докато приключи с работата си в АНС. По-правдоподобното обяснение беше, че се бяха появили в отговор на нещо, което Джими беше направил — друга беззвучна аларма, която се беше задействала от неговото разследване.
	Джими определено беше ритнал гнездото на осите.
	Пътят зад тях остана чист чак до завоя, който щеше да ги върне обратно на шосето. За първи път от началото на преследването Професора си позволи да изпусне облекчена въздишка.
	— Накъде? — попита Джими, щом минаха завоя и бавно се приближиха до главния път. — Да карам ли обратно към летището?
	— По-добре да се върнем на магистралата — Професора се обърна към него. — Ще те заведа на безопасно място… Внимавай!
	Сякаш се появи от нищото — заплашителна черна форма, кросоувър или пикап. Носеше се право към тях от дясната им страна. Нямаше кога да реагират и едва успяха да се стегнат преди удара.
	Не че им помогна с нещо.


>>>	4.

	Професора се събуди изведнъж. В първите няколко секунди не усещаше нищо, освен леко объркване от непознатото обкръжение.
	А след това болката се стовари като наковалнята в анимационно филмче, която пада от небето.
	Болката в цялото тяло извика един спомен — черния пикап, който изникна от нищото и се носеше право към колата под наем на Джими.
	— Джими! — почти извика Професора.
	За свое пълно изумление чу гласа на друг мъж:
	— Хей, този се събуди!
	Професора се надигна в седнало положение със стиснати от болка зъби. Чувстваше се замаян и за миг се зачуди дали не е получил сътресение на мозъка, но веднага отхвърли това обяснение. Усещаше го повече като наркотична мъгла.
	Процеди се друг спомен. Беше на задната седалка на колата, покрит с натрошено стъкло и частично прикован от смачкан сегмент на автомобилния корпус… Мъж в синя униформа — може би санитар? — се надвесва над него и го приканва да остане спокоен, като му обещава, че ще го извадят след няколко секунди… А след това същият мъж протяга ръка със спринцовка, а на върха на иглата блести капчица течност… „Това ще ти помогне да се успокоиш…“
	Хвърли поглед наоколо. Мозъкът му най-сетне можеше отново да обработва визуалната информация. Не беше в болница, нито пък в нещо, което да напомня на затворническа килия. По-скоро приличаше на библиотека или частен музей. Трите стени на елегантно обзаведената стая бяха покрити от пода до тавана с лавици, но само върху половината етажерки имаше подвързани с кожа и платно книги. Върху останалите имаше еклектична сбирка от артефакти — сувенири от разни култури от различни места по света и периоди от историята, заедно с няколко предмета, свързани с мореплаването. На такова място, помисли си Професора, Дейн Мадок би се чувствал като у дома си.
	Дървеният под беше покрит с красив персийски килим. Четвъртата стена се състоеше предимно от прозорци и френска врата, които гледаха към меланхоличния пейзаж от дървета, оголени от наближаващата зима.
	— Тото, мисля, че вече не сме в Мериленд — промърмори Професора, опитвайки се да се задържи седнал.
	— Тук си напълно прав — обади се Джими и влезе в полезрението му.
	Професора примигна, опитвайки се да фокусира погледа си върху него. Джими се беше преоблякъл. Лявата му буза беше охлузена, но иначе изглеждаше невредим. Определено не изглеждаше като затворник или заложник.
	— Къде сме?
	— В Ню Йорк — чу се друг глас — мъжествен и бумтящ, но достатъчно приятелски. — По-точно в Лонг Айлънд. Добре дошли в дома ми… Професоре, нали?
	„Лонг Айлънд ли?“ Това означаваше, че е бил в безсъзнание няколко часа.
	Професора се обърна бавно, защото усещаше, че равновесието му е напълно възстановено, и видя Джими заедно с другия мъж. Мъжът — техният домакин — беше висок горе-долу колкото Джими, но значително по-възрастен, може би на около седемдесет, предположи Професора, с прошарена рошава коса, в която имаше повече бяло, отколкото черно. Кожата му беше загоряла, високото му чело бе покрито с мрежа от бръчки, но сините му очи бяха ясни и блестяха като сапфири. Усмихваше се, а езикът на тялото му не показваше дори намек на агресия. Джими също не изглеждаше да е нащрек в присъствието му, но Професора остана бдителен.
	— Приятелите ми ме наричат така — отвърна той.
	— Разбрано, доктор Чапман — разсмя се мъжът. — Казвам се Кристиан Гарал. Можете да ме наричате Кристиан. Ако желаете.
	— Гарал ли? Вие сте бащата на Ник Кисмет — Професора веднага съжали, че е издрънкал тази забележка.
	Гъстите вежди на мъжа се извиха в изненада.
	— Значи познавате сина ми?
	Беше разпознал името му от прочетените по-рано документи за човека, който беше помогнал на него и Джейд да се измъкнат от деликатната ситуация в Перу. Ник Кисмет работеше за Агенцията за защита на културното наследство — орган на ООН, натоварен с наблюдението на обектите на световното културно и природно наследство на ЮНЕСКО и опазването на националните антики. Кисмет всъщност беше дошъл в Южна Америка да ги търси или, по-точно, да търси Джейд по лична работа. Нужна му беше информация за един ръкопис, притежаван някога от британския окултист доктор Джон Дий. Кисмет смяташе, че Джейд, която преди няколко години се бе занимавала с наследството на известен колекционер на вещи, принадлежали на Дий, може би ще има по-добър поглед върху нещата. Появата му беше напълно неочаквана и подозрителна, но една бегла проверка беше показала, че е този, за когото се представя, намеренията му са добри и освен това беше успял да впечатли Там Бродерик достатъчно, за да препоръча Джейд да остане с Кисмет и да му помогне, докато Професора се занимава с въпроса с изчезването на Джими.
	Но сега следите се бяха затворили в кръг, който водеше обратно до Ник Кисмет. Професора не вярваше в съвпаденията, а конкретно това беше адски голямо.
	И току-що си беше изиграл коза.
	„Нищо не мога да направя вече — помисли си Професора. — Със същия успех мога да играя и със свалени карти“.
	— Явно не достатъчно добре — отвърна на глас. — Сблъсках се с него преди няколко дни в Южна Америка. Търсеше информация и смяташе, че партньорът ми Джейд Ихара може да му помогне.
	Гарал кимна.
	— А, да! „Либер Арканум“ — „Книгата на тайните“. Момчето ми наистина пътува доста.
	Професора потърси по обветреното му лице признаци на двуличие, но не намери такива. Гарал плесна с ръце.
	— Съжалявам, сигурно имате много въпроси за това, което се случи. Но преди всичко, как се чувствате? Нужна ли ви е допълнителна медицинска помощ?
	— Бях упоен — обвинително рече Професора. — Вие ли го направихте?
	— Да. Хората ми не знаеха кой сте или какви са намеренията ви спрямо господин Летсън — направи пауза и се поправи. — Джими, исках да кажа. — Подробността беше дребна, но важна. Настояването на Джими да използват малкото му име означаваше, че домакинът им го беше спечелил на своя страна. — Намеренията ми бяха да го предпазя от неприятности.
	— Да, той ми го обясни. На нас не ни беше ясно, че…
	— Говорите в множествено число. Кои сте „вие“? — сопна се Професора.
	За първи път, откакто беше влязъл в стаята, Гарал изглеждаше объркан, но това, което Професора първоначално прие за раздразнение, скоро се оказа нещо съвсем различно.
	— Давай — подкани го Джими, — разкажи му това, което ми каза.
	— Това, което ще кажа, ще прозвучи малко като теория на конспирацията, но Джими ме увери, че имате известен опит с подобни неща. — Гарал пое дълбоко дъх и го изпусна с въздишка. — Има една много могъща и много стара организация — тайно общество, ако желаете — което тихомълком манипулира съдбата на човечество го.
	— „Доминионът“.
	— Не — поклати отрицателно глава Гарал. — Поне не смятам, че са едно и също, въпреки че е трудно да се каже къде в сенчестия свят действат тези организации. Нарича се „Прометей“ по името на титана от гръцката митология.
	Професора кимна.
	— Прометей обичал много хората. Откраднал огъня от боговете и го дал на хората. И добавил надеждата в кутията на Пандора.
	— Прав сте. Прометей често се свърза с дарбата на предсказанието. Мислеща личност, която предчувства проблемите и взема превантивни мерки, за разлика от брат си Епиметей.
	— „Прометей“ се нарича и организацията на хората с висок коефициент на интелигентност и с ограничен достъп само за онези, които преминават деветдесет и пет процентната бариера. Предполагам, че не става дума за тях.
	Гарал се засмя.
	— Те вземат името и вдъхновението си от групата, за която говоря, но доколкото зная, двете не са пряко свързани. Корените на истинската организация „Прометей“ са много по-дълбоки. Съществувала е в много различни форми, които отиват назад може би чак до атиняните през гръцкия класически период, но сегашното й превъплъщение води началото си от Просвещението. Щом хората започнали да разширяват познанията си за космоса… — Спря за миг. — Извинете ме. Това е западното надуто самочувствие. Трябваше да кажа: щом европейците започнали да разширяват хоризонтите си и се насочили към Ренесанса, имало такива, които смятали, че хората са на границата да отворят нещо като нова кутия на Пандора. Някаква клопка, оставена може би ненарочно от съществата от някаква древна забравена раса.
	Професора пренебрегна очевидния въпрос, като вместо това се съсредоточи върху нещо друго.
	— Какво искате да кажете с „ненарочно“?
	— Представете си, че това познание е кутийка с кибритени клечки, оставени върху полицата. Огънят е това, което ни отличава от животните. Той е направил цивилизацията възможна, но въпреки това може да бъде опасен в ръцете на едно дете. Знанията и мощта на тази древна цивилизация са отвъд дори сегашното ни разбиране за вселената. Ние сме децата, а тези знания са нещо като огън, за който още не сме готови. — Гарал замълча. — Така поне смятат в „Прометей“. Знанието е скрито — кодирано, ако щете — в учеността и традициите на всички световни религии. Приказки за богове и паднали ангели, които вървели сред хората и даже смесвали кръвта си с тях. Истории за мощни устройства — технология, която често се бърка с магия. Сигурен съм, че сте запознат с много подобни митове. Хората от „Прометей“ в продължение на много столетия били посветени на това да намират тези устройства и да ги скриват, така че човечеството да не бъде изкушено да се самоунищожи. „Прометей“ кани в редовете си само най-добрите и най-будните. Интелигентността и прозорливостта са от ключово значение, но кандидатите трябва да показват и мъдрост и предвидливост, подобно на самия Прометей. Местоположението на трезора им е известно само на членовете на най-вътрешния кръг.
	Професора вдигна ръка.
	— Продължавате да говорите за тях в трето лице. „Те“ се наричат „Прометей“. Не сте ли част от тях?
	Гарал изглеждаше огорчен.
	— Не точно, но това е дълга история, която ще ни отклони още повече от отговора на първоначалния въпрос. Краткото обяснение е, че в момента в „Прометей“ има борба за надмощие. Едната фракция — ще ги наречем радикалите поради липса на по-добро име — вярва, че призванието им е да използват знанието и силата, която са натрупали, за да поемат в ръцете си съдбата на човечеството. Другата страна отдава предпочитание на първоначалната им мисия. Те са традиционалистите. Която страна вземе превес, ще получи контрола над огромно богатство от знания и древни технологии. — Гарал се поколеба и за момент се вгледа критично в Професора, след което продължи. — Синът ми — моят осиновен син — е много важен за „Прометей“. Особено за традиционалистите. Не ми е позволено да влизам в подробности, но е достатъчно да спомена, че успях да спечеля доверието им.
	— Добре — кимна Професора. Не беше сигурен, че е готов да приеме цялата история за „Прометей“, но беше ясно, че Гарал й вярва. — Да видим дали съм ви разбрал правилно. „Прометей“ се занимава с намирането и скриването на артефакти, за които се предполага, че притежават свръхестествена сила.
	— Като в „Хранилище 13“* — вмъкна Джими.
	Професора се намръщи, но само отчасти, поради това че го бяха прекъснали. Нямаше идея за какво става дума, което го изненада. Навярно пак идваше от някоя видеоигра. Продължи нататък:
	[* Американски научнофантастичен сериал. — Б.пр.]
	— И нещо в онези стари самолетни останки, които Дейн Мадок намери, представлява разплетена нишка, която може да отведе до „Прометей“ и неговите скъпоценности. Когато Джими започнал да рови наоколо, поставената сигнализация се е задействала и от „Прометей“ са тръгнали по петите му.
	— Почти е вярно — отвърна Гарал. — Самолетът и пътниците му открили важно място в Антарктида. Мястото не било известно на „Прометей“, но когато организацията научила за откритието, предприела стъпки да изтрие станалото от публичната информация.
	— И продължава да го прави до ден-днешен. По тази причина е тръгнала след Джими.
	— Не — бавно възрази Гарал. — Малко по-сложно е от това. Виждате ли, радикалите са слаби. Те са профаните и без пряк достъп до колекцията от артефакти единствената им надежда за победа е да открият нещо ново. Нещо, което още не е в колекцията.
	— Като нещото в Антарктида от онзи сайт — вмъкна Професора.
	Гарал кимна.
	— Там има нещо, някакъв древен източник на енергия. „Прометей“ го нарича „аномалията“. От десетилетия знаят за съществуването му, но точното му местонахождение не им е било известно въпреки многобройните експедиции, които са се опитвали да го търсят. Така че поставили предупредителни сигнали при търсене по въпроси, свързани с първоначалното откритие.
	— Старият самолет е бил най-отгоре в списъка — обади се Джим и.
	— След което са изчакали някой друг да свърши черната работа — довърши думите му Професора.
	— Радикалите отчаяно искат да намерят аномалията.
	— И по тази причина ли са тръгнали след Джими?
	— Не — отново поклати глава Гарал. — Боя се, че никой не е „тръгвал след него“, поне не знам за такива хора. Мъжете, с които се сблъскахте, работят за мен и държаха Джими под око. Моят… ъъъ, човек в „Прометей“, който е един от традиционалистите, ме предупреди, че могат да тръгнат след него. Когато заговорихте Джими пред щабквартирата на Агенцията за национална сигурност, са си помислили, че може би работите за радикалите, и са се намесили. Извинявам се за недоразумението.
	— Можели сте по всяко време да влезете във връзка е Джими. Да го информирате. Но не сте. Размахвали сте го като примамка.
	Гарал разпери ръце в знак на извинение.
	— Грешката е моя — призна той. — Сега го осъзнавам. Трябваше да се доверя на Джими. Но сега тук сте в безопасност, ако приемем, че се държите в сянка.
	— А какво ще стане с Дейн Мадок? — попита Професора. — Радикалите може да тръгнат и след него.
	— Мадок е много по напред от тебе, пич… ъъ. Професоре. Първото нещо, което направих, бе да опитам да му се обадя. Не знам дали ще повярваш, но вече търси следващата аномална щуротия. Макар че нямам представа каква е тя. Говорих с Уилис.
	Уилис беше Уилис Сандърс, друг бивш военноморски тюлен, приятел на Дейн Мадок, който понастоящем беше част от екипажа на лодката му „Морска пяна“.
	— Мадок и Боунс се отправиха към Антарктида преди няколко часа. Там са практически откъснати от останалия свят…
	— Значи няма как да ги предупредим. — Професора погледна към Гарал. — Дали пък случайно нямате начин да ни прехвърлите там?
	Джими вдигна ръце в знак на протест.
	— Ей, чакай малко! Какво е това „ни“? И в случай че си забравил, Антарктида е много голямо място. Дори не знаем къде да започнем да ги търсим.
	— Мадок не може да не е оставил някакви следи, поне от документи. Ще започнем с тях. И ще накарам екипа на Там да го потърси с някой от полярните сателити.
	Гарал безпомощно вдигна ръце.
	— В момента най-оскъдният ни ресурс е времето. До Антарктида не летят редовни полети. Ще ни отнеме няколко дни да ви откараме до летище, което осигурява транспорт до ледения континент. Тогава може би ще бъде прекалено късно.
	Професора се зачуди за момент. Гарал беше прав. Беше му отнело почти два дни да се придвижи от Перу до Мериленд.
	На лицето му се изписа усмивка от осенилата го идея.
	— От Аржентина до Антарктида има полети, нали? Ако имаме наш човек в Южна Америка, това ще съкрати времето с два дни.
	Гарал кимна замислено.
	— Предполагам, че говорите за вашата приятелка Джейд Ихара?
	— И за сина ви.
	— Може би вече са тръгнали оттам.
	— Няма да навреди, ако ги попитаме — сви рамене Професора.
	Джими подсвирна тихо.
	— Искаш да изпратиш Джейд да спасява Мадок? Идея си нямам какво ли би могло да се обърка.


>>	Втора част: Мъдростта на старостта

>>>	5.

	_Кемерхисар, Турция — една седмица по-късно_
	— Знаех си, че ще стане ужасна каша — промърмори Юрая Боунбрейк — Боунс, и тръсна глава с отвращение.
	— Млък! — изсъска младият блондин, който държеше пистолет до шията на Джейд Ихара.
	— Какво искаш, Блек? — попита Дейн Мадок.
	— Знаеш какво искам — изсмя се Арамис Блек. — Дай ми ги веднага или тя ще умре.
	Арамис Блек — това беше името, с което мъжът се беше представил преди няколко дни, когато за първи път се запознаха с него, но едва ли беше същото като на кръщелното му — беше магьосник. Не фокусник, който разчита на ловкостта на ръцете си, а същински чародей, изучаващ тъмните изкуства, което, помисли си Мадок, може би обясняваше как беше успял да се промъкне незабелязан и да се появи сякаш от нищото, да сграбчи Джейд и да й опре револвер до гърлото.
	Блек принадлежеше към окултната общност, базирана в Плимут, Англия, и понастоящем ръководена от една екзотична красавица с гарвановочерни коси на име Алия Сирулиън. Алия и Блек, заедно с останалите членове на ордена си, доскоро бяха пазители на предполагаемо магически талисман, който те наричаха Магна на илюзията — обсидианово огледало, открито в руините на един храм в Централна Америка през XVI век. Смяташе се, че е било притежавано от известния окултист доктор Джон Дий, който го използвал за предсказания и пророчества.
	Мадок нямаше идея дали нещо от цялата тази история е вярно, но самото огледало беше достатъчно истинско. Знаеше това със сигурност, защото заедно с Джейд, Боунс и новите им другари Роуз Гриър и Ник Кисмет бяха откраднали Магна на илюзията от съкровищницата на ордена на остров Дрейк в Плимутския залив.
	„Откраднали“ може би не беше правилната дума.
	Алия ги беше подмамила в клопка, за да си присвои другите две реликви, които бяха тяхно притежание: Апекса — амулет от син камък във формата на пирамида, открит преди повече от век от предшественик на приемния баща на Кисмет, и една черна метална топка, която бяха нарекли „сферата“, но Кисмет понякога я наричаше „аномалията“, открита в скована от лед пирамида в Антарктида само преди седмица.
	Трите предмета — Апексът, кълбото и огледалото — изглежда, бяха части от набор; три от четири, всеки представляващ различен алхимичен елемент — огън, земя, вода и въздух — и всеки беше свързан с отделен цвят от мистичните карти таро — жезли, дискове, чаши и мечове. Търсенето на четвъртата реликва беше отвело Мадок и приятелите му в развалините на древната Тиана посред Анадолското плато в Централна Турция.
	Алия искаше всичките четири реликви, като вярваше, че те ще я дарят с безсмъртие и други свръхестествени способности. Освен това бе изразила желание да убие Ник Кисмет, за да отмъсти за смъртта на съпруга си, който беше загинал, докато се опитвал да открадне Апекса от Кисмет. Петимата си бяха разменили ролите с Алия и магьосниците й, след като бяха избягали с трите артефакта, което изглеждаше на Мадок като справедлива компенсация за всички неприятности, които им бяха причинили.
	Алия Сирулиън несъмнено имаше различно определение за „справедливо“.
	Боунс сви рамене в отговор на заплахата.
	— Убий я. Дреме ми на красивия орлов черокезки нос.
	Джейд го изгледа гневно.
	— Ако искаш да се сменим, Юрая?
	— Тя просто ще бъде първата, която ще умре — изсъска Блек и разтърси Джейд за по-силен ефект. — За да не би да си помислите, че ще можете отново да ни извъртите малкия мръсен номер, който ни погодихте на остров Дрейк, знайте, че срещу вас в момента са насочени дулата на снайперски пушки.
	— „За да не би да си?“ — подигра му се Боунс, като хвърли изкосо поглед на Мадок. — Кой говори така?
	Мадок не обърна внимание на приятеля си. Хапливите шеги бяха начинът, по който Боунс се бореше със стресовите ситуации. Всъщност — и с всички други ситуации.
	— Как успяхте да ни откриете? — попита Мадок.
	Любопитството му беше искрено, понеже бяха положили изключителни усилия, за да прикрият придвижването си от Англия до Турция, но всъщност не разчиташе да получи отговор. Истинската цел на въпроса му беше да спечели време. Заплахата със снайперистите прозвуча като блъфиране. Насред равното поле, където се намираха руините, нямаше много места, които да предлагат пряка видимост, въпреки че на северозапад имаше горичка, където един стрелец би могъл да се изкачи достатъчно високо, за да ги вземе под прицел. Мадок още не беше напълно готов да нарече това твърдение блъф.
	Зад него се обади друг познат глас, за да даде отговор на въпроса му.
	— Търсите Табула Смарагдина — заяви Алия Сирулиън. — Къде другаде бихте отишли?


	Табула Смарагдина — Изумруденият скрижал — беше алхимически или, по-точно казано, магически текст, за който се твърдеше, че съдържа тайната рецепта за създаването на материя прима, първичната материя — ключовата съставка в така наречения философски камък, който може да бъде използван за сътворяването на еликсира на вечния живот или за превръщането на основните метали в злато.
	Текстът бил добре известен, предаван от човек на човек през вековете, превеждан и изучаван от велики мислители като Роджър Бейкън, Албертус Магнус, сър Исак Нютон и дори Карл Юнг. Тон включвал един от основните принципи на алхимията — „както отгоре, така и отдолу“, но също така намеквал за връзката между материята и енергията, която нямало как да бъде разбрана преди зората на атомната епоха. Произходът на краткия текст — само четиринайсет реда — остава неизвестен, но най-старите документирани сведения сочат, че бил намерен в персийския ръкопис от осми век, наречен „Китаб сир алхалика“ — „Книга на тайната на сътворението и на изкуството на природата“, която се приписва на човек на име Балинас. Балинас, наричан също псевдо-Аполоний Тиански, твърдял, че я изкопирал от една изумрудена плоча (което обяснява името й), която бил намерил в скривалище под статуята на Хермес в град Тиана.
	Мадок беше готов да игнорира историята като измислица, ако не беше фактът, че Ник Кисмет беше видял нещо, поразително приличащо на изумрудена плоча, в едно видение, което беше имал с помощта на Магна на илюзията. Нямаше много съмнения, че Изумруденият скрижал — не текстът, а самата оригинала плоча — е четвъртата реликва на стихиите.


	Мадок обърна глава в посока на гласа и видя Алия с двама въоръжени мъже от двете й страни, вероятно други членове на нейния окултен орден.
	— Очевидно вече имате сферата от ледената пирамида — продължи Алия. — Това е единственото обяснение за силата, с помощта, на която ни победи в Плимут. Остават само мечовете — само стихийният талисман, представляваш въздух. Изумруденият скрижал.
	Мадок сви рамене.
	— Легендата твърди, че Балинас открил Изумрудения скрижал в един тайник под статуята на Хермес в Тиана. Тук изглежда точно като подходящото място да започнем търсенето.
	Алия се изсмя студено.
	— Не ти ли е хрумвало, че други са претърсвали това място преди теб? — поклати глава недоверчиво. — Невежеството ти е доказателство, че не си достоен да притежаваш талисманите на стихиите.
	— Това пък какво би трябвало да значи? — попита Боунс.
	Алия махна с ръка.
	— Тук няма статуя на Хермес. Няма храм.
	Този факт беше нещо, което Мадок и останалите бяха научили още преди да се качат на борда на полета за Анкара, Турция. Руините в Тиана се състояха основно от няколко арки, които поддържаха един римски акведукт и обществена баня. Останалата част от града, който някога бе представлявал важно поселище в региона, водещо началото си още от времето на империята на хетите през второто хилядолетие пр.н.е., беше изчезнала, погребана под пясъците на времето.
	— Може би вече я няма — отстъпи Мадок.
	Алия отново се разсмя.
	— А пък ти си представяше, че ако намериш мястото, където някога е стояла, подземието магически ще се разтвори пред теб, както е станало с Балинас?
	— Случвали са се и по-странни неща — сви рамене Мадок.
	Всъщност бяха се надявали точно на това. Четирите реликви на стихиите бяха свързани по някакъв начин, взаимодействаха си видимо, когато се намираха близко една до друга. Надеждата им беше, че трите реликви, които бяха в тяхно владение, щяха да бъдат като компас, който да ги отведе до четвъртата.
	— Толкова ли е трудно да го повярваш? — добави Боунс. — Стига бе! Аз пък си мислех, че вярвате в магии — проточи последния звук и после добави: — Черна магия с голямо „Ч“.
	Бяха научили, че окултистите предпочитат това определение, за да разграничат своите „сериозни“ магически занимания от фокусите, които илюзионистите правеха по сцените.
	— Дай ми талисманите на стихиите — нареди Алия, а тонът й стана студен и твърд като лед — и ще ви пусна да си тръгнете.
	— Шегата настрана — рече Боунс, — но не са у нас. Кисмет и Роуз ги взеха. Не ни казаха къде са ги занесли.
	— Някъде, където ще са в безопасност от теб — потвърди с кимване Мадок. — Нали не си си представяла, че ще се разкарваме с тях в раницата просто така?
	Алия присви очи, сякаш фокусираше в лазерен сноп енергията на чистата злоба в тях.
	— В такъв случай няма нужда повече да си губя времето с вас, нали?
	— Именно — вметна Боунс. — Чао!
	Алия се обърна към хората, които стояха до нея.
	— Убийте ги.
	Мадок пое дъх през стиснати зъби.
	— Сигурна ли си, че искаш да го направиш? Тук, посред открито поле?
	Устните на Алия се извиха в неприязнена усмивка.
	— Да виждаш някого наблизо?
	— Нека позная. Подкупила си местната полиция да държи всички настрана, така че да нямаш свидетели.
	Алия наклони глава.
	— Както казах, знаех, че ще дойдете тук. — Извърна се и махна с ръка, сякаш сече нещо, знак, че има желание да сложи кран на разговора. Завинаги.
	— Чакайте! — бързо добави Боунс. — Излъгах.
	— Каква изненада! — Алия не погледна към него, но двамата въоръжени мъже обърнаха глави към Боунс. Вдигнаха пистолетите си и ги насочиха към него.
	Боунс продължи:
	— Когато казах, че не знам къде Кисмет ще отнесе онези магически финтифлюшки… Това беше лъжа. Знам къде.
	— Мисля, че лъжеш — сви рамене Алия. — Но няма значение. Вас ви намерих. Ще намеря и него.
	Въоръжените мъже заобиколиха отзад Мадок и Боунс, като поддържаха дистанция от няколко метра.
	— На колене! — заповяда един от тях. — Ръцете на тила. Пръстите преплетени.
	— В някой филм ли го видя? — отвърна му Боунс.
	— Вярвай ми, в истинския живот е съвсем различно.
	— Изобщо не звучеше изплашен, което беше повече, отколкото Мадок можеше да каже за себе си.
	„Къде ли е Кисмет?“ — зачуди се той.
	Някой го ритна в сгъвката на коляно, кракът му се подгъна и го накара да коленичи.
	— Чакайте! — проплака нов глас. Женски глас.
	Мадок вдигна глава и видя Роуз Гриър да се приближава с вдигнати ръце. Ремъците на раницата й се виждаха ясно — минаваха над раменете й, промушваха се под ръцете й. Сърцето на Мадок се сви. В раницата бяха две от реликвите — сферата и огледалото.
	— А, каква изненада! — Алия изгледа Роуз. — Сега вече липсва само един. Къде е Ник Кисмет?
	— Той е там някъде. Наблюдава ни. — Роуз държеше главата си вирната непокорно, но в гласа й все още се долавяше слабо треперене. Погледът й срещна този на Мадок. Каза да ви предам, че се е погрижил за снайпера. Освен това каза, че трябва да гледате къде е точката на лазера.
	Ефектът от тези думи върху магьосниците на Алия беше незабавен и драматичен. Мъжете започнаха да въртят глави наоколо, да се оглеждат дали не са белязани с червената точка на лазерния прицел, при което вниманието им се измести от тримата им пленници, което най-вероятно беше целта на съобщението на Кисмет.
	Противно на популярното схващане, лазерните прицели рядко се използват при стрелба на големи разстояния, а когато ги употребяват, обикновено светлината е в инфрачервения диапазон, невидима без помощта на прибор за нощно виждане. Лазерите, които правят видима червена точка, така популярни във филмите и в телевизионните програми, обикновено се използват само с леко стрелково оръжие. Ефективният им обсег е само около двайсет и пет метра, като размера на „точката“ расте с разпръскването на снопа светлина с разстоянието. При разстояния, по-големи от сто метра, осветената област може да достигне повече от метър в диаметър.
	Мадок все още не бе убеден, че наистина има снайперисти, но за момента имаше значение единствено фактът, че магьосниците — Блек и Алия в това число — са заети да проверяват дали самите те не са на мушката. Тъкмо това беше отвличането на вниманието, което беше нужно на Мадок и Боунс, за да вземат инициативата в свои ръце.
	Двамата мъже се изстреляха от коленичило положение и с лекота надвиха и обезоръжиха двамата неосъществени палачи. В миг двамата магьосници се оказаха на земята, а пистолетите им сега сочеха към самите тях. Джейд изненада Блек, а също и Мадок. С лекота се дръпна надолу от пистолета, опрян до шията й, след което се завъртя в хватката на Блек, за да забие коляното си в слабините му с такава сила, че даже Боунс съчувствено изохка.
	Алия, която беше без оръжие, а сега вече и без хора, направи неуспешен опит да избяга, но стигна само до най-близката арка, преди иззад нея да се подаде една ръка, която я сграбчи.
	Беше Ник Кисмет, въоръжен не със снайперска пушка, а със зловещ на вид нож кукри, който беше хванал в саблен захват. Върхът на острието беше само на сантиметри от окото на Алия.
	— Предупредих те какво ще се случи — рече той с нисък и заплашителен глас.
	Алия се опита да се отскубне, но когато не успя, го наплю.
	— Хайде! Убий ме! Така, както уби и съпруга ми.
	Изражението на лицето на Кисмет се промени и омекна малко. Той въздъхна и свали няколко сантиметра ножа.
	— Добре, хвана ме! Блъфирах. Никога не съм искал съпругът ти да умира. Нападна ме, аз се защитих, а той падна. Ако искаш, го наречи самозащита, ако искаш — нещастен случай. Не исках да го убивам, нито пък искам да убивам теб.
	— Мислиш ли, че ми е притрябвало милосърдието ти?
	Кисмет поклати глава.
	— Не ме интересува какво искаш. Но ако продължаваш така, някой ще бъде наранен и ти гарантирам, че няма да бъда аз.
	— По-добре го послушай — посъветва я през смях Боунс. — Мислиш си, че разбираш от черна магия? Повярвай ми, нищичко не знаеш.
	— Нямате представа какво знам — отвърна Алия.
	Мадок се зачуди дали жената бе заподозряла какъв е истинският смисъл на думите на Кисмет. Няколко години по-рано Кисмет се бе впуснал в търсене на тайната на безсмъртието и бе успял да я намери. Сега не само че изглеждаше двайсет години по-млад от истинската си възраст, но можеше да се възстановява дори от смъртоносни наранявания и само за минути раните му заздравяваха. Самият Мадок нямаше да го повярва, ако не беше станал свидетел как само преди няколко дни Кисмет се съвзе от смъртоносен електрически удар.
	Но въпреки че Кисмет беше неуязвим, останалите не бяха, затова постоянното преследване на Алия и магьосниците й се превръщаше в сериозен проблем, особено като се има предвид, че изглеждаха доста нетърпеливи да извършат преднамерено убийство.
	Кисмет свали напълно острието, но не освободи ръката на жената от желязната си хватка.
	— Явно сме в патово положение. Не мога да те оставя постоянно да ни преследваш и понеже не смятам да те убивам, изглежда, че остава само една-единствена възможност. Ще трябва да дойдеш с нас.
	— Чакай, чакай малко! — Гласът на Мадок се присъедини към хора от протести. Всички — от Джейд и Роуз до останалите магьосници — имаха да кажат нещо по това предложение.
	Алия предпазливо изгледа Кисмет.
	— Би ли го направил? Като знаеш, че съм се заклела да те унищожа?
	Кисмет само сви рамене.
	— Казвали са ми, че лошите момичета са ми слабото място.
	Лицето на Алия се изкриви от погнуса.
	— Само в мечтите ти!
	— Ник — изкашля се Мадок, — не можем да й се доверим. Ще се обърне срещу нас при първа възможност. Дори да не й се удаде такава, не можем да пътуваме със заложник.
	Кисмет продължи да се взира в Алия.
	— Не е нужно да бъдеш наш заложник. Виж, и двамата искаме да намерим Изумрудения скрижал. Вече имаме три от четирите стихии. Това ни дава преимущество. Но ти знаеш повече за него от всички ни. Така че нека да работим заедно.
	— И когато го намерим?
	— Ще му мислим тогава. Ако изобщо искаш да го видиш, с нас е най-добрата ти възможност.
	Мадок се спогледа с Боунс, който само поклати тава.
	— Ако пуснеш змия в джоба си, тя само ще те ухапе — заяви той със замислен вид, сякаш цитираше някаква важна индианска племенна мъдрост.
	— Не ми е приятно да го кажа — обади се Джейд, без да откъсва очи от Блек, когото държеше на мушката на отнетия от него пистолет, — но съм съгласна с Боунс. Тя е отровна. Не можем да й се доверим.
	Мадок тръсна глава.
	— Не, Ник е прав. Ние не сме хладнокръвни убийци. — Той се обърна към Алия. — И не сме единствените, които търсят скрижала. По-разумно е да работим заедно.
	— Ако откажеш — рече Кисмет, все още загледан в жената — или пък ако ме убедят, че не можем да ти вярваме, ще те оставим някъде. Най-вероятно някъде по средата на нищото, далеч от телефони и пътища.
	Алия отново присви очи, но изражението й изгуби малко от злъчта си.
	— Как да откаже човек на такова предложение?


>>>	6.

	След като отнеха от магьосниците ключовете от колите им заедно с всичките им оръжия и мобилните телефони, групата от петима плюс един се сбута във взетата под наем „Тойота Ленд Крузър“ и се отправи на четиричасовото пътуване обратно към Анкара. Алия не се съпротивляваше и не показваше никакви признаци на вероломно поведение. Освен всичко друго, дори нареди на хората си да се върнат обратно в Плимут и да чакат по-нататъшни указания, въпреки че никой не можеше да каже дали поведението й е искрено, или част от предварителен план. Държеше се така, сякаш се бе примирила със ситуацията, но Мадок се чудеше дали това не се дължи на факта, че през цялото време към нея бяха насочени два пистолета.
	След час път, докато караха по изненадващо модерната магистрала D750, която пресича Анадолското плато и предлага грандиозна гледка към далечния вулканичен връх на планината Хасан, Боунс, който шофираше, погледна назад през рамо.
	— Това място става. Ще намаля малко, а пък вие я изхвърлете навън.
	— Боунс! — викна му Роуз от предната седалка. — Не е смешно.
	— Не се шегувах — отвърна с безизразно лице Боунс. После се пресегна и наклони огледалото за задно виждане така, че да гледа към задните седалки. — Да не си помислихте, че говоря за Джейд?
	Джейд, която се бе разположила сама на средния ред седалки, се престори, че се почесва по носа само с протегнатия си среден пръст.
	Роуз, която винаги се опитваше да играе ролята на миротворец, разкопча колана си и се промуши между предните седалки към средния ред. Коленичи върху седалката до Джейд и погледна над облегалката към Алия, която седеше по средата на задния ред между Мадок и Кисмет.
	— Знаеше, че няма да намерим Изумрудения скрижал в Тиана, нали?
	Алия сви рамене, като отбягна погледа на Роуз.
	— Мнозина са го търсили. Ако беше там, досега някой да го е намерил. Но се чудя дали изобщо някога е бил там.
	— Искаш да кажеш, след като Балинас го е открил?
	Алия чак сега вдигна глава към Роуз и я изгледа замислено, сякаш се опитваше да реши дали може да й се довери.
	— Може би историята в „Китаб сир алхалика“ не описва буквално намирането на плочата.
	Персийското име прозвуча съвсем естествено от устата на Алия — дарба, дължаща се на екзотичния й произход.
	— Алегория ли е?
	Алия се намести в седалката си, без да обръща внимание на пистолетите в ръцете на Мадок и Кисмет.
	— Или гатанка?
	Сега вече Мадок прояви интерес.
	— Обичам гатанките!
	Алия вдигна очи към него, после отново насочи поглед напред.
	— Балинас е известен и като псевдо-Аполоний Тиански. Това е първата част от гатанката.
	— Истинският Аполоний Тиански е живял през първи век — кимна Роуз. — Бил е известен неопитагореец и писател, въпреки че нито една от оригиналните му творби не е оцеляла.
	— Бил е повече от това — твърдо добави Алия. — Бил е магьосник. Полубожествена личност, пътувал по света, преподавал и вършел чудеса. Някои смятат, че историята му е вдъхновила написването на евангелията.
	— Евангелията ли? — подвикна Боунс. — Имаш предвид библейските истории за Исус?
	— Да. Има много сходства. Всъщност през втори век онези, които следвали учението на Аполоний, смятали, че Исус е бледа негова имитация. Във всеки случай Балинас е живял много векове по-късно и може би е избрал това прозвище, за да придаде повече важност на собствените си писания и да разшири кръга на читателите им.
	— Това е било обичайна практика при класическите философи, да се възползват от славата на по-известните.
	Боунс кимна важно.
	— Като онези писатели, които пишат романи и позволяват на Джеймс Патерсън да си лепне името на корицата.
	Алия направи кисела физиономия.
	— Не, нищо подобно. В случая смятам, че другото аз на Балинас е нишка към истинския произход на Изумрудения скрижал.
	— Истинският Аполоний?
	Нека го оставим настрана за момент. Балинас твърдял, че истинският автор на Изумрудения скрижал с Хермес Трисмегист, т.е. Хермес Трижди великия.
	Мадок беше все по-заинтригуван против волята си.
	— Роуз ни разказа всичко това. С навлизането на елинизма в Египет боговете от двете култури се смесили и образували нови божествени персонажи. Точно както римският Юпитер е базиран на гръцкия Зевс, Хермес Трисмегист е основан на гръцкия Хермес и египетския бог Тот, но някои от египетските божества е възможно да са били хора, които са били обожествени след смъртта си. Разпространено е схващането, че е възможно Тот да е бил свещеникът Имхотеп…
	— Лошият от филма „Мумията“ — прекъсна я Боунс.
	— И архитект на стъпаловидната пирамида на Джосер — продължи Роуз, като завъртя очи. — Възможно е също така Тот да се основава на Аменхотеп, син на Хапу. Хермес Трисмегист може би е бил египетски магьосник и свещеник. Реална личност, а не абстрактен бог.
	Мадок щракна с пръсти, щом го озари една догадка:
	— Картата Магьосника.
	Магьосника е името, с което се нарича една от картите в колодата таро, създадена от Алистър Кроули. Мадок и Кисмет бяха намерили ранна версия на картата при останките на Адам Гарал, окултиста, който открил Апекса, и прародител на приемния баща на Кисмет. Картата беше гатанка сама по себе си, а също така и анахронизъм, тъй като колодата таро на Кроули била създадена цели трийсет години след изчезването на Гарал и смъртта му в ледената пустош на Антарктида.
	Мадок се наведе напред, за да погледне покрай Алия към Кисмет.
	— На картата е нарисуван Меркурий — римската версия на Хермес. А Хермес е също така Тот. Трите лица на Хермес — Трижди великия, а също така се нарича Магус, или Магьосника.
	— Въпросът е — рече Алия с глас, в който явно се усещаше раздразнението, — че Хермес и Хермес Трисмегист никога не са били едно и също в очите на гърците, така че е малко вероятно Изумруденият скрижал да е бил написан от единия, а след това скрит в храма, посветен на другия.
	— Значи трябва да търсим храм, посветен на Тот?
	Алия огледа Мадок преценяващо за момент, после сякаш се поотпусна. Обърна се към Кисмет:
	— Помниш ли видението си на Изумрудения скрижал? Първо видя египетски меч — копие, меча на Александър Македонски — скрит във Вавилонската кула.
	— Така изглеждаше — кимна Кисмет.
	— Александър Велики разпространил елинистичната култура по света — тук, на мястото, което някога било наричано Мала Азия, и из целия персийски свят, но това въздействие се усетило най-силно на едно друго място. Египет. И особено в града, който до ден-днешен носи неговото име.
	— Александрия — с притаен дъх додаде Роуз. Библиотеката! — Обърна се и погледна към Мадок. — И двамата, Хермес и Тот, са били покровители на словесното творчество. Тот в частност бил бог на мъдростта. И библиотеките. И какво по-добро място да се съхранява Изумруденият скрижал от Александрийската библиотека.
	— Балинас е живял през осми век — възрази Кисмет. — Библиотеката е била напълно унищожена много преди това.
	— Противно на общото схващане — започна Роуз, влизайки в ролята на професор по история, — Библиотеката не е била разграбена и изгорена наведнъж, а по-скоро претърпяла многобройни епизоди на разрушение, някои от тях целенасочени, други в резултат на злополуки или природни бедствия. Много повреди били нанесени от земетресения и цунами. Никой не знае къде точно се е намирала Библиотеката. За древните цивилизации е било нещо нормално да използват камъните и други материали за нови строителни проекти, а да не говорим за това, че често префасонирали старите сгради за някакво друго предназначение. На мястото на древна Александрия днес стои модерен град. Както можете да си представите, съвременното арабско население не гори от желание улиците да бъдат разкопани само за да се задоволи любопитството на западния свят.
	— Тогава как ще го намерим? — попита Боунс.
	— Като начало, имаме няколко подсказки от историята. На първо място, повечето исторически описания на Библиотеката сочат, че е била част от царския дворцов комплекс. Къде точно се е намирал, също не ни е известно, но има няколко обнадеждаващи открития. През 1992 година един френски археолог открил потъналите останки от двореца на Клеопатра Седма…
	— Седма ли? — прекъсна я Боунс. — Значи е имало повече от една? Всичките ли са били сладурани?
	Роуз се разсмя.
	— Всъщност е имало седем жени, наречени Клеопатра, но седмата е известната — тази, която омаяла Юлий Цезар и Марк Антоний. Ще оставя на теб да решиш дали думата „сладурана“ е най-правилната, но ако можем да вярваме на художественото творчество от онова време, Клеопатра със сигурност изобщо не е приличала на Елизабет Тейлър в разцвета на силите й. Плутарх казва, че била красива, но не изключително, след което продължава с хвалби за ума и чара й. И особено за гласа й.
	— А! — леко разочаровано възкликна Боунс. — Страхотна личност и лице като за радиопредаване.
	Мадок се опита да върне разговора обратно към основната тема.
	— Нейните покои вероятно са били в дворцовия комплекс. Спомена, че е под вода, нали?
	— На около пет метра дълбочина — обясни Роуз. — В залива, на няколкостотин метра от брега.
	— Е, тогава няма никакъв проблем — бързо преодоля разочарованието си Боунс. — Най-добрата работа я вършим под вода.
	— Заливът е отровен — додаде Алия със спокоен и уверен глас. — Замърсен е с нефт и индустриални отпадъци. Но щом така сте решили, търсете колкото си искате под вода.
	Мадок я изгледа.
	— Не е ли под вода?
	— Ако ви кажа къде да търсите, повече няма да имате нужда от мен.
	— Може би ще ни е достатъчно да знаем, че се намира в Александрия, след като имаме реликвите, които ще ни водят.
	— Мога да ви кажа къде точно да търсите — сви рамене Алия. — Или пък да си опитате късмета. Изборът е ваш.
	— Бик казал, да си опитаме късмета — обади се Боунс.
	— Почакайте малко — намеси се Джейд. — Ако си знаела през цялото време къде се намира, защо още не си го взела?
	Алия продължаваше да гледа към Кисмет.
	— Докато не получи онова видение за четирите стихии, не знаехме какво търсим. Ако го подозирахме, щяхме вече да сме донесли Магна на илюзията и да сме отворили подземието. Може би, ако не го беше убил, моят мъж щеше да има това видение.
	Гневът помрачи чертите й, докато говореше, но след кратка пауза изражението й отново се смекчи.
	— Казах го още в Плимут, Ник Кисмет. Вярвам, че съдбата ти е да го намериш.
	В отговор Кисмет просто я погледна с каменно лице.


>>>	7.

	_Александрия, Египет_
	Подобно на много други градове, които Мадок бе посещавал по време на странстванията си, Александрия беше сблъсък на миналото и настоящето. Малкото, което беше останало от древното минало, приличаше на гранитна скала на брега на океана, която бавно, но неизбежно ерозира под неумолимите удари на прогреса.
	В града имаше много, което да напомня на посетителите за историята му, и наистина туризмът си оставаше основна индустрия въпреки скорошните политически вълнения в арабския свят. Древните паметници, като например невярно наричаната колона на Помпей и катакомбите Ком ел Шокафа, а също и по-новите, но не по-малко важни исторически постройки — като Цитаделата на Кайт Бей на мястото на някогашния Александрийски фар или великолепната джамия „Абу ал Абас ал Мурси“ — продължаваха да предизвикват любопитство към града. Но туристите вече идваха колкото заради силния си интерес към историята, толкова и за модерните развлечения, като печенето на слънце и хазартните игри. За мнозина древните руини бяха просто нещо любопитно, наравно с модерен увеселителен парк. Даже древната Библиотека беше пресъздадена като фантастична модерна постройка от стъкло и стомана, заобиколена от градини и огледални езера, кацнала на източния край на залива. Въпреки че колекцията, включваща не само милиони книги, а така също филмови и видео архиви и над 100 терабайта данни, беше многократно по-голяма от тази на едноименната библиотека от древността. Александрийската библиотека си оставаше просто още една туристическа атракция.
	Техният полет от Кайро — съвсем къс преход след по-дългото пътуване над Средиземно море — се приземи точно когато слънцето залязваше над западния хоризонт. След като пътуването им по шосе приключи в Анкара, където се наложи да изхвърлят плененото оръжие, Алия бе престанала да бъде техен затворник и сега беше просто спътник, при това явно доброволен, въпреки че Боунс продължаваше да изказва на глас подозренията си към нея. Мадок хранеше същите съмнения, но беше малко изненадан от неотслабващата антипатия на приятеля си към нея. Не беше присъщо за Боунс да не се постави в глупаво положение в присъствието на привлекателна жена, а Алия от всяка гледна точка беше точно това.
	Пристигнаха с минибус до хотела си, който беше само на няколко пресечки от залива, но останаха в стаите си само колкото да разопаковат багажа си, който не беше много, след което се насочиха към хотелския ресторант за вечеря.
	Докато приключваха вечерята си с по чаша кафе, Алия започна да разказва онова, което преди беше премълчала, като им подаваше информацията в малки дози, сякаш беше туристически гид.
	— Александрийската библиотека първоначално била част от по-голямо хранилище за познания и проучвания по въпроси, които се простирали от астрономията до анатомията. В допълнение към огромното богатство от мъдрост и знание, което се криело в ръкописите, институцията включвала лаборатории, обсерватории и дори зоопарк. Била посветена на деветте музи от гръцката митология — божествата, които вдъхновили изкуствата — откъдето идва името й: Музейон.
	— И откъдето идва думата музей — вмъкна Мадок.
	— Описват го като комплекс от няколко сгради, свързани с покрити коридори, градини, трапезарии, спални помещения и дори театър. Колкото и да е странно, едно нещо липсвало от първоначалния музей и това било собствена художествена колекция, но това било самото начало на Библиотеката. Обаче през 145 година преди новата ера центърът по науките в Александрия се преместил в друга сграда, наречена Серапеум — храм на гръцко-египетския бог Серапис, божеството — покровител на Александрия.
	— Гръцко-египетски — зачуди се Мадок. — Като Хермес Трисмегист.
	— Серапис бил синкретично божество — смесица от вярвания от различни религии. Името произлиза от комбинацията на египетските богове Озирис и Апис, но изглежда, че имало също много общо с Дионисий. Интересно е да се спомене, че „Анабазис на Александър“*, който обикновено се счита за най-добрият източник на информация за Александър Велики, твърди, че докато Александър бил на смъртния си одър, умиращ от треска, другарите му попитали Серапис — което, подозирам, означавало да се обърнат към статуята на бога — дали да го донесат в храма му, за да бъде излекуван. Историята твърди, че богът проговорил и им казал да оставят Александър там, където е. Искам да ви напомня, че това става във Вавилон, не в Александрия. Във всеки случай Серапеумът в Александрия бил най-известният храм на бога, да не говорим, че бил най-впечатляващото светилище в целия град. Със западането на Музейона Серапеумът не само добил популярност, но приютил поне част от колекцията на Библиотеката — онази част, която оцеляла най-дълго. Обаче в Серапеума имало статуи на всички гръцки богове, включително и на Хермес. Балинас може да е живял през осми век, но Аполоний Тиански е живял през първи, затова звучи логично, че ако е посещавал Александрия, би отишъл в Серапеума.
	[* Произведение на Ариан (ок. 89 г. — ок 175 г.), описващо похода на Ал. Велики срещу Персия. — Б.ред.]
	— А какво се е случило със Серапеума?
	— Когато император Константин приел християнството през 325 година, наредил да затворят Серапеума заедно с всички останали храмове на езическите божества. Александрийците се съпротивлявали известно време, но през 391 година Серапеумът бил разграбен. Това, най-общо казано, се смята за края на Александрийската библиотека, въпреки че е възможно част от колекцията да е запазена някъде другаде. Има дори една легенда, че част от нея била натоварена на римска галера, която в крайна сметка се озовала в Тексас.
	— Наистина ли? — Сега Боунс наистина внимаваше.
	— По-скоро не — продължи Алия. — Арабските източници приписват пълното й разрушение на заповедта на управляващия халиф, след като мюсюлманските сили завзели града през 642 година. В Европа дошли тъмните векове на Средновековието, но като се има предвид последвалият Златен век на исляма, през който науката и математиката продължили да се развиват, възможно е да са запазили знанията, вместо да ги унищожат. След Александрийската, най-великата библиотека в историята се е намирала в персийската крепост Аламут.
	— Седалището на известните „хашишини“ — Ордена на асасините — кимна Роуз. — Прадядо ми го описва в един от романите си за Додж Долтън.
	Алия я изгледа пренебрежително, след което продължи:
	— Серапеума го няма, но знаем къде се е намирал. През 297 година император Диоклециан издигнал триумфална колона в Серапеума. Гранитен монолит, изсечен от една-единствена скала вместо наредени един над друг цилиндри, който е висок повече от двайсет метра и все още стои до ден-днешен. Ако прочетете туристическите брошури, ще научите, че я наричат Колоната на Помпей, макар всъщност да няма нищо общо с Помпей Велики, който някога управлявал Рим заедно с Юлий Цезар. Основите на Серапеума се намират наблизо, заедно с входа към катакомбите Ком ел Шокафа. Вярвам, че ще намерим подземието с Табула Смарагдина в тези древни тунели.
	— Освен ако не я е взел някой, когато са местили останалото от Библиотеката.
	— Не мисля, че е станало така. — Алия се обърна към Кисмет. — Помниш ли историята как Адам Гарал намерил Апекса в Хеопсовата пирамида?
	Откакто бяха пристигнали, Кисмет беше необичайно тих. Докато се возеха на таксито, Мадок го забеляза да се оглежда внимателно, сякаш проверяваше дали някой не ги следи. Когато попита Кисмет на какво се дължи поведението му, простият отговор беше:
	— Не обичам пустинята.
	Сега обаче се изправи в стола си и кимна.
	— Твърдял, че му се явила след нещо като астрално пътешествие.
	— По време на което намерил тайния вход в пирамидата. Проход, който не само го отвел в тайната стая, но и го пренесъл през времето. Балинас описва подобно пътуване към камерата под статуята на Хермес, когато открил Изумрудения скрижал. И за разлика от твоя прародител, не взел от мястото му онова, което намерил.
	— Може би все още е там — предположи Мадок.
	— С реликвите, които носите с вас, можем да намерим скривалището. То ще ни се разкрие, както е направило за Аполоний Тиански, а вътре ще намерим гробницата на Александър Велики и в ръката му — Изумрудения скрижал на Хермес Трисмегист. — Алия остави на масата празната чаша от кафе. — Готови ли сте?
	— Имаш предвид сега, веднага ли? — Мадок се огледа и видя загрижеността, отразена на лицата на останалите. — Вече е тъмно.
	— Което означава, че другите посетители няма да ни пречат. — Алия кръстоса ръце пред гърдите си. — Очаквах малко повече ентусиазъм.
	— Не обичам да се хвърлям необмислено в нови начинания — отвърна Мадок. Донякъде очакваше Боунс да се пошегува за негова сметка, но големият чероки само кимна.
	— Трябва да призная, че е права за спокойствието от туристите — додаде Джейд, въпреки че прозвуча така, сякаш опитваше сама себе си да убеди. — Поне можем да хвърлим един поглед на мястото.
	Роуз подкрепи предложението.
	— Ако съдим по реакцията, която видяхме в Антарктида и на остров Дрейк, би трябвало да разберем дали все още е там само като минем покрай него.
	Алия се вгледа напрегнато в другите жени, но не каза нищо. Мадок хвърли поглед на Кисмет, който просто сви рамене.
	— Предполагам, че няма да ни навреди, ако просто минем оттам.
	Макар местните обичаи да не го изискваха, Алия предложи жените да носят хиджаб — кърпи за глава, за да не привличат излишно внимание. Докато Джейд и Роуз си слагаха шаловете, Алия погледна към Боунс и добави:
	— Боя се, че с него нищо не може да се направи. Просто няма как да го скрием.
	— Какво, по дяволите, искаш да кажеш?
	— Просто, че изпъкваш в тълпата — отвърна му тя с престорено срамежлива усмивка.
	Това успокои донякъде Боунс.
	— Вярно е. Аз съм изключителен.
	— Е, след като имаш най-добрата видимост — вметна Мадок, — не забравяй да въртиш глава.
	Погледна към Кисмет, който му кимна утвърдително. Цялата история изглеждаше прекалено прибързана, сякаш отиваха в капан, но дори да беше така, нямаше как да се измъкнат. Или трябваше да го направят, или да си отиват у дома.
	Както беше обещано, мястото, където е бил Серапеумът, се намираше само на няколко преки от хотела. Околните улици бяха тихи и зле осветени. Шестимата, но най-вече Боунс, определено се открояваха и привличаха вниманието на доста от облечените в галабия* местни мъже, които обаче извръщаха глави веднага щом Боунс ги погледне унищожително.
	[* Националната дреха на народите от Северна Африка — дълга роба без яка и с широки ръкави. — Б.пр.]
	Алия ги поведе покрай ръба на скалистото плато, заемащо няколко декара, където не се виждаха модерни постройки.
	— Това е старото гробище Баб Сидра — обясни тя и посочи към колоната, която се отличаваше като тъмен силует на фона на нощното небе на няколкостотин метра от тях. — Там трябва да отидем.
	Мадок се стремеше да държи под око цялата околност, докато се придвижваха по края на гробището, като от време на време поглеждаше към Боунс и Кисмет, за да провери дали не са забелязали нещо нередно. Със задоволство установи, че Джейд също остава нащрек. Осъзна, че археоложката, която винаги попадаше в беди и която беше спасил от подводните руини в Аржентина преди много години, се беше променила. „Вероятно е влиянието на Професора — помисли си Мадок. — Това определено не е момичето, което разлюбих“.
	Мисълта премина през ума му и през цялото му тяло, преди дори да е разбрал какво се случва.
	„Мадок, престани! — мислено си заповяда той. — Имаш Ейнджъл и друга жена не ти е нужна“.
	Застави се да погледне пак напред тъкмо когато стигнаха до портала, който спираше достъпа до руините. Вратата беше затворена и заключена с катинар.
	— Явно ще трябва да дойдем пак утре — обади се Боунс. — Е, поне опитахме.
	Въпреки че косата й беше скрита под плата на хиджаба, откритите вежди на Алия се изкривиха в изненадано, а може би и смаяно изражение.
	— Не съм си представяла, че мъже като вас ще се спрат пред нещо толкова примитивно.
	Боунс погледна към Мадок с безгласния въпрос „Какво мислиш?“ Мадок само сви рамене.
	Боунс изпусна въздишка.
	— Приемам предизвикателството — отвърна той и бръкна в джоба си за набора шперцове. — Пропиляната ми младост отново се отплаща.
	Боунс хвана в шепа телефона си, за да си светне с него, без да се вижда надалеч, и се зае с ключалката. Роуз се приближи към Мадок.
	— Дейн, не долавям нищо.
	Каза го шепнешком, но Алия все пак чу.
	— Реликвите не реагират ли? — Нямаше дори намек за престорена закачливост; изненадата й беше истинска. — Нищо не разбирам.
	— Същото е с Апекса — добави Кисмет, докато отнесено галеше с пръсти талисмана, който висеше на кожена връв около шията му. — Нищичко.
	— Може би не сме достатъчно близо — предположи Мадок.
	— Реакцията на сферата се усещаше на километри разстояние — възрази Роуз.
	— Имате три реликви, нали? — вметна Алия. — Може би си пречат по някакъв начин. Може някак да се анулират една друга.
	Предположението беше искрено, но Мадок все пак се зачуди дали не е прелюдията към предателство. Дали Алия не се опитваше да ги раздели? Да изолира реликвите и да раздели силите им?
	— На остров Дрейк не се случи нищо подобно — каза Роуз. Въпреки това свали раницата от гърба си, отвори я и започна да рови из нея.
	— Готово — обади се Боунс, като махна катинара от резето. Понечи да отвори вратите, но сам се спря. — Или да слагам катинара обратно?
	— Поне да се разходим вътре — примоли се Алия. — Тук трябва да е. Може би просто трябва да сте по-близо.
	Мадок погледна към Кисмет за някакъв намек какво да правят. Кисмет само поклати глава.
	— Мисля, че просто е още една улица без изход. Но така и така сме тук. Нищо не пречи да опитаме. — Погледна студено към Алия. — Не е като да сме напълно беззащитни.
	Алия сведе глава в знак, че разбира неизказаната заплаха, след което посегна към вратата. Отвори я и влезе вътре, без да ги чака.
	Светлината едва стигаше, за да забележат къде се намира пътеката, която извиваше между руините. Подминаваха разкопки и насипи, докато накрая стигнаха до билото на хълма, където стоеше колоната на Помпей. Огромната й основа се пазеше от два сфинкса, всеки от тях с размерите на мъжки слон. Алия ги преведе покрай колоната, като следваше маршрут, който, изглежда, бе запаметила. Най-накрая стигнаха до голяма дупка в земята.
	Мадок включи фенерчето на телефона си, но остави едната си ръка върху него, за да приглуши светлината му и да скрие присъствието им. Светна в дупката, където се видя издълбано в камъка стълбище, което се спускаше в мрака. Кръгли черни форми с размерите на половин топка за пинг-понг се разбягаха настрани от докосването на светлината.
	— Скарабеи — промърмори Боунс. — Не им давайте да ви влязат под кожата.
	— Това е входът към старата система от тунели, която някога е свързала храмовете на Серапеума — обясни Алия. След миг пауза се обърна към Роуз. — Имаше ли някаква реакция от стихийните реликви?
	Роуз само поклати глава.
	— Нищо не разбирам — продължи Алия с все по-напрегнат глас. — Тук трябва да е. Сигурно правим нещо не както трябва.
	— Не правя нищо — възрази Роуз. — И сферата нищо не прави. Няма ни…
	Преди Роуз да е успяла да завърши думите си, Алия скочи и сграбчи ремъка на раницата й. Мадок понечи да реагира, но Алия вече беше в движение и влачеше Роуз надолу в тъмната дупка.


>>>	8.

	Мадок махна дланта си от фенерчето и светна надолу по стълбите. Успя за миг да зърне Роуз, която се препъваше след Алия. Веднага се втурна надолу с шумни стъпки по стълбите. По-скоро почувства, отколкото чу хрупкането на бръмбарите под краката си и някаква част от мозъка му си спомни предупреждението на Боунс за скарабеите, които могат да ти влязат под кожата. Знаеше, че забележката е глупост, кошмар, измислен във второкачествените филми. Египетският скарабей всъщност е торен бръмбар и изобщо не е месояден. Но да си го кажеш и да го повярваш са две напълно различни неща, особено тук, посред древните египетски катакомби. Буквално можеше да почувства как крачетата на насекомите пълзят по кожата му, как челюстите им щракат… Как се заравят под кожата му… Хруп! Хруп!
	Стъпките го отведоха в един тесен тунел и отново успя да зърне нещо да се движи в тъмнината отпред. Не спря, но в момента на влизането си в прохода осъзна, че другите го следват. Кисмет вървеше веднага след него, а Джейд и Боунс не бяха много по-назад.
	Мадок спря рязко, щом фенерчето му освети позната форма, просната върху пода на коридора, с вдигната ръка, за да се предпази от ярката светлина. Беше Роуз. Изглеждаше леко объркана, но като че ли не беше наранена. От Алия нямаше и следа, макар да му се стори, че чува стъпките й надолу по коридора.
	— Взе ми раницата — изохка Роуз. — Сферата е у нея. И огледалото.
	— Ще си ги върнем — обеща Мадок, докато й помагаше да се изправи на крака. Опита се да придаде малко увереност на гласа си, макар че дълбоко в себе си не усещаше и следа от нея. Алия сега владееше две от четирите реликви на стихиите. Ако беше права и последната оставаща реликва лежеше някъде в катакомбите под Серапеума, имаше голяма възможност скоро да притежава три от тях.
	След това Боунс им даде друга причина за тревога.
	— Мамка му! Скорпион!
	Мадок проследи накъде сочи пръстът на Боунс и видя нещо да пълзи от вътрешната страна на бедрото на Роуз. Беше дълго около седем сантиметра, с бледо жълто-зелено сегментирано тяло, жълти крака и извита опашка, готова за удар.
	— Смъртоносен ловуващ скорпион — предупреди Кисмет, като измъкна от канията своя кукри. — Роуз, не мърдай!
	Протегна върха на ножа към крака на Роуз и постави плоското на острието пред пътя на скорпиона. Насекомото спря да се движи, а предните му крака замръзнаха на сантиметър от острието, сякаш някак бе почувствало, че металът потенциално е смъртоносен.
	— Махни го от мен — проплака Роуз.
	— Не мърдай — повтори Кисмет, а след това с рязко движение на китката си отхвърли създанието настрана. — Дейн, провери дали няма други.
	Роуз вече беше тръгнала обратно към стълбите, а краката й трепереха неволно от силната нервна възбуда.
	— Стой така, Роуз. — Мадок прекара светлината нагоре-надолу по тялото й и след като се убеди, че по нея няма скорпиони или други пълзящи твари, се обърна, за да освети стените и тавана на прохода. Видя още скарабеи, които сновяха по пода, но и няколко светли форми.
	— Смъртоносен ловуващ скорпион — повтори Джейд. — Симпатично име. — Гласът й леко потрепери, което може би беше резултат от спринта надолу по стълбите, но причината най-вероятно не беше тази. Тя също отстъпваше към стълбите.
	Мадок беше чувал за този вид скорпиони. Въпреки зловещото име отровата им не беше непременно фатална, особено за здрав възрастен човек и ако количеството е само от ухапването на една твар, но ужилването причиняваше незабавна болка, подобно на това от пчела и както при него, винаги съществуваше рискът от фатална алергична реакция.
	За съжаление имаше не само едно, а много от тези създания. В зоната, осветена от телефона, може би бяха дори стотици.
	— Споменах ли вече, че мразя пустинята? — обади се Кисмет по-скоро примирено, отколкото уплашено. Продължаваше да държи своя кукри в дясната си ръка.
	— Нали? — вметна Боунс. — Първо скарабеи, а сега пък скорпиони. Сякаш някой е взел най-страшните сцени от „Мумията“ и ги пренесъл тук долу. Даже не ми се мисли какви други ужасни неща може да ни очакват в коридорите.
	— Същият си като Брандън Фрейзър — рече Джейд.
	— Хей, на мен Брандън Фрейзър ми харесва — сопна се в отговор Боунс. — Макар че харесвам още повече Рейчъл Уайз.
	— Тогава като Том Круз?
	— За него няма да говорим — решително каза Боунс.
	— Трябва да продължим — прекъсна ги Мадок и направи крачка напред. Продължаваше да движи светлината напред-назад и нагоре-надолу, като се опитваше да не минава директно под скорпионите по тавана и да не позволява на тварите да пропълзят по обувките му. След няколко стъпки погледна назад и с облекчение видя, че останалите идват след него.
	Алия беше оставила ясна следа, по която да я следват — натрошени тела от бръмбари и размазани буболечки по пода на прохода ясно очертаваха всяка нейна стъпка. Не че имаше голям избор къде да отиде. Тунелът продължаваше доста време направо, преди да направи десен завой, а след това още един, но не се виждаха никакви разклонения. Сто крачки ги отведоха до ново стълбище надолу.
	Мадок спря на най-горното стъпало, наостри ухо към неизвестната дълбина под тях и се ослуша. Отдолу отекваше глухото тупкане на стъпки. Алия все още се движеше. Мадок се насочи надолу след нея.
	Само след няколко стъпки стената отдясно отстъпи встрани, разкривайки открито пространство — зейнала пустота, в която оскъдната светлина на телефона му се губеше изцяло. За щастие вече не се виждаха никакви страховити пълзящи обитатели. Мадок се отдръпна от края, придържайки се към лявата стена, която, както механично забеляза, се скосяваше и постепенно се издигаше към все по-ниския таван. Стената беше построена от наредени каменни блокове или тухли. Всичките бяха украсени по някакъв начин или с египетски йероглифи, или с писания на език, за който Мадок предположи, че може би е гръцки. Нямаше време да се спира и да разглежда.
	— Дейн — прошепна гръмко Кисмет, — намираме се в пирамида.
	Значението на думите му не достигна веднага до Мадок, а явно и до Боунс, който сопнато отвърна:
	— И?
	— В Александрия няма пирамиди.
	— Прав е — съгласи се Роуз. — Поне досега няма открити.
	Мадок се препъна, щом осъзна казаното, после отново продължи напред.
	— Значи сме в някаква тайна камера?
	Която Алия е отворила — отвърна Кисмет. — С помощта на реликвите. Не знам дали го е направила съзнателно, или входът просто се е задействал в тяхно присъствие.
	— Значи беше права. Изумруденият скрижал е тук.
	Мадок ускори крачка.
	— Ако е така, значи не се държи като останалите реликви. Апексът не реагира по никакъв начин на близостта му.
	Стъпалата свършваха в една ъглова стълбищна площадка, където скосената стена се срещаше с друга такава, което потвърждаваше предположението на Кисмет. Стълбището продължаваше надолу и надясно, а броят на стъпалата беше един и половина пъти повече от този на предишните. После отново завиваше надясно, описвайки квадратна спирала по часовника от вътрешната страна на кухата пирамида.
	А след това стъпалата свършиха, отвеждайки ги върху широка каменна площадка. Мястото беше пусто, лишено даже и от прах, но Мадок все пак успя да забележи слаби отпечатъци от стъпки, които водеха натам, където вероятно се намираше центърът. Вдигна високо телефона си и хукна в преследване на Алия по равния под. След около приблизително петдесет метра я забеляза.
	Мадок не можеше да каже дали по случайност или нарочно, но тя някак бе успяла да намери единствения обект, който съдържаше пирамидата — каменен блок, оформен като правоъгълен паралелепипед, висок около метър и двайсет и дълъг метър и осемдесет, разположен, ако Мадок не грешеше, точно в центъра на камерата. Мадок предположи, че е погребален постамент, върху който някога бе лежал ковчег — може би златният ковчег на самия Александър Велики. Но сега единственото нещо върху него беше Алия Сирулиън. Беше се проснала върху него с лице надолу, като прегръщаше камъка с разперени ръце. Приличаше на скърбяща вдовица, която се е хвърлила върху ковчега на покойния си любим, само дето нямаше ковчег. Раницата на Роуз лежеше върху пода до нея. Затворена. Забравена.
	— Няма го — съобщи с глух, неутешим глас. — Не е тук.
	Мадок побърза да издърпа раницата по-далеч от нея, макар да бе очевидно, че Алия или няма намерение да използва реликвите, или не притежава нужните умения. Едва тогава осъзна какво казва.
	— Няма ли го тук?
	Кисмет и Боунс вече бяха до него, а Роуз и Джейд пристигнаха секунди по-късно, като се подредиха в кръг около каменния блок. Боунс зададе очевидния въпрос:
	— Какво се е случило с него?
	— Някой друг е бил тук преди нас — поясни Кисмет с нотка на горчивина в гласа си. — Глупаво беше да си мислим, че все още ще бъде тук.
	— Но кой?
	— Кой си мислите, че може да бъде? — разнесе се язвителен глас, почти вик, който отекна и рикошира в скосените навътре стени. Не принадлежеше на нито един от групата, но въпреки странното акустично изкривяване Мадок го разпозна незабавно. Прониза го вледеняващ ужас.
	Гласът принадлежеше на човека, когото бе нарекъл АБЧ заради навика му често да започва думите си все с този израз. Мадок се беше сблъсквал с него поне два пъти по-рано — първия път в антарктическия Аванпост, където бяха открили сферата, а след това отново в залива на Плимут, малко след като бяха завладели Магна на илюзията от братството на магьосниците на Алия. И двете срещи бяха завършили по един и същи начин — и двата пъти Мадок беше убил АБЧ.
	Едва след втория им сблъсък Мадок беше научил истината за АБЧ, известен още като Улрик Хаузър. Беше водач на радикалната отцепническа фракция в тайнствената групировка, наречена „Прометей“.
	Освен това беше брат на Ник Кисмет и подобно на него, Улрик Хаузър беше практически безсмъртен.


>>>	9.

	Всички, освен Алия завъртяха глави към стълбите и източника на гласа. Там се движеше нещо, всъщност много неща.
	Може би беше само въображението му, но на Мадок му се стори, че вижда десетки сенки да се придвижват във всички посоки точно на границата, до която достигаха скромните им източници на светлина. Знаеше, че Хаузър не отива никъде без свитата си от наемни убийци и този път нямаше да бъде изключение.
	— Никой да не мърда — прошепна без нужда Мадок. Приятелите му бяха застинали като статуи.
	Самият притежател на гласа се материализира миг по-късно, като пристъпи в светлината. Лицето му беше отчасти скрито зад чифт очила за нощно виждане, но само след няколко стъпки към групата Хаузър смъкна изцяло от лицето си устройството за нощно виждане и разкри ухилената си физиономия.
	— Любопитен съвет, господин Мадок. Движещите се мишени са много по-трудни за уцелване.
	— Вече съм те убивал два пъти — сви рамене Мадок. — Може би на третия ще извадя късмет.
	Думите му не бяха пълна заблуда. Двамата с Боунс се бяха оказвали дори в по-тежки ситуации, макар в момента да се затрудняваше да посочи такава, но ако опитът му го бе научил на нещо, то беше, че няма абсолютно никаква полза една ситуация да бъде смятана за безнадеждна.
	Хаузър се засмя насила. Въпреки силните си, красиви черти изглеждаше жесток и хищен — наполовина Адонис, наполовина върколак. Приближи се, докато стигна на три метра от тях, след което спря и сложи ръце на хълбоците си. Изгледа един по един всички за миг, а погледът му се изостри като кинжал, щом срещна очите на Мадок. Накрая се втренчи отново в Кисмет.
	— Изненадан ли си да ме видиш, братко?
	— Не съвсем. — Кисмет кимна с брадичка към Хаузър. — Често казано, леко съм изненадан, че ти отне толкова дълго да се съвземеш, след като ти нашляпаха задника в Плимут.
	Боунс се изхили.
	— Много добре!
	— Бях зает с нещо друго — сви рамене Хаузър. — Знаех, че в крайна сметка ще се появиш тук. — Спря за миг. — Е? Още ли не си разгадал загадката?
	Изражението на Кисмет трепна за миг.
	— Не съм в настроение да си играем на гатанки.
	Усмивката на Хаузър стана още по-широка.
	— О, ама тази е най-добрата. Може би новите ти приятели ще ти помогнат. — Погледна към Мадок, а ноздрите му се разшириха от гняв. — МД*, интересна компания си събрал.
	[* Между другото (съкращение като в чат). — Б.пр.]
	Боунс простена силно.
	— Пак ли съкращения? А, почакай! И аз имам едно. ТСИ, ти си идиот!
	Хаузър игнорира насмешката и върна вниманието си към Кисмет.
	— Тогава ще ти подскажа — разтвори широко ръце. — Изгубената гробница на Александър Македонски, скрита от хората поне от две хиляди години. Грижливо заключена и единствените ключове, които могат да я отворят, са четирите аномалии, едната, от които е скрита вътре. Какво ти говори това?
	Мадок не можеше да сдържа любопитството си и противно на волята си, се замисли над въпроса на Хаузър, но Кисмет просто сви рамене.
	— Че някой друг е успял да ни изпревари. Вече го знаем.
	— Аха, но как? Огледай се. Почистили са това място напълно, но въпреки това няма тунели. Това не е било дело на грабителите на гробници. Който го е направил, е знаел как да отключи вратата и после пак да я запечата.
	— Не са използвали сферата — обади се Роуз. В гласа й определено се усещаше нотка на непокорство.
	— Бих добавила, че не са използвали и огледалото — добави Джейд, като завъртя палец към Алия. — Огледалото е било у магьосниците й през цялото време и дори не са знаели, че тук има нещо.
	Хаузър кимна, все така загледан в Кисмет.
	— Което ни оставя само твоята дрънкулка. Семейното бижу на фамилията Гарал.
	Кисмет наклони глава на една страна.
	— Искаш да кажеш, че го е взел Адам Гарал?
	— Звучи разумно — додаде Мадок, разсъждавайки на глас. — Гарал е притежавал Апекса и навярно е имал достъп до огледалото. Знаем, че е търсел сферата. Може би е дошъл тук пръв.
	— Но какво е направил с него? — възрази Роуз. — Къде е сега?
	Хаузър продължаваше да се усмихва.
	— Харесва ми как разсъждавате — рече с глас като на някакъв кошмарен лектор мотиватор. — Но стигате до погрешните заключения. Ако Адам Гарал беше открил гробницата на Александър, повярвайте ми, светът щеше да научи за това.
	Кисмет изведнъж рязко вдигна глава.
	— „Прометей“!
	Хаузър кимна.
	— Изненадва ме, че точно на теб никога не ти е хрумвало да попиташ защо нашата скъпа майка е решила да те остави на Кристиан Гарал.
	Кисмет само втрещено го изгледа. Мадок изведнъж се почувства като натрапник в семейната драма на чужд човек. Ако не бяха оръжията, насочени срещу тях, навярно щеше да се извини и да се оттегли. Но независимо дали му харесваше или не, вече беше замесен в конфликта.
	— От „Прометей“ са искали Апекса — рече той, опитвайки се сам да разнищи загадката. — И са знаели, че е у Кристиан Гарал.
	Хаузър поклати слабо глава настрани в знак на отрицание, но без да откъсва очи от Кисмет.
	— Искали са онова, което може да бъде отключено с него. Гробницата на Александър и всичките й тайни. Четвъртата аномалия е била само малка част от онова, което някога е било скрито тук. След като вратата вече била отворена и съкровището извадено, майка ни върнала дрънкулката на приемния ти баща. — Хаузър замълча за миг. — Старата гвардия винаги е предпочитала дългосрочни игри. И експериментите. Ако са искали Апекса, можели са просто да го вземат, но са се задоволили да го оставят на Гарал да го пази. Подозирам, че са искали да наблюдават как ще си взаимодействаш с него.
	Кисмет просто продължи да го гледа още няколко секунди, след което разтърси глава, сякаш се пробуждаше.
	— Ако вече си взел Изумрудения скрижал, тогава защо трябва да ни…
	— Само че не е у мен — прекъсна го със съскащ глас Хаузър. — Онези глупаци са го заровили, така както заравят всичко останало. Силата да промениш света… Да преправиш самата реалност… А те какво правят с нея? Слагат я на един рафт, някъде, където никой не може да я стигне.
	— Ето затова са ти нужни стихиите — вметна Роуз. — Искаш да започнеш война с „Прометей“.
	Усмивката на Хаузър беше искрена за първи път, откакто беше пристъпил в светлината.
	— Антарктическата аномалия щеше да е достатъчна, за да изпълня плана си, но с останалите три нищо не може да ми се изпречи на пътя.
	— Има само един малък проблем с плана ти — отвърна Кисмет, като се изправи. — Нямаш три аномалии. Всъщност по моя сметка нямаш нито една.
	— Заплашваш ли ме, братко? — тъжно поклати глава Хаузър. — Сигурен ли си, че така искаш да се развият нещата?
	— Изглежда, че разбираш само езика на силата.
	— И езика на текстовите съобщения — добави Боунс.
	— И въпреки това все още си напълно жив — контрира Хаузър.
	— Но не благодарение на теб — обади се Джейд.
	— Напротив, точно благодарение на мен е — възрази Хаузър. — В момента към всеки от вас са насочени половин дузина автомати…
	— Тази ситуация ми се струва позната — промърмори Боунс.
	— При предишните ни срещи подцених теб и приятелите ти. Тази грешка повече няма да се повтори. Ако забележа дори най-слабия намек за съпротива, хората ми ще открият огън. Това няма да е кой знае какъв проблем за теб и за мен, скъпи ми братко, но мисля, че приятелите ти няма да го понесат толкова добре. Ако исках да те убия, сега нямаше да разговаряме.
	— Тогава защо все още разговаряме? — запита Кисмет, като прозвуча по-скоро наистина заинтригуван, отколкото непокорен.
	— Разбери едно, братко. Възнамерявам да взема трите аномални, които са твое притежание. Не можеш да направиш нищо, за да ме спреш. Дали ще ги взема през труповете на приятелите ти, зависи изцяло от теб.
	— От мен?
	Хаузър се приближи още една крачка, след което протегна ръка и я сложи на рамото на Кисмет.
	— Ник, ние сме братя. А те ни го отнеха. Тя ни го отне. Остави ни разделени и в неведение само заради един експеримент. Не ти ли е обидно?
	— Значи всичко това е, за да си отмъстиш? На майка ни? На „Прометей“?
	— Не е отмъщение. Става дума да вземем това, което е наше по право. Наше законно право, братко. — Хаузър стисна и разтърси рамото на Кисмет за по-изразително. — От самото начало ни насъскват един срещу друг, правят ни врагове в своята малка драма. Каин и Авел. Иаков и Исав. Ромул и Рем. Когато през цялото време е трябвало да бъдем Кастор и Полидевк. Братя, които се бият рамо до рамо. Които държат в свои ръце съдбата си и вземат онова, което им принадлежи. Ето това ти предлагам, братко.
	— Предлагаш ми?
	Хаузър пусна рамото му и направи крачка назад.
	— Ела с мен и ще ги оставя да живеят.
	Преди Кисмет да е успял да отговори, Алия вдигна глава нагоре и избухна в ужасено ридание:
	— Не! Не трябва да го правиш! — Отблъсна се от каменния постамент и се хвърли към Мадок, като сграбчи ремъка на раницата на Роуз в нов опит да я отскубне. Въпреки яростта и бързината, с която действаше, пръстите на Мадок бяха стиснати здраво около презрамките на раницата и не я изпуснаха.
	— Не! — изкрещя отново Алия и разтърси раницата в нов напразен опит. След това, докато все още я държеше с лявата си ръка, вдигна нагоре очи и дясната си ръка с изпънати показалец и среден пръст и заговори с нисък глас, който сякаш вибрираше в неподвижния въздух:
	— А’те!
	Ръката й се спусна по права линия, за да посочи към каменната настилка.
	— Мал’кут!
	Мадок не разпозна странния език, но интуитивно схвана, че Алия изпълнява някакъв магически ритуал, с който може би се опитваше да освободи мощта на реликвите.
	„Може ли да го направи?“
	Ръката й се надигна, докато не се изравни със сърцето й, след което я премести към дясното си рамо.
	— Ве Гев…
	Заклинанието й беше заглушено от гръмовен звук. Мадок почувства ново силно дръпване върху ремъка на раницата. Алия Сирулиън залитна рязко напред и почти се откъсна от земята от удара на куршума. Кръвта напръска постамента зад нея. Алия отново се строполи върху него, но този път падна възнак, сякаш беше жертвоприношение върху олтар.
	Мадок откъсна очи от нея и погледна към Хаузър, който стискаше в протегнатата си дясна ръка полуавтоматичен пистолет. Жестоката, хищна усмивка се беше върнала.
	— Да ги нямаме такива. — Завъртя дулото към Мадок, протегна лявата си ръка с отворена длан и нареди: — Дай ми раницата! Веднага!
	Преди Мадок дори да е успял да си помисли какъв би трябвало да бъде отговорът му, Кисмет застана пред пистолета с вдигнати нагоре ръце в знак, че се предава.
	— Недей — умолително рече той. — Ще дойда с теб.
	Обърна се с лице към Мадок и протегна ръка към раницата.
	— Спри! — изджафка Хаузър. Заобиколи Кисмет, като държеше пистолета насочен към Мадок. — Съжалявам, братко, но си прекалено близко, за да се чувствам спокоен. Отстъпи веднага или хората ми ще открият огън.
	Кисмет се опита да отстоява позициите си още малко.
	— Дай ми думата си. Никой друг няма да умре.
	Хаузър кимна.
	— Щом е нужно.
	Кисмет отстъпи крачка назад и каза:
	— Дейн, дай им ги.
	— Но той все пак ще ни убие — просъска Джейд.
	Кисмет срещна погледна на Хаузър.
	— Не, няма.
	Мадок се поколеба. Вътрешното чувство му подсказваше, че Джейд е права и с даването на реликвите подписва смъртните присъди на всички, но в същото време какъв друг избор имаше? Или може би това беше някакъв смел гамбит от страна на Кисмет?
	— Дейн, повярвай ми — обади се Кисмет. — Това е единственият начин.
	Мадок погледна към Боунс, видя смесицата от недоверие и гняв в очите на приятеля си и прочете незададения въпрос в тях — „Наистина ли ще го направиш?“.
	Но Кисмет имаше право. Нямаха други възможности. Поради липса на алтернатива Мадок коленичи и сложи раницата на земята.
	Хаузър се приближи бързо, грабна я от пода и се дръпна стремително назад, извън досега на Мадок.
	— Така е по-добре — рече той, като преметна раницата през рамо. Размаха пистолета към Мадок. — Хайде, съберете се всички по-близо един до друг.
	Кисмет заговори бързо:
	— Кълна се, ако ги нараниш…
	— За мен са толкова незначителни, колкото насекомите на тротоара. — Хаузър разтръска многозначително раницата. — Особено след като имам това. Но няма да позволя повече да ми се пречкат. Или да ме бавят. Мадок, направи си услуга и се постарай повече да не ти виждам физиономията. — Обърна се към Кисмет и посочи в тъмнината. — Време е да вървим, братко. Имам работа другаде.


>>>	10.

	Щом Кисмет и Хаузър се разтвориха в сенките, Мадок се отърси от парализата на поражението и се насочи към постамента. Знаеше, че Алия е мъртва, дори без да проверява пулса й, но все пак сложи пръсти на шията й, после вдигна очи към останалите и поклати глава.
	Ноздрите на Боунс се разшириха от ярост.
	— А тъкмо почвах да го харесвам.
	— Кого? — попита Роуз.
	— Кисмет. Не мислех, че ще ни зареже и ще побегне при първия знак за опасност.
	— Всъщност нямаше голям избор — опита се да го защити Джейд.
	— Хайде, стига! — презрително махна ръка Боунс. — Можеше да използва реликвите, да ги урочаса. Ама не го направи.
	— Защото знаеше, че Хаузър щеше да ни убие, преди да е успял. Направи единственото, което можеше. Спечели ни време. И ни даде възможност. — Обърна се към Мадок. — Ще тръгнем след тях, нали?
	Мадок само примигна.
	— Дейн?
	Най-накрая остави очите си да се фокусират върху нея.
	— И какво ще направим, Джейд?
	Джейд събра вежди в намръщена гримаса.
	— Ще спрем Хаузър — заяви тя, сякаш отговорът беше очевиден. — И ще си върнем реликвите.
	— Как? Реликвите бяха единственото, което ни даваше някакво преимущество. Без тях… — Сви рамене. — Както каза Хаузър, сме просто буболечки върху тротоара.
	Джейд не намери какво да му отговори, но Роуз реши да се включи:
	— Тогава сами ще си потърсим късмета, както направил дядо ми, когато отишъл за първи път до Аванпоста.
	Мадок успя да наподоби усмивка.
	— Предполагам, че ще трябва да прочета книгите на Додж Долтън, след като се измъкнем оттук.
	— Да се измъкнем оттук ще е едно добро начало — отбеляза Боунс.
	Мадок се взря в тъмнината. Нямаше знак от Хаузър или бандитите му, нито пък имаше начин да разберат дали са още там, или вече са си тръгнали. Последното предупреждение на Хаузър все още отекваше в ушите му, но не можеха да останат завинаги на това място.
	— Добре. Но нека не прибързваме. Не искам да дам на Хаузър причина да промени решението си.


	„Един ден ще разбереш…“
	Двайсет и шест години по-късно тези думи все още преследваха Ник Кисмет. Думите и ужасът, който ги предхождаше.
	„Един ден ще разбереш какво направихме и защо трябваше да го направим.“
	Почти три десетилетия търсене все още не го бяха приближили до разбирането.
	Въпреки привидната братска близост пътищата на Кисмет и Хаузър се бяха пресичали само два пъти преди. Именно първата им среща се беше отпечатала в паметта му.
	В ранните часове на онова, което историята в наши дни нарича Войната в Персийския залив, когато водената от САЩ коалиция прогони назад войските на Саддам Хюсеин, които бяха окупирали Кувейт, Кисмет — по това време офицер от армейското разузнаване — бе изпратен зад противниковата линия, придружен от отряд гурки. Предполагаше се, че трябва да спасят високопоставен иракски дисидент — дисидент, който беше успял да открадне един от най-известните артефакти в историята от тайните хранилища на иракския национален музей. Именно в този момент Улрик Хаузър и „Прометей“ влязоха в живота му и всичко се промени.
	Кисмет прекара следващите години, опитвайки се да разбере истината за „Прометей“, но въпреки това оставаше изпълнен с боязън от спомена за стореното от Хаузър в миговете, преди да даде обещанието: „Един ден…“
	Хаузър беше убил иракския дисидент и цялото му семейство брутално, хладнокръвно.
	„Един ден ще разбереш какво направихме и защо трябваше да го направим.“
	Кисмет не го разбра и не мислеше, че някога наистина ще успее, но знаеше на какво е способен Хаузър. Дейн Мадок вероятно нямаше представа колко малко оставаше на него и останалите да споделят същата съдба.
	Докато се катереше след Хаузър по стъпалата, осветени слабо от бледозеленото сияние на химическите светлини, които висяха по бронежилетките на брат му и хората му, единствената му цел беше да остави известно разстояние между Хаузър и новите си приятели. Не смееше да вдигне и пръст срещу брат си, докато не разбере, че Мадок и другите са в безопасност.
	Скоро след като бяха оставили стълбището зад себе си и се движеха отново по лабиринта от коридори извън пирамидата, Кисмет чу глух тътен някъде отзад. Обърна се и видя само за момент, че нещо се движи. След това всичко отново остана неподвижно. Присви очи в мрака, но не можа да види нищо друго, освен безлична каменна стена.
	Входът към прохода се беше затворил.
	Завъртя се към брат си и извика в сумрака:
	— В сделката ни не влизаше да ги затвориш вътре. Ако искаш помощта ми, по-добре остави вратата отворена.
	Отговорът на Хаузър долетя някъде по-нататък от тунела:
	— Не съм правил нищо, братко. Предполагам, че проходът реагира, когато една от аномалиите е в близост до него. Или пък когато се отдалечават. Няма как да оставя една от тях тук, а времето лети. Но не се притеснявай. Новите ти приятели ще са в безопасност долу за ден-два. Което ще е достатъчно да си свършим работата.
	Кисмет знаеше, че всякакви по-нататъшни молби ще бъдат безплодни. Ситуацията имаше и положителна страна: макар да се бяха запознали само преди няколко дни, Дейн Мадок не му приличаше на човек, който просто ще се откаже и ще си отиде у дома. При подходяща възможност щеше да тръгне след Хаузър.
	„И навярно ще го убият.“
	Забърза напред и настигна Хаузър тъкмо когато се изкачваше по последните стъпала към повърхността.
	— Какъв точно е планът ти?
	Без да забави крачка, Хаузър смъкна очилата си за нощно виждане и ги мушна в раницата при стихийните реликви. Апексът беше отишъл при колекцията заедно с ножа кукри на Кисмет. Хората на Хаузър избързаха напред, най-вероятно за да се убедят, че пътят е чист.
	— Всичко е много просто. Ще нападнем небесата и ще свалим боговете от троновете им.
	— Това би ли трябвало да ми говори нещо?
	Хаузър се засмя задавено.
	— Понякога забравям колко малко ти позволяваха да знаеш. Хранилището, където пазят колекцията си, носи кодовото име „Олимп“. Мястото, където живеят боговете. — Хаузър тръгна отново, насочвайки се към пътеката през руините до входната врата. — Щом веднъж поемем контрола над „Олимп“, никой няма да може да ни се противопостави.
	— Къде се намира?
	Хаузър се изкиска.
	— Чувствам се неловко, но АБЧ, не знам къде е точно. Надявах се да можеш да ми помогнеш с този проблем.
	— Кой, аз? — Кисмет не можа да се сдържи и поклати глава. — Ти си вътрешният човек.
	— Уви, местоположението на хранилището е единствената тайна, която не ми беше поверена. Мисля, че се бояха какво бих направил, ако имам пряк достъп до него. Което, предполагам, беше мъдро от тяхна страна.
	— На мен пък са ми казвали още по-малко.
	Хаузър не каза нищо по пътя до портала. От другата страна Кисмет видя върволица от чакащи луксозни големи кросоувъри, заобиколени от още повече въоръжени командоси, разположени в стратегически периметър.
	— Докато двамата с Мадок си губехте времето в Турция — започна Хаузър, — се захванах да открия единствения човек, който може да ни посочи къде да намерим хранилището. Още не ми е казала къде е, но рано или късно ще го направи. — Отиде до най-близката кола и хвана дръжката на вратата. — Мога да си позволя да бъда търпелив, но приятелите ти в гробницата на Александър нямат право на подобен лукс. Ако не ме лъжат спомените ми, имаш опит във воденето на разпити. Може би ще успееш да я накараш да проговори.
	Отвори вратата и откри самотния пътник в просторната вътрешност на кросоувъра. Жена над средна възраст с дълга, права черна коса, прошарена с бяло, обрамчваща смугло лице, което въпреки плетеницата от бръчки оставаше красиво от почти всяка гледна точка. Кисмет никога преди не бе виждал жената, но я позна веднага.
	Беше майка му.


	— По дяволите! — изръмжа Боунс, като ритна стената, която препречваше стълбището. — Няма изход!
	Мадок се приближи и освети с телефона си стената, която се скосяваше над главата му. Просто още една вътрешна стена в кухата пирамида. Нямаше и следа от прохода, през който бяха влезли. Сякаш беше напълно изтрит от реалността.
	— Боях се, че нещо подобно ще се случи — призна Мадок.
	Боунс го изгледа намръщено.
	— Да не избързваме! — рече той с престорен фалцет, за който Мадок можеше само да приеме, че е опит да изимитира собствения му глас.
	Много слаб опит.
	— Съжалявам отвърна той с иронично съжаление. — Мислех си, че ще ни е по-лесно да се справим със затворена врата, отколкото с дъжд от куршуми. Явно не съм знаел какво правя.
	— Хей! — Боунс драматично вдигна ръце в престорен жест на самозащита. — Внимавай към кого насочваш сарказма си. Не си достатъчно добре обучен, за да го използваш.
	Джейд се разсмя, явно развеселена от един от редките моменти на несъгласие между двамата приятели, но Роуз побърза да се намеси.
	— Можем ли да оставим взаимните обвинения за после? Като например, след като сме се измъкнали оттук?
	— И защо да чакаме? — възрази Боунс. — Вероятно ще прекараме известно време тук.
	Трябва да има начин да се измъкнем — започна Мадок, опитвайки се да вземе призива на Роуз присърце, за да продължи търсенето на възможности. — Може би има начин да се премести тази стена, но не знам какъв е. Изглежда така, сякаш е направена от натрупани един върху друг каменни блокове. Ако успеем да съборим един от тях, вероятно ще можем да се промъкнем. Просто ни трябва нещо, което да използваме като таран.
	— Можем да използваме главата на Боунс — предложи Джейд. — Достатъчно корава е, за да разбие камък.
	— Ако си мислиш, че моята глава е корава…
	— Боунс! — повиши глас почти до писък Роуз. — Стига! — Приближи се към Мадок и му подаде нещо. — Това ще свърши ли работа?
	Мадок погледна към оформения като клин предмет, който Роуз държеше в ръка, и почувства проблясък на надежда. Беше главата на томахавката, наситена с адамантин, която бяха извадили от самолетните отломки край брега на Южна Африка.
	— Как успя да я скриеш?
	Роуз се усмихна и помръдна с рамене.
	— Когато Алия спомена, че реликвите може би си взаимодействат, я извадих, за да видя дали все още действа. После я мушнах в задния си джоб.
	— Останала ли е някаква магическа сила в нея? — попита Боунс, като надзърна над рамото на Мадок.
	Роуз размаха брадвичката напред-назад пред вратата, после я доближи, докато металът и камъкът не влязоха в допир. Нищо не се случи.
	— Струваше си да се опита — промърмори Боунс. — А сега какво?
	— Магическа или не, все пак е метален инструмент — рече Мадок и протегна ръка към томахавката. Взе я от Роуз и започна да води шипа в задния й край по спойката между камъните.
	— Мислиш ли, че наистина можем да си прокопаем път навън с това? — обади се скептично Джейд.
	— Ако имаш по-добра идея, готов съм да те изслушам.
	— Хей, щом хората са успели да се измъкнат от Алкатрас с помощта на тунел, изкопан с лъжица — обади се Боунс, — мисля, че можем да опитаме с брадвата.
	— Имам чувството, че току-що си го измисли — отвърна му Джейд, след което добави замислено. — Иска ми се Професора да беше тук. Щеше да знае как да излезем.
	Мадок натисна малко по-силно острието, докато го влачеше по спойката, и шумът, който се разнесе в резултат, заглуши по-нататъшното разискване. С изненада откри, че зад шипа е останала дълга, дълбока вдлъбнатина. Металът беше набраздил стария камък, сякаш го използваха да дълбаят в тебешир. Окуражен от резултата, Мадок смени захвата си на томахавката, стисна я като ледокоп и замахна с острието към камъка, сякаш удряше с чук.
	Това беше грешка или поне така му се стори в продължение на няколко секунди.
	Нещо блесна ярко в момента на удара — фрикционни искри, предположи Мадок. Силна болка прониза ръката му чак до рамото. Почувства се така, сякаш току-що беше докоснал оголен проводник. Усещането бързо отслабна до приглушено пощипване, щом претоварените му нерви отказаха повече да работят. Главата на брадвата изпадна от вцепенените му пръсти, издрънча на пода и се изгуби в последвалата експлозия от фин скален прах, породен от удара. Едва след като прахът започна да се сляга, Мадок видя, че трябва да преразгледа мнението си за експеримента.
	На мястото на удара камъкът беше белязан с дупка, достатъчно голяма да побере двата му юмрука. На пода имаше няколко големи парчета скала, но не достатъчно, за да запълнят вдлъбнатината. Останалата част се беше разнесла на прах.
	— Мамка му! — викна Боунс. — Давай пак!
	Мадок се разкашля и се опита с мигане да изчисти поне част от прахоляка, който пареше на очите му.
	— Не съм сигурен, че ще мога — призна той. — Това направо ми откъсна ръката.
	— Не бъди такова мрънкало. — Боунс коленичи и взе брадвичката. — Чакай експертът да ти покаже как се прави.
	Измъкна със свободната си ръка фланелката си през глава, като остана гол до кръста. Уви плата около острието, след което погледна към Роуз и с дяволита усмивка започна да мърда гръдните си мускули.
	— Хей, очите ми са тук, горе.
	Джейд само се изсмя подигравателно.
	— Не съм сигурен дали планът ще изолира достатъчно — предупреди го Мадок.
	Боунс тръсна глава пренебрежително и промърмори:
	— Мрънкало! — После хвана увитото острие в двете си ръце и се обърна към стената. — По-добре отстъпете.
	— Боунс, сериозно, може би трябва…
	Боунс вдигна острието над главата си, след което издаде впечатляващо подобие на бойния вик на чероки и стовари брадвата върху стената.
	Мадок направи гримаса и извърна очи в очакване на нова експлозия, но въпреки това взривът го свари неподготвен. Последва нов блясък, ярък като светкавицата на фотоапарат, а след това всичко се скри в облак от прах и пясък, който лъхна право в него под силата на разрастващия се мехур от неприятно горещ въздух — взривната вълна на една малка експлозия.
	Щом прахът се послегна, Мадок забеляза Боунс, чийто силует се очертаваше пред стената. Грамадният мъж беше вдигнал двете си ръце пред тялото си, за да се предпази, а от устата му се сипеше непрекъснат поток от почти неразбираеми ругатни.
	Мадок успя да долови само няколко отделни думи:
	— Майката… Кучи… Майката.
	Останалото се изгуби в силен стържещ шум, сякаш блоковете се трошаха един в друг, който ставаше все по-силен с всяка изминала секунда.
	— Боунс — изкрещя Джейд, — какво направи, по дяволите!
	Боунс замълча за момент, после отлепи едната си ръка от тялото си и посочи към стената зад себе си.
	— Направих това — рече той с доста повече от следа от гордост. — Няма нужда да ми благодариш.
	През прахоляка Мадок успя да забележи едно петно, което изглеждаше по-тъмно от останалия камък. Отне му момент да разбере, че всъщност гледа в нищото — правоъгълна празнина на мястото, където допреди малко бе стоял един от каменните блокове. Дупката беше достатъчно голяма дори Боунс да се промуши през нея.
	Но стържещият звук ставаше все по-силен.
	— Мисля, че трябва да…
	Преди Мадок да успее да си довърши мисълта, формата на добре очертания правоъгълник от празнота започна да се променя. Горният край на дупката започна да се извива надолу, като провисна в средата. Във всички посоки от отвора плъзнаха назъбени пукнатини, подобно на черна паяжина. Цялата стена се срути в камара от камъни, които се изсипаха надолу по стъпалата и се понесоха към тях като лавина.


>>>	11.

	Мадок отстъпи бързо назад, като успя да отмести краката си, за да пропусне няколко по-големи камъка, и пренебрегна малките парчета, които се удряха в него. Боунс, който беше по-близо до срутването, падна назад. Успя да се завърти с лицето напред и разпери ръце в отчаян опит да спре падането си долу. Свлачището бързо го победи, затрупа го отчасти и го повлече покрай Мадок по стъпалата заедно със себе си. Джейд, която беше по-близо до стената, успя да се измъкне с танцова стъпка, но опитът на Роуз да отбегне лавината от камъни я отведе опасно близо до ръба на стълбището.
	От страх, че Роуз може да падне от стълбите, Мадок заряза предпазливостта и се хвърли обратно в яростна атака нагоре по стъпалата, за да я издърпа обратно. Успя да грабне едната от размахващите й се ръце и я дръпна встрани от бездната, но в същия миг голямо парче камък се заби болезнено в пищяла му. Политна напред, тъй като камъните подсякоха краката му, и повлече Роуз заедно със себе си. Сега вече и двамата се пързаляха надолу, подхванати от безмилостния поток от натрошени камъни.
	— Не иска да спре!
	Викът на Джейд беше едва доловим сред нарастващия шум, но Мадок вече беше разбрал, че думите й отразяват истината. Разрушаването на каменния блок беше предизвикало лавинообразно срутване. Всеки блок, който падаше от мястото си, откъртваше още два или три над него.
	Цялата страна на пирамидата се срутваше. Още по-лошо беше, че ударите трошаха стълбището и заличаваха стъпалата, по които трябваше да се изкачат, за да излязат на повърхността.
	— Продължавай да се катериш! — изкрещя Мадок. Съветът се отнасяше колкото за него, толкова и за останалите. Ако не успееха бързо да преминат през отвора, щяха да бъдат отрязани от него и по всяка вероятност отнесени надолу в дълбините на пирамидата, където щяха да бъдат погребани завинаги. — Опитай да се промъкнеш!
	Мярна за миг Джейд, която кимна, след което започна да напредва с приведена ниско глава и вдигната над нея ръка, за да се пази от падащите камъни, докато се катереше по отломките.
	Мадок потрепна от болка, щом друг камък го удари по рамото, но въпреки това успя да застане в неудобна поза на колене и запълзя напред, като мина пред Роуз, за да я пази с тялото си като с шит. Погледна надолу по стълбите и видя някакво движение в камарата от камъни.
	— Боунс! Идваш ли?
	От натрошените камъни се подаде фигура, покрита в прах.
	— Дори още не съм се запъхтял.
	Мадок само поклати глава. Хуморът — колкото по-мръсен, толкова по-добре — беше защитният механизъм на Боунс срещу вселената, но Мадок не смяташе, че ще го запази от лавината. Обърна поглед напред и прецени разстоянието до зейналата в стената на пирамидата дупка.
	Повредата се разпространяваше в двете посоки. Срутваха се части както от стената пред тях, така и от тази, която беше от дясната им страна. Заедно с тях всички блокове отгоре им също започнаха да се сриват. Погребаната пирамида пропадаше.
	Приведе се към Роуз и изкрещя, за да го чуе през шума:
	— Продължавай да се катериш! Не спирай за нищо на света!
	След това тръгна нагоре, като се катереше на четири крака по камарата от отломки. С приближаването до върха можа да види по-ясно отвора в стената. Джейд все още беше приведена в него, вдигнала едната си ръка, за да се пази, а с другата го подканяше да побърза. За съжаление между двама им имаше голяма празнота. Последните няколко стъпки от каменната настилка пред отвора бяха изчезнали, пропаднали в пукнатина. Беше широка само половин метър, но ставаше по-голяма с всяка отминаваща секунда.
	Мадок присви крака в приклекнало положение, след което се хвърли през дупката. Приземи се без проблеми, но когато Джейд му протегна ръка, за да му помогне, не й отказа. Забави се за миг, за да си възвърне равновесието, след което се обърна и протегна ръка, за да помогне на Роуз.
	Но в този кратък миг мястото, откъдето беше отскочил, се бе раздробило в пукнатината, която беше удвоила ширината си и бе накарала Роуз да отстъпи назад.
	— Скачай! — изкрещя Джейд.
	Мадок прецени, че шансовете на Роуз да се справи не са големи, но поради липса на алтернатива подкрепи предложението на Джейд и добави:
	— Ще те хвана.
	Лицето на Роуз застина в маска на безпокойство. Въпреки това тя си пое дълбоко дъх, присви колене и отметна ръце назад, за да може да се засили повече за съдбоносния скок.
	След това, сякаш от нищото, до нея изникна Боунс. Голите му гърди и лицето му бяха нашарени с прах, което го правеше да прилича повече на гигантски голем — оживяло каменно създание — отколкото на човек. Без предисловия или обяснения сграбчи Роуз в ръцете си и я метна през пукнатината.
	Мадок я хвана без проблеми и я издърпа в относителната безопасност на отвора. Веднага щом Роуз застана до него, Мадок се обърна към процепа и изкрещя:
	— Боунс, скачай!
	Но Боунс беше изчезнал.


	Жената не каза нищо. Просто погледна Кисмет с приветливо непроницаемо изражение, докато двамата с Хаузър се качваха в колата. Кисмет също запази мълчание. През кратката си кариера на офицер от военното разузнаване беше научил нещо важно — че разпитът е двупосочна размяна на думи; с всеки въпрос, с всяко микроизражение участникът разкрива информация по въпроса.
	Въпреки това дори в мълчанието знаеше, че реакцията му го е издала.
	Всъщност не мислеше за нея като за своя „майка“. Обстоятелствата, свързани с раждането му, бяха заобиколени от догадки и семейни предания. Беше доста сигурен, че тя наистина е биологичният му родител, но ако подозренията му бяха правилни, беше служила просто като сурогатна майка утроба, която ги беше износила двамата с Улрик Хаузър. Последвалите събития убедително доказваха, че не изпитва някакви чувства на майчина обич или загриженост към него. Беше просто една променлива в някакъв странен таен експеримент. Пионка в играта на шах на „Прометей“.
	Вярно беше, че го е пазила и го бе защитила от смъртна опасност. Хаузър го беше признал при първата им среща. Но дали го беше направила заради чувствата си към него, или просто защото служеше на плановете й? Подозираше, че е второто.
	Дори скорошните й опити да влезе във връзка с него, направени с помощта на приемния му баща, приличаха по-скоро на подтикнати от нуждата — или по-скоро от нуждите на фракцията на традиционалистите в „Прометей“ — отколкото от искрено желание за сдобряване.
	Старата мъдрост, че враговете на твоите врагове са ти приятели, не беше задължително вярна, когато ставаше дума за „Прометей“ или пък за тази жена. Не беше още напълно сигурен какво иска да сподели с нея относно мотивите си или приоритетите си.
	Хаузър нареди на шофьора да тръгва. След като колоната потегли, направи цяло шоу от заемането на по-удобно положение в колата, сякаш се приготвяше за дълъг път. След няколко секунди шаване вдигна очи към жената.
	— Виж, майко, кой се появи! — Погледна към Кисмет, после към жената. — Чакай малко, вие двамата всъщност познавате ли се? — разсмя се Хаузър. — Смешното, Ник, е, че на мен ми беше майка, но ти пък си получил името й. Не съм сигурен чия сделка е била по-добра.
	Кисмет отново поведе безуспешна битка да скрие реакцията си. Необичайното му име беше още една част от семейната история, която бе приемал за даденост. Сега поне имаше някакъв отговор.
	Жената погледна раздразнено към Хаузър, но не каза нищо.
	— Майко — продължи Хаузър, — доведох Ник тук с надеждата, че ще успееш да го убедиш да ни каже как да намерим „Олимп“.
	Жената изгледа продължително Хаузър, а очите й се присвиха презрително. После се обърна към Кисмет.
	— Знам какво иска той — рече тя. — А ти какво искаш?
	Кисмет претегли всички възможни отговори. Щеше ли да посмее да й каже истината? Да разкрие, че животът на Мадок и останалите виси на косъм? Щеше ли тя да разбере, че просто печели време в изчакване на възможността да обърне играта в своя полза? Щеше ли да му повярва, че последното, което иска, е откаченият му брат да се сдобие с артефактите на стихиите и всички други тайни в хранилището на „Прометей“?
	Реши да отговори с друга истина.
	— Искам отговори.
	Ъгълчетата на устните й започнаха да се извиват нагоре.
	— Значи моите момчета най-сетне се спогаждат. Крайно време беше.


	— Боунс!
	Мадок се надвеси извън отвора на тунела, оглеждайки забулените в прах стъпала за някаква следа от приятеля си, но в същия момент усети, че подът започва да поддава под краката му. Претърколи се назад част от секундата преди блоковете да се срутят. Проходът се изпълни с прахоляк. Тътенът достигна до оглушителната си кулминационна точка, а подът под него се разлюля в продължителен трус.
	После всичко застина.
	Мадок изпълзя през слягащия се облак прах, докато не стигна до ръба.
	— Боунс?
	Размаха ръка, опитвайки се да разсее малко облака. По чудо бе успял да запази телефона си и сега светна с фенерчето му в пустошта отвъд. Прашинките кръжаха по-скоро под въздействието на гравитацията, отколкото на неговите движения, но след няколко секунди се проясни достатъчно, за да види от другата страна.
	От кухата пирамида не беше останало кой знае колко, за да се различи какво бе представлявала преди. Повечето от каменните блокове, които образуваха стените й и дългото спускащо се стълбище, сега лежаха в безпорядък върху пода на огромната кухина — или по-скоро свлачище. Без опората на пирамидата покривът също се беше срутил надолу. Мадок погледна нагоре и забеляза звезди.
	Някакво движение отдолу привлече погледа му и той отново се взря към руините в пещерата. Иззад ръба на пропадането се подаде ръка. Пръстите й бяха разперени в търсене на опора върху грубата повърхност.
	— Боунс! — викна отново Мадок, а предишното му отчаяние се смени с вълна на облекчение. Въпреки че не можеше да проумее как е успял да го направи, здравенякът явно бе скочил през разширяващия се процеп към разкрилата се стена на пещерата, където се бе задържал върху голите скали в очакване срутването на пирамидата да приключи.
	Мадок сграбчи китката на приятеля си е две ръце и му помогна да се изкатери. Появи се и другата ръка на Боунс, след което с едно енергично движение горната част на тялото му излезе над ръба, което му позволи да се измъкне по лице върху пода на прохода. Там се строполи и няколко секунди остана неподвижен. Но въпреки очевидното си изтощение Боунс се усмихваше под маската от прах и мръсотия.
	— Е — рече той, — мисля, че това най-сетне разреши спора кой от двама ни е по-добър катерач.
	Мадок го зяпна в недоумение.
	— Сериозно? — поклати глава. Сигурно искаш да кажеш „най-големият късметлия“.
	— Мисля, че завиждаш, защото не успя да се справиш с този проблем.
	— Боунс, ти беше причината за проблема.
	— Знаеш ли, именно там винаги грешиш. Виждаш лъч надежда и започваш да търсиш черния облак. Нали успяхме да се измъкнем. — Изправи се, сякаш току-що си е спомнил нещо. — Като стана дума за лъч надежда…
	Бръкна в задния си джоб и извади брадвичката. Металът сияеше ярко, без нито една драскотина да загрозява повърхността му. Подаде го на Роуз.
	— Мисля, че това ти принадлежи.
	— Като стана дума за черни облаци — вмъкна Джейд, — какво ще правим сега?
	— Ще правим? — попита Боунс. — Искаш да кажеш, освен че смятаме да се измъкнем от тази адска дупка и да се върнем в хотела за по бира, душ и сън?
	— Трябва да помогнем на Ник.
	— Да му помогнем ли? — изсумтя Боунс. — След това, което направи? В никакъв случай.
	— Боунс, даже ти не може да си толкова тъп. Направи го, за да ни спаси.
	— На това да ни остави погребани живи „спасение“ ли му казваш?
	— Джейд има право — намеси се Мадок. — А има дори още по-важна причина да тръгнем по следите му. Трябва да попречим на Хаузър да се сдобие с четвъртата реликва.
	— Как точно ще го направим? Нямаме представа къде са.
	Мадок обмисли за малко отговора на този въпрос.
	— Мисля, че знам кой може да ни помогне.


>>>	12.

	_Лонг Айлънд, Ню Йорк_
	Професора ускори, пресече направо през трите платна на насрещното движение, след което зави рязко наляво и се включи в потока коли, пътуващи в противоположната посока. Колата отказа да се подчини на усилията му да си възвърне контрола върху управлението и занесе наляво-надясно.
	— Внимавай! — предупреди го Джими, като му посочи сивия бус отпред, който летеше право към тях.
	Професора зави към бързата лента, на сантиметри успя да избегне страничен удар в буса, но все пак се размина с него.
	Далеч пред тях червената кола, която преследваха, направи остър десен завой.
	— Завий надясно! — изкрещя Джими. — Не се отделяй!
	— Знам — сопна се Професора, след което промърмори под носа си: — Това е невъзможно.
	Зави рязко, но едва когато предницата навлезе в отбивката, осъзна, че не беше просто остър десен завой, а почти цели сто и осемдесет градуса, като почти обръщаше в другата посока и се изкачваше по хълма към пътя, който вървеше успоредно на магистралата. Въпреки това Професора не прецени точно кога да завие. Предницата подскочи върху тротоара и пропусна на косъм група хора, които бяха седнали на ъгъла, явно в очакване на автобуса. Изведнъж пред него се изправи хълмът. Опита се едновременно да удари спирачките и да завие надясно, но не успя да направи нито едното, нито другото. Колата се блъсна в хълма и го изхвърли във въздуха като парцалена кукла, която се премята в забавен каданс.
	Монтираният на стената плазмен дисплей с диагонал три метра посивя, изображението замръзна, а след това точно в средата по диагонал се появи една-единствена дума. „Изгуби!“
	Джими се облегна назад със смях.
	— О-о, пич! Това беше страхотно!
	Професора потисна желанието да запрати безжичния контролер за управлението на компютърната игра в стената.
	— Не знам защо те оставих да ме убедиш да играя.
	— Защото има толкова много други неща, с които можем да се заемем веднага, нали? — отвърна му все още през смях Джими.
	Професора въздъхна с примирение и се отпусна назад в очакване героят му да се зареди отново. Джими беше прав. Проблемът с „Прометей“ все още не беше разрешен, поради което Джими не смееше да се покаже на света, а още по-малко да се върне към предишния си живот. Докато Там Бродерик не му заповядаше нещо друго, неговата главна задача оставаше да бъде бавачка на Джими, което означаваше, че не може да отиде никъде другаде.
	Имаше много по-лоши места, където би могъл да прекара една седмица. Домът на Кристиан Гарал беше практически цял палат и в него имаше много неща за правене. Самият Гарал беше гостоприемен и словоохотлив, което означаваше много добра храна и напитки и дори още по-приятни разговори. Въпреки това след няколко дни Професора усети, че е изчерпал списъка от интелектуални развлечения, което беше причината да се присъедини към Джими в стаята за компютърни игри. Журналистът почти не беше излизал от стаята през целия им престой. Както се оказваше, компютърът „Ейлиънуеър“ на Гарал осигуряваше превъзходни условия за игра. От своя страна Професора беше изумен от кинематографичното качество на игрите, много от които имаха сюжети, сравними с тези на някои романи. Самата игра изискваше светкавични рефлекси и отлична координация между очите и ръцете. Джими остави Професора да го наблюдава няколко часа, след което му предложи да пробва.
	Отдавна не се беше чувствал толкова напълно неспособен. Докато усвояваше как да използва компютърния контролер, се чувстваше така, сякаш се мъчи да печата на чужд език или да свири на непознат музикален инструмент. Вграденото в играта обучение помогна. Малко. Но сега беше оставен да се справя сам и се проваляше с гръм и трясък при изпълнението на задачи, с които би се справил с лекота в истинския живот. Най-лошото беше, че изпитваше нуждата да продължава да играе.
	Отвлече го тихо почукване на вратата на стаята. Вдигна очи и видя, че Гарал влиза с телефон в ръка.
	— Извинете, че ви прекъсвам, господа, но мисля, че бихте искали да се присъедините към мен за този разговор.
	Постави телефона на масичката за кафе пред дивана, на който седяха Професора и Джими.
	— Включих ви на говорител, господин Мадок.
	— Дейн? — надигна се Джими. А също и Професора.
	Последва кратко закъснение, след което гласът на Мадок се разнесе от устройството:
	— Хей, Джими! Професоре, и ти ли си там?
	— Тук съм, Дейн.
	— Страхотно! Мисля, че за тази работа ще ни трябва цялата помощ, която можем да намерим. — И Мадок се впусна в дълъг разказ, като им описа всичко, което се беше случило след намирането на самолетните отломки.
	Професора с изумление научи, че Джейд и Кисмет също се бяха забъркали в приключението. Докато се бе занимавал с пазенето на Джими, двамата заедно с Дейн и Боунс буквално бяха обиколили земята, бяха се изправяли пред опасности и бяха направили невероятни открития. Беше също така изненадващо облекчен, когато научи, че Джейд е преминала през всичко това без някакви сериозни наранявания. Все пак неговата основна работа бе да се грижи за нея.
	Но докато Мадок описваше събитията, които току-що се бяха случили в Египет, Професора осъзна, че по-нататъшната безопасност на Джейд не е гарантирана. „Прометей“ — или по-скоро Улрик Хаузър, явният водач на радикалната фракция — беше близо до отключването на някаква свръхестествена сила, която, грубо казано, щеше да промени света, а Джейд заедно с Мадок и Боунс възнамеряваха да го спрат.
	Дори това да им струва живота.
	— Знаем, че Хаузър търси четвъртата реликва на стихиите — заключи Мадок. — И изглежда, че тя е в ръцете на „Прометей“. Трябва да успеем да го изпреварим. За съжаление нямам идея къде може да се намира.
	Гарал, чието изражение и преди беше мрачно, съвсем се намръщи.
	— Съжалявам, но не разполагам с тази информация. Мястото на хранилището е тайна, известна само на малцина от лидерите на „Прометей“. А техните самоличности също се пазят в тайна.
	— Но нали познавате някого — вмъкна Професора. — Имате вътрешен източник.
	Гарал кимна бавно, очевидно борейки се с противоречивата ситуация, в която се намира.
	— Да, ако някой го знае, това е тя. И тъй като се отнася за Ник, предполагам, че ще помогне.
	— Тя? — запита Мадок. — Говорите за майката на Ник, нали?
	Раздразненото изражение на Гарал беше достатъчен отговор.
	— За съжаление да се влезе във връзка с нея е също така проблематично. Разговорите винаги са започвали по нейна инициатива.
	— Как комуникирате обикновено? — попита Джими.
	— Най-често посредством предплатени телефони, които се доставят от куриери. Понякога просто си чатим онлайн, но винаги използва еднократно потребителско име.
	Очите на Джими се присвиха съсредоточено.
	— Ако ми позволите да се разровя във файловете ви, може би ще успея да ви свържа с нея.
	Гарал кимна. Джими незабавно взе безжичната клавиатура, изключи видео играта и се зае за работа.
	— Това, струва ми се, ще отнеме известно време обади се Мадок. — А точно сега не разполагаме с много излишно. Хаузър вече е в движение.
	— Определено мога да помогна по този въпрос — отвърна Джими. — Най-вероятно ще вземе самолет. Частен самолет или полет под наем, нали? Със сигурност трябва да заявят план за полета.
	— Убеден съм, че си прикрива следите — възрази Професора.
	— И аз съм убеден. Но имам страхотни умения. — Джими въведе няколко команди. На плазмения екран се отвори нов прозорец. Под синьото заглавно поле, в което се виждаше емблемата на Международната организация за гражданска авиация, имаше таблица, която показваше полетите, излитащи от Александрия, Египет.
	— Освен това не знае, че сме се измъкнали от гробницата — добави Малок. — Може би няма да е толкова предпазлив, колкото би бил при други условия. Моето предположение е, че в ума му има само едно нещо. Най-вероятно ще тръгне направо натам, където трябва да отиде.
	Джими само кимна отнесено и продължи да търси в сайта, като сменяше екраните напред-назад по-бързо, отколкото Професора можеше да го следва, така че след няколко секунди престана да се опитва.
	— Дейн, най-добре ще е веднага да тръгнете към Кайро. Оттам ще имате много повече възможности за отпътуване. Да се надяваме, че докато стигнете дотам, ще имаме по-добра идея накъде се е запътил Хаузър.
	— Изпреварих те — обяви Джими, преди Мадок да успее да отговори. — Знам къде отиват.
	Професора погледна към екрана и видя информацията за полет под наем, който напускаше Александрия само след няколко минути. Примигна няколко пъти.
	— Откъде знаеш, че е точно този?
	— Ами преди всичко полетният план е бил променен само преди трийсет минути. Предишната дестинация е била Париж, но сега има добавка. Лонгиербюен, Норвегия. Обратното проследяване на хакера, който ме блокира в собствената ми мрежа от сървъри посредници, завърши в комплекса „Свалсат“, който се намира точно до Лонгиербюен. Тогава си помислих, че са ме надхитрили. Че са ме пратили за зелен хайвер, но сега си мисля, че току-що надминах себе си.
	Гласът на Мадок прозвуча след нужното закъснение:
	— Но това би могло да е просто съвпадение, нали? Не можем да си позволим също да тичаме за зелен хайвер след теб.
	— Разбира се, възможно е. Но Лонгиербюен е доста отдалечен. Не е място, където някой би отишъл по прищявка.
	От говорителя се разнесе нов, но познат глас — Боунс Боунбрейк.
	— Като казваш „отдалечен“…?
	— Лонгиербюен се намира в архипелага Свалбард — поясни Професора. — На север е от Северния полярен кръг и е най-близкият град до Северния полюс.
	— Свалбард — замислено рече Мадок. — Там не се ли намира „Хранилището за деня на Страшния съд“?
	— Технически името му е Международно семехранилище в Свалбард, но да. Представлява изкуствена пещера, издълбана в планината, която съдържа замразени образи на разнообразна флора, в случай че настъпи някакво катастрофално събитие.
	— Бъзикате ли се с мен? — простена Боунс — Отново замръзнала пустош? Защо никога нищо не слагат на хубавите места? Като на Мауи например?
	— Заобикалящата го вечна замръзналост, или така нареченият пермафрост, спомага в хранилището да се поддържа постоянна температура от нула градуса по Фаренхайт*. Замълча за миг, след което добави: — Семехранилището би било идеалното прикритие за съкровищницата на „Прометей“. Мисля, че Джими има право. Точно там отиват.
	[* Около 18 градуса по Целзий. — Б.пр.]
	— В такъв случай ние също трябва да отидем там — заяви Мадок. — Господин Гарал, притеснявам се да ви попитам, но…
	Гарал го прекъсна:
	— Няма нужда да питате. В Кайро ще ви чака реактивен самолет. А пък аз ще ви очаквам в Осло.
	— Всички ще ви очакваме — добави Професора. Погледна към Гарал и получи одобрително кимване.
	След като обаждането приключи, Гарал изпусна тежка въздишка.
	— Хората все говорят как са готови да отидат накрай света заради децата си. Явно на мен ще ми се наложи да го направя буквално.
	Професора не се съмняваше, че Гарал е напълно способен да изтърпи всички предстоящи несгоди, а освен това Кисмет му беше син, в края на краищата.
	Джими се изкашля, за да привлече вниманието им.
	— Ъъъ, искам само едно пояснение. Като казвате, че всички ще сме там…
	— Имах предвид всички нас. Нали чу Дейн? Всички на помощ.
	Професора изгледа Джими сериозно.
	— Семехранилището в Свалбард е един от най-охраняваните комплекси на Земята. Ако някой може да разбие тяхната система за сигурност, това си ти.
	— Мога да ви помогна от разстояние…
	Професора поклати глава.
	— Така няма да стане. Ще ни е нужен опитът ти на място.
	Джими пребледня.
	— Това едва ли ще те затрудни — продължи Професора. — Виждал съм те в действие. Та нали влезе направо в АНС, за бога! Просто си представи, че си в истинска видеоигра.
	— Видеоигра, в която могат да ме убият.
	Професора сложи ръка на рамото му.
	— Джими, помниш ли как дръпна въжето на камбаната?
	За миг Джими изглеждаше объркан от неочаквания въпрос, но след това лицето му се напрегна. Дръпна се рязко от ръката на Професора.
	— Как смееш да…
	— Много време те мислех просто за поредния слабак. Големи мечти, но страхливо сърце. Но грешах за теб. Просто си имал лош ден.
	Джими го изгледа кръвнишки няколко секунди, после заговори през стиснати зъби:
	— Още нещо да кажеш, шефе?
	— Беше обещал на Дейн, че ще завършиш своето ОПР/т. Помниш ли?
	— Направил съм за Мадок повече, отколкото можеш да си представиш.
	— Тук не става дума за Мадок. Става дума за теб. Става дума да завършиш онова, което си започнал. Да се докажеш сам на себе си.
	Очите на Джим играеха. Насочиха се към Гарал, който ги гледаше в пълно мълчание, после се върнаха към Професора.
	— Знаеш много добре, че не можеш да ме накараш да отида насила.
	— Всъщност бих могъл. — Професора замълча за секунда, за да може Джими да осъзнае думите му, после добави: — Но няма да го направя, защото този път няма да дръпнеш въжето на камбаната.
	Не даде възможност на Джими да отговори и се обърна към Гарал.
	— По-добре да тръгваме.


>>	Трета част: Бог знае

>>>	13.

	_Свалбард, Норвегия_
	От разстояние Международното семехранилище в Свалбард не можеше да бъде оприличено на нищо друго, освен на въгленовосива перка на акула, закичена по неизвестни причини с огромен блестящ диамант, която си прорязва път през безкрайното сапфирено море. Морето, разбира се, беше замръзнало и се бе превърнало в бяла пустош, която така добре отразяваше нощното небе — по това време на годината и толкова на север нямаше нищо друго, освен нощно небе — че беше невъзможно да се каже къде свършва едното и започва другото. Диамантът беше светещото произведение на изкуството, озаглавено „Вечен отзвук“, и представляваше плосък стъклен панел, зад който система от огледала и призми пренасочваха и усилваха естествената светлина, когато я имаше, и изкуствената светлина, която стигаше до тях по оптични влакна през дългата зима. Сега сияеше като маяк, който мамеше водачите на моторните шейни към вратата на хранилището.
	Кисмет караше моторната си шейна — „Скиду MXZ 800“, която бяха взели под наем от една фирма в Лонгиербюен, снабдяваща търсачите на приключения с оборудване, а зад него седеше един от хората на Хаузър. Пътникът беше въоръжен, но не и водачът. Изглежда, че доверието на Хаузър стигаше само донякъде. Други две шейни „Скиду“ возеха още четирима от охраната на Хаузър. Хаузър караше четвъртата шейна, а зад него беше седнала майка му.
	— Дори не знам как да се обръщам към вас — беше казал Кисмет на жената предишната нощ, по време на пътуването им към летището в Александрия и преди да им разкрие местоположението на „Олимп“.
	— Предполагам, че няма да мога да те убедя да ме наричаш „мамо“ — рече тя с кисела усмивка. Кисмет не отговори, така че продължи: — Наричай ме Леда.
	— Леда — повтори Кисмет. В гръцката митология Леда беше простосмъртната майка на Кастор и Полидевк — двамата близнаци, родени от различни бащи, един смъртен — Тиндарей, цар на Спарта, и един безсмъртен — Зевс, цар на всички богове. Кисмет се съмняваше, че това е истинското й име, но не настоя.
	— Сигурна съм, че си пълен с въпроси — рече Леда. — Толкова отдавна искам да им отговоря.
	— Защо не го направи? — Той имаше идея какъв ще бъде отговорът й. По време на втората им среща Хаузър му беше казал за великия експеримент на „Прометей“, за тях двамата, родени в резултат на нарочен подбор, разделени след раждането си. Единият, Кисмет, изпратен в света, без да знае за произхода си, наблюдаван и понякога защитаван от „Прометей“, но без никога да му бъде съобщена истината.
	Леда се усмихна печално.
	— Просто не беше подходящото време.
	— А сега подходящо ли е?
	— Сега е подходящо.


	След като бяха вече във въздуха на борда на наетия от Хаузър самолет на път към Париж, където щяха да заредят, преди да се насочат към Лонгиербюен, Леда му разказа на чаша бордо историята от самото начало. Хаузър си раздели бутилката с нея, но мълча през цялото време. Кисмет отказа да пие.
	— Повечето от това, което ще ти разкажа, са догадки — започна Леда, — но ние смятаме, че е точно приближение на истинската предистория на нашия свят. В различните митологии има преплетени сходни нишки, когато става дума за сътворението. Едната от тези истории е за боговете или богоподобните същества, които обличали материални тела, разхождали се сред хората и взимали простосмъртни жени за партньори. В повечето истории потомъкът от този съюз е полубог — Гилгамеш, Персей, Херкулес. Има полубогове в хиндуистката митология. В скандинавската. В келтската… Както казах, това са постоянни нишки. В религиите от авраамическата* група ги наричат нефилими — могъщите, и се твърди, че са деца на паднали ангели. — Леда направи пауза, за да отпие глътка вино и може би да остави Кисмет да усети важността на разговора.
	[* Общо название на юдаизма, християнството, исляма и бахайството. — Б.пр.]
	— Всички тези истории са истина — продължи тя, след което бързо добави — до известна степен.
	— Нека позная. Не искаш да кажеш, че са извънземните, но…
	Леда не се усмихна.
	— Наричаме ги „древните“. Предполагам, че наименованието е доста прозаично, но върши работа. Нямаме теория за техния произход, но смятаме, че са били безплътни същества. Правели си изкуствени органични тела, които да използват като съд за…
	— Изкуствени органични? На мен ми звучи като оксиморон.
	— Изкуствени, защото са създадени — поясни Леда. — Тоест те са продукт на нечие умение. А са органични, защото били направени да симулират идеално органичните функции на човешкото тяло, в това число и репродуктивните. Какво е станало след това, не знаем със сигурност. Някои вярват, че митовете за потопа — още една практически универсална нишка — са доказателство за някакъв катаклизъм, който ги накарал да си заминат, както се описва в ранните юдейски и християнски документи. Други мислят, че просто този начин на живот им омръзнал и са отишли другаде. Върнали са се там, откъде са дошли. Каквото и да е обяснението, тези великолепни тела останали. Знам го, понеже имаме няколко от тях в „Олимп“.
	Въпреки въведението това разкритие свари Кисмет неподготвен.
	— Имате… божествените тела?
	— Божествени тела — засмя се Хаузър. — Определението ми харесва.
	Леда се усмихна.
	— Наистина приличат на статуи от злато и много от тях са открити в руините на различни храмове. Златото показва необичайни химически свойства — представлява стабилен анион, който може да съхранява електричество.
	— Като Златното руно — промърмори Кисмет.
	Леда кимна доволно.
	— Виждам, че забелязваш истината — направи пауза и отпи нова глътка. — Може би си спомняш, че в легендата Язон се среща с металния гигант Талос. В някои от версиите е бог, в други е машина, направена от Хефест. При всички случаи Язон го победил, като извадил един пирон от петата на Талос, което позволило на кръвта му — разтопената субстанция, наречена ихор, кръвта на боговете — да изтече. Преди около петдесет години учените на „Прометей“ направили внимателно изследване на божествените тела и открили следи от течен метал, който реагирал на силен електрически ток. И когато тези следи били върнати обратно в божествените тела, те започнали да показват признаци на активност. Не живот — побърза да добави Леда. — Нещо сходно с невромускулна дейност. Движения, подобни на мускулен спазъм след смъртта. Възможно е древните свещеници с базови познания за електричеството да са успели да получат подобни реакции, което привидно било съживяване на техните богове. Във всеки случай ефектът бил краткотраен и образците от зареден ихор бързо се изпарили, но бил достатъчен, за да потвърди теорията ни за древните. И да започнем да проектираме наши собствени експерименти.
	Кисмет изведнъж усети, че му прилошава, а главата му се завъртя от замайване, което нямаше нищо общо с въздушната болест от полета.
	— Експерименти дрезгаво прошепна той.
	Не беше въпрос. Вече знаеше отговора.


	Групата слезе от моторните си шейни пред широката метална рампа, която водеше към двойната входна врата. Оттук входът към семехранилището изглеждаше като зловещ правоъгълен монолит, висок три етажа. Вратите заемаха долната третина на внушителната постройка. Средата беше заета от вентилационен екран, скрит за жалузи — част от охладителната система. Горната третина беше увенчана със сияещия „Вечен отзвук“.
	Пътуването с моторните шейни до входа на семехранилището не им отне много време, макар да им се стори много по-дълго. Мрачният пейзаж имаше аурата на място, обитавано от духове. Пристигането им не можа да разсее усещането.
	Кисмет погледна към видеокамерата, монтирана на вратата. В Международното семехранилище нямаше постоянен персонал. В края на краищата, беше хранилище, а не изследователска лаборатория. Като се изключат епизодичните поддръжки, единствената причина, поради която някой би искал да го посети, бе, за да добави семена към колекцията.
	Кисмет си помисли, че то представлява идеалното прикритие за дейността на хората от „Прометей“, на които беше нужен склад от друго естество.
	Леда беше обяснила накратко, че между норвежкото правителство и „Прометей“ има „спогодба“, поради което тяхното посещение нямаше да задейства алармата.
	Леда се приближи към вратите и извади връзката ключове, която беше взела от един пустееш апартамент за гости в Лонгиербюен. Кисмет предположи, че жилището е предназначено за временно настаняване на посетители от вътрешния кръг на „Прометей“. В слабонаселения град, където постоянно се появяваха нови лица, какво необичайно би представлявал един празен апартамент?
	Кисмет си спомни, че нито един човек нямаше всичките ключове и условия за достъп, нужни за вход в хранилището. Явно към „спогодбата“ беше добавено изключение за старшото ръководство на „Прометей“.
	На Леда й потрябваха три различни ключа, за да отключи секретните ключалки, след което отвори вратата. Хаузър се промуши пръв, въпреки че в хранилището нямаше много за гледане. Входното помещение не се отличаваше с нищо забележително — дълъг коридор от небоядисан бетон, осветен от надвисналите флуоресцентни лампи. Макар донякъде да бяха защитени от външната среда, нямаше спасение от хапещия арктически студ, така че групата не свали дрехите си. Всички бяха увити в тежки парки и с лица, скрити зад неопренови маски, така че единственият начин за Кисмет да разпознае членовете на групата беше по това кой е въоръжен и кой не. В последната категория бяха само майка му и той. Това сходство не ги правеше съюзници.


	Леда беше оставила на Кисмет време да осмисли разкритието.
	— Когато стана ясно, че са били култивирани два жизнени ембриона, беше взето решението да ви разделят. В старите истории полубоговете, които не знаят за своя произход, често се държат благородно и героично, докато онези, които израстват, знаейки истината, стават жестоки и деспотични. Чувстват се в правото си.
	Погледна настрани към Хаузър, който се разсмя шумно.
	— И защо не? — рече той, отклонявайки скритата критика. — Били са по-висши.
	Леда игнорира забележката му.
	— Във всеки експеримент се осъществява контрол. Намерихме подходящ баща, който да те отгледа, да ти даде добър живот… Пълноценен живот. Всеки избор, който си направил, е бил твой и само твой.
	Кисмет пое дълбоко дъх.
	— Мисията в Ирак. Това беше ли грешка?
	Леда и Хаузър се спогледаха, сякаш водеха безгласен разговор, след което тя отговори:
	— С една дума, да. Дисидентът беше наскоро посветен в „Прометей“. Знаеше за теб, но само толкова, колкото да повярва, че ще можеш да осигуриш на него и семейството му безопасен изход от Ирак.
	— В такъв случай защо не ми позволи да го направя? — Кисмет обърна поглед към Хаузър. — Защо трябваше да избиваш цялото семейство?
	Хаузър просто сви рамене, но Леда не прибърза да пренебрегне въпроса.
	— Имаше разногласия как трябва да се процедира. Знаеш как завърши този спор. Последствията от това решение почти ни унищожиха. Така се породи този разкол, който все още ни разделя. Много по-важно е обаче, че те насочи по пътя на откритието. Всеки полубог трябва някой ден да открие истинската си природа. Времето за експериментиране приключи. Трябва да приемете кои и какво сте. — Леда погледна отново към Хаузър. — И двамата.
	Кисмет само поклати глава. Разкритията го бяха оставили напълно вцепенен. Опустошен. „Не може да е вярно. Древни посетители от космоса. Полубогове. Това е просто още една от техните игри на заблуждение.“
	Въпреки това знаеше, че е истина. Всяка дума.
	Изпъна гръб и пое дълбоко въздух.
	— Мислех, че двамата се опитвате да се удушите един друг. Ти си с традиционалистите. Той води радикалите. А сега изведнъж сме едно голямо щастливо семейство, така ли?
	— Знаеш ли, той има право? — отговори бързо Хаузър, сякаш въпросът му тежеше. — Това е толкова типично за теб, майко. Манипулативна и двулична. Съжалявам, но не ти вярвам.
	Леда поклати глава.
	— Винаги си бил глупав, Рик. Вироглав. Отказващ да изчака реда си. Това винаги е било съдбата ти.
	— Лъжеш — присви очи Хаузър. — Противоречеше ми на всяка крачка.
	— Защото не му беше дошло времето — изсъска Леда.
	— Аз решавам кога е дошло времето.
	— Не — категорично възрази Леда. — Решението взех аз, когато ти казах, че трябва да намериш „Олимп“.
	Хаузър я изгледа в продължение на няколко секунди, после, без да откъсва очи от нея, заговори на Кисмет:
	— Какво мислиш, братко? Да ни прати просто така на края на света… Истината ли казва, или ни води в капан? — Сви рамене. — Мога да се справя с всичко, което би се опитала да ми стори, но за твоите приятели времето изтича.
	За първи път, откакто се бяха запознали, на лицето на Леда се изписа тревожно изражение. Не беше в течение на начина, по който Хаузър бе убедил Кисмет да се присъедини към него. Вгледа се в Кисмет със събрани в тревожно предчувствие вежди, но после чертите й също така бързо се отпуснаха.
	— Освен всичко друго — рече тя — аз съм твоя майка. Съдбата ти те очаква. И двама ви. А аз искам да успеете. „Прометей“ винаги е бил само средство за постигане на тази цел. В „Олимп“ се намира ключът към господството ви… Вашият апотеоз. Ще станете богове сред хората, а аз… Ами ще бъда майката на боговете.
	Тук вече Кисмет й повярва.


	В края на коридора имаше още една двойна врата, която беше защитена с електронна ключалка. Леда въведе кода за достъп и ключалката щракна. Зад нея се спускаше дълъг тунел с извити стени, покрити с лед. Веднага щом минаха през вратите. Леда ги дръпна, като по този начин ги заключи вътре.
	Въпреки полярната си екипировка Кисмет имаше чувството, че тук вътре е още по-студено, сякаш сухият въздух изсмукваше живота от него. Сега вече се намираха дълбоко в планината, заобиколени от вечната замръзналост, макар всъщност температурата в хранилището да се поддържаше изкуствено с помощта на хладилна инсталация. Електричеството, което захранваше „Хранилището за деня на Страшния съд“, се доставяше от единствената норвежка електроцентрала, работеща с въглища, която се намираше в Лонгиербюен.
	Отминаха няколко врати без табелки и стигнаха до Т-образно разклонение. Натрупаният по стените лед тук беше по-дебел, на места достигаше няколко сантиметра и блестеше в бяло в контраст със сивия бетонен под. Леда ги насочи надясно през къс коридор, който завърши без изход. Отляво, почти напълно скрита под ледената завеса, се виждаше още една двойна врата.
	Леда избърса леда от бравата на вратата със скритата си в ръкавицата ръка, след което мушна един ключ от връзката. Вратата се отвори, разкривайки друга стая с поредната двойна врата на отсрещната стена. Когато всички влязоха в стаята. Леда затвори вратите. Кисмет усети лека промяна както в температурата, така и във въздушното налягане. Намираха се в шлюз, макар да не беше херметически затворен. Щом външната врата се затвори, електронната ключалка на вътрешната се освободи автоматично. Зад нея се виждаше помещение, което приличаше на огромен склад с дълги редове от метални стелажи, но всичките бяха напълно празни.
	Хаузър изруга гневно.
	— Майко, но тук няма нищо!
	— Що се отнася до обществеността — търпеливо поясни Леда, — тук има три хранилища. Понастоящем се използва само хранилище две и дори то не е изцяло пълно. Но има още едно, за което обществеността не знае.
	Леда се насочи към помещението и тръгна по средния ред между етажерките. Въпреки желанието си Кисмет изгаряше от любопитство, така че побърза да я последва, а Хаузър и хората му тръгнаха след тях.
	Дори отблизо задната стена изглеждаше покрита с лед, както всички останали помещения, но Леда се доближи до едно място близо до ъгъла. Свали дясната си ръкавица и докосна с гола ръка белите кристали. От стената се отдели парче лед с размерите на чиния, завъртя се на скритите панти и разкри отдолу квадрат от черно стъкло. Леда притисна към него дланта си и след няколко секунди зад стъклото проблесна светлина. Кисмет осъзна, че това с биометричен четец на данни.
	Веднага щом Леда махна дланта си от стъклото, в неподвижния въздух отекна шумно съскане. Цялата задна стена се задвижи, като се раздели на две половини, които се завъртяха навътре, образувайки проход към друго хранилище, значително по-голямо от помещението, в което се намираха в момента. Всъщност Кисмет не можеше да види края му. Тук нямаше редици от рафтове, но хранилището в никакъв случай не беше празно. Върху голия под, подобно на гигантски фигури за шах, които чакат да се включат в играта, бяха наредени десетки изваяни човешки фигури, всяка една висока поне два и половина метра — някои много по-големи от това — и всяка една блестеше ярко от светлината, която се отразяваше в полираната й златна кожа.
	Леда спокойно сложи ръкавицата си. Когато вратите спряха да се движат, се обърна и ги покани с жест.
	— Е, момчета, бихте ли желали да се запознаете с баща си?
	„Всъщност не“ — кисело си помисли Кисмет, но преди да е успял да изрази отвращението си от идеята. Хаузър заговори:
	— Извинявай, майко, но семейната сбирка ще трябва да изчака — и вдигна раницата, която беше взел от Роуз в Александрия. В нея имаше нещо, което я караше да се държи необичайно. Ремъците се бяха изопнали, но вместо да се изпъва право надолу от гравитацията, която привлича съдържанието й към центъра на Земята, раницата висеше настрани. Реликвите на стихиите в нея бяха привлечени от нещо, което се намираше в хранилището. Хаузър се ухили жадно. — Имам по-наложителна работа.


>>>	14.

	Дейн Мадок погледна през лещите на бинокъла си „Никон Акулон А211“ и проучи зоната около черния клин, стърчащ от планинския склон под тях. Снегът, който го заобикаляше, сияеше в по-ярка отсянка на синьото в отразената светлина от озареното произведение на изкуството, така че успя лесно да забележи паркираните наблизо четири моторни шейни. Бяха пристигнали само преди няколко минути, а хората слязоха от тях и се насочиха към внушителната структура със заплашителния прякор „Хранилището за деня на Страшния съд“. Мадок продължи да оглежда околността, за да се увери, че нито един от наскоро пристигналата група не е останал отвън, за да пази моторните шейни. Щом се убеди в това, свали бинокъла и откачи радиото „Моторола Т600“ от бронезащитната жилетка, която носеше върху парката „Порт Фейс“. Натисна бутона на микрофона и каза:
	— Боунс, чуваш ли ме?
	— Само когато се налага да те слушам — дойде отговорът му.
	Мадок завъртя очи. Шегата беше ужасна, но Боунс поне беше престанал да се оплаква от студа.
	— Мисля, че това е мястото — продължи Мадок. — Моторните шейни, които ни подминаха, отидоха направо при семехранилището и спряха. Четири шейни, осем пътници.
	Последва кратка пауза, навярно колкото Боунс да предаде информацията на останалите от групата, след което заговори отново:
	— Сигурен ли се, че не са дошли само за да изчистят снега от пътеката?
	— Определено — отвърна Мадок.
	Кристиан Гарал не бе успял да влезе във връзка със своя човек в „Прометей“, което означаваше, че няма как да потвърдят предположението, че тайният комплекс се намира в или близо до Международното семехранилище, но като се вземеше предвид моментът на появата им, нямаше много съмнения относно истинската самоличност на онези, които току-що бяха влезли.
	На пистата на летище „Свалбард Лонгир“ имаше паркиран още един самолет. Бързата проверка на бордовия му номер потвърди, че е същият, който беше напуснал Александрия преди почти дванайсет часа. Предпазливото проучване разкри, че се беше приземил малко повече от час преди пристигането им — две кацания в толкова кратък интервал на отдалечения остров си струваше да бъдат забелязани — и при все че не можаха да потвърдят самоличността на пътниците, поне научиха колко души бяха слезли от полета. Седем мъже и една жена.
	Новината без съмнение беше стреснала Кристиан Гарал. Жената, беше им казал, по всяка вероятност е неговият човек в „Прометей“ — Леда Хаузър, по баща Кисмет. Майката на Ник Кисмет.
	По време на полета до Осло Мадок и Боунс проведоха телеконферентен разговор с Професора и направиха подробно разузнавателно проучване по картата на остров Шпицберген, където се намираше семехранилището. То беше разположено на по-малко от километър от летището, но вместо да пътуват до Лонгиербюен, откъдето да наемат моторни шейни, решиха да тръгнат пеша с помощта на снегоходки напрано от самолета. В началото Боунс бе започнал да врънка за студа, докато Професора не му посочи, че усилията от ходенето пеша през снега ще генерират толкова много телесна топлина, че измръзването до смърт ще бъде последната му грижа. След това Боунс беше започнал да мърмори, че му е прекалено горещо.
	Един километър преход със снегоходки не беше дребна работа, така че Мадок даде на всички възможността да останат по желание в самолета. Всъщност не беше загрижен за физическите им способности; Роуз и Джейд определено бяха във форма. Гарал беше прекарал младостта си като професионален планинар и пътешественик и все още изглеждаше в силата си. Истинското му притеснение беше това, което ще се случи, когато най-накрая се изправят срещу Хаузър. Не виждаше изход, който няма да завърши с насилие. В такъв случай щяха да му бъдат нужни хора, които като него бяха тренирани за бой — Боунс и Професора имаха такова обучение. Всички останали щяха да бъдат в тежест.
	От друга страна, няколко допълнителни пистолета можеха да се окажат точно това, от което имат нужда. Другите не бяха бивши военноморски тюлени, но всичките имаха някакъв опит. Във всеки случай никой не се възползва от предложението му, въпреки че Джими се беше размърдал нервно в седалката си, поглеждайки изкосо към Професора. Мадок нямаше представа какво му беше казал последният, за да го накара да дойде с тях, а самият Джими не искаше да говори.
	Може би по-късно, след като тази история приключеше, можеше да опита да умилостиви Джими с малко „Уайлд Търки“*.
	[* _Wild Turkey_ — марка бърбън. — Б.пр.]
	Джими, Професора и Гарал ги чакаха в Осло заедно със снегоходките, екипировката за студено време и дори оръжия — ловджийски пушки, които, както Гарал обясни, бяха необходими за пътуването до Свалбард, където броят на полярните мечки беше по-голям от този на хората. Освен това Гарал дискретно беше снабдил Мадок и Боунс с по един абсолютно нелегален десетмилиметров полуавтоматичен „Глок 20“.
	Докато Боунс и Професора водеха основната група по зле осветения път от летището, Мадок разузнаваше пред тях. Намерението му беше да се изкачи по планинския склон, в който беше издълбано хранилището, за да има поглед отгоре над обекта, но скоро след като започна да се катери, чу звука на моторни шейни, които идваха по пътя от Лонгиербюен.
	Машините профучаха покрай него, без някой да забележи следите му, и продължиха към семехранилището.
	Хаузър успя да спечели състезанието до тайното скривалище на „Прометей“, но не с много.
	Мадок натисна отново бутона на радиото си.
	— Идвайте всички. Ще се срещнем пред входа.
	Боунс каза нещо — може би нещо нецензурно или просто потвърждение — но Мадок вече беше върнал уоки-токито на мястото му върху бронежилетката. След това приготви за стрелба пушката си „Ремингтън 700“ с пълзящ затвор и дървен приклад. Тръгна надолу по хълма, като следваше собствените си стъпки обратно до пътя. Белите мечки бяха наистина причина за безпокойство, но лавините бяха още по-опасни, особено тук, на склона на планината, така че се движеше бавно, като внимаваше да не предизвика срутване.
	Щом наближи пътя, забеляза линия от човешки фигури, които с труд си пробиваха път към него от изток. Все още бяха на повече от сто метра от него, като се движеха по-бавно от средната за пешеходец скорост, спъвани отчасти от умората, а също и от непривичното усещане да ходят със снегоходки, но все пак напредваха. Вместо да ги чака, Мадок се обърна към целта им и се насочи към входа на семехранилището, придвижвайки се с лекота върху следите от отъпкан сняг, оставен от моторните шейни.
	Мадок спря пред металната рампа, откопча ремъците на снегоходките си и слезе от тях. После забучи оформените като весла алуминиеви рамки в снежната пряспа отстрани. Погледна отново назад и видя, че останалата част от групата се приближава. Извисяващата се фигура отпред — почти сигурно беше Боунс — се приближаваше в тръс с готова за стрелба пушка, но останалите се бяха разделили на различно разстояние зад него. Някои очевидно се държаха с мъка на краката си, като използваха щеките, за да пазят равновесие.
	— Хайде де! — промърмори Мадок, макар да знаеше, че призивът му ще остане нечут. — Нямаме време.
	Повече не можеше да чака. Веднага щом Боунс стигна до него, посочи към вратата.
	— Прикривай ме, ще пробвам да я отворя.
	Боунс кимна и без да спира, за да сваля снегоходките си, коленичи и насочи пушката си към вратата. Марк остави своята да виси на ремъка си, бръкна под парката и извади пистолета „Глок“. Свръхниските температури пречеха на действието на полуавтоматичните оръжия, като караха нормалната оръжейна смазка да замръзва и деформираха пластмасовите и металните компоненти, така че бе прибрал оръжието си под палтото, близо до тялото си, за да намали до минимум излагането му на минусовия студ, макар това да означаваше, че не може лесно да го достигне. С пистолета в протегнатата си дясна ръка, Мадок посегна към дръжката на вратата с лявата.
	Зад него носов глас подвикна:
	— Чакай!
	Мадок направи недоволна гримаса, обърна се и видя, че едната от фигурите — сигурно беше Джими — се препъва напред и размахва ръце. Направи няколко крачки, преди предницата на едната му снегоходка да се забие в снега. Опитът му да тича завърши с падане по очи, наполовина заровен в ситния бял сняг. Изправи се с мъка на крака и отново тръгна напред.
	Колкото и да беше впечатлен от упоритостта на приятеля си, Мадок поклати глава.
	— Джими, трябва да влезем вътре. И то веднага. Намери си прикритие.
	Джими продължаваше да върви, докато не стигна до Боунс. За негова чест трябваше да се признае, че измина остатъка от пътя, без да падне.
	— Само изчакай! — изпъхтя тежко Джими, опитвайки се да си поеме въздух. — Почакай. Не ви позволих да ме завлечете чак дотук само за да седя най-отзад при оборудването.
	Мадок не беше сигурен какво се опитва да каже Джими. Искаше да участва в нападението ли?
	Обаче Джими не посегна към оръжието си. Вместо това смъкна раницата от гърба си и извади един преносим компютър. Изтопурка по металния мостик, застана на завет до входа и коленичи до Мадок, като балансираше компютъра на едно коляно.
	— Джими, мисля, че тук отвън едва ли има безжична връзка — подвикна Боунс, който все така държеше вдигната пушката си, готов да стреля по всеки, който би се показал от вратата.
	— Ето затова не ти плащат да мислиш — отвърна му Джими, без да поглежда назад. Щом екранът на лаптопа светна, си свали ръкавиците и започна да щрака по клавиатурата. След няколко секунди издаде триумфален вик:
	— Успях! — Вдигна ръка нагоре в юмрук, но след това побърза да мушне незащитената си ръка в топлата дълбочина на парката. — Както подозирах, охранителната система изпраща данни през сателитна връзка.
	Мадок започна най-сетне да разбира какво става.
	— Значи можеш да я разбиеш?
	— Да, мога — потвърди Джими, като поднови щракането по клавиатурата. — Представлява предаване по защитена мрежа, както сателитните телефони. Дай ми минутка.
	Мадок нацупи устни. Дори една минута му се струваше ненужно разхищение. Дори Джими да успееше, това нямаше да промени факта, че по всяка вероятност щеше да им се наложи да си пробиват път навътре с бой.
	— Давай по-бързо! — подкани той Джими. Погледна назад и видя, че останалата част от групата също е пристигнала.
	— Професоре, ела да ме прикриваш. Ще влезем в…
	— Готово! — обяви Джими. Обърна лаптопа, така че Мадок да види екрана, който беше разделен на няколко по-малки прозореца, всеки от които показваше безлични коридори и пусти складове.
	— Това в реално време ли е?
	— На живо от „Хранилището за деня на Страшния съд“ — потвърди Джими. Посочи към екрана, като местеше пръсти от един статичен образ към друг. — Това е входът. Има камери под различни ъгли в тунела. Тази покрива вратите на хранилището. А това тук е хранилище номер две, единственото, което се използва в момента.
	Посоченото изображение показваше нещо, което приличаше на редиците от рафтове в голям магазин на едро, но вместо с хранителни стоки в големи разфасовки стелажите бяха запълнени със сиви кашони.
	— Няма много какво да се гледа — почти извинително подметна Джими.
	— Тук няма никого.
	— Съжалявам — просто сви рамене Джими. — Може би са застанали някъде, където камерите не ги виждат.
	Мадок поклати разочаровано глава.
	— Отлична работа, Джими. Поне знаем какво има от другата страна на вратата. — Протегна ръка отново и натисна дръжката.
	Вратата се отвори. Беше отключено.
	С пистолет в ръката, Мадок влезе вътре, но преддверието беше пусто, точно както показваше видеовръзката. В далечния край на късия коридор имаше още една врата с монтирана цифрова клавиатура на стената до нея. Побърза да отиде до нея и опита дръжката.
	Заключено!
	Погледна към клавиатурата, а после към отворената врата зад тях. Другите вече влизаха вътре.
	— Джими, можеш ли да я отвориш?
	Джими понечи да поклати отрицателно глава, но после спря и се приближи, за да види отблизо.
	— Може би.
	Каза го бавно, като направи паузи, сякаш за да наблегне, че са две отделни думи. „Може. Би.“ Мадок го прие за добър знак.
	Джими бръкна в раницата си и извади черен кабел с контакти в двата края. Включи единия край в лаптопа си, след което намери от долната страна на клавиатурата порт, в който включи другия край на кабела.
	Мадок отстъпи назад и го остави да върши магията си. После усети, че някой го дърпа за ръката. Беше Роуз.
	— Дейн, погледни!
	Държеше парче парашутно въже, на което висеше наситената с адамантин томахавка. Висеше, но не надолу. Вместо това се беше изпънала право напред и сочеше точно към вратата.
	— Определено сме на правилното място — с триумфална усмивка обяви Роуз.


>>>	15.

	Четвъртата реликва на стихиите не беше плоча, върху която бяха изписани тайните на алхимията, нито пък беше меч в обичайния смисъл на думата. Представляваше голям зелен кристал, който светеше с ярко сияние, прекалено ярко, за да се дължи просто на отражението от висящите над тях флуоресцентни лампи. Кисмет разбра защо можеше да бъде описан като меч. Кристалът беше плосък, широк около десет сантиметра и дълъг поне шейсет, а в единия си край беше заострен.
	Още една подробност го караше да прилича на меч. Беше поставен в двете ръце върху гърдите на фигура, която лежеше върху каменен постамент близо до центъра на хранилището. Фигурата изобразяваше с изумителни подробности атлетично изглеждащ мъж. Подобно на гигантските статуи, които подминаха по пътя насам, цялата изглеждаше направена от злато.
	От златната фигура се излъчваше някаква странна енергия. Не беше светлината от изумруда, а нещо различно. Нещо невидимо — бученето на потенциална енергия. Самият кристал сякаш вибрираше едва забележимо, напъваше се в хватката на статуята, без съмнение привлечен от реликвите на елементите, които Хаузър носеше в раницата. Бученето беше или под, или над границата на човешкия слух, но Кисмет го усещаше във всяка клетка от тялото си — смътно, но нарастващо усещане за безпокойство. Опита се да преглътне, но устата му беше пресъхнала.
	— Александър Велики — поясни Леда, въпреки че Кисмет вече се беше досетил.
	— И Александър ли е бил един от древните? — запита той.
	— Не, просто човек, който се мислел за полубог. Когато умрял, тялото му било поставено в златен ковчег, отлят по неговата форма. Според някои исторически източници златният ковчег бил заменен от Птолемей X с друг, направен от стъкло. Златото било претопено, за да плати дълговете, които натрупал от воденето на войни за запазването на трона, който бил отнел от по-стария си брат. Това деяние разгневило гражданите на Александрия до такава степен, че го детронирали, прогонили го в изгнание и в крайна сметка го убили. На практика свещениците на Хермес организирали една голяма измама. Дали на Птолемей злато от собствената си съкровищница и направили точно копие на статуята на Александър, която сложили в стъкления саркофаг. Тази златна обвивка, която съдържала тленните останки на Александър, била скрита в тайна гробница под Серапеума, където останала необезпокоявана и в крайна сметка била забравена. — Леда вдигна очи към него. — Докато не я намерихме и не я донесохме тук.
	— Защо са били нужни всичките тези хитрости?
	— Очевидното обяснение е, че свещениците почитали Александър и действията на императора им се видели като светотатство. Но нашите проучвания достигнаха до различно обяснение. Тялото на Александър било радиоактивно.
	Кисмет потисна желанието си да се отдръпне назад. Това ли беше енергията, която усещаше? Знаеше, че може да се възстанови почти незабавно от повечето наранявания, но радиоактивността не беше същото като нож или куршум. Всъщност беше точно обратното, защото привидното му безсмъртие беше резултат от бърза клетъчна регенерация. Тъй като гама-лъчите нанасяха сериозни вреди на клетъчните ядра, като пораждаха потенциално смъртоносни мутации, бързото му възстановяване можеше всъщност да провокира експлозия от ракови образувания в тялото му.
	— Нивото е едва малко по-високо от фоновата радиация — добави Леда. — Въпреки че преди две хиляди години е възможно да е било източник на притеснения, ако не е бил изолиран зад защитния слой от злато. — Леда замълча за миг. — Предполагам, че си запознат с историята на смъртта на Александър?
	— Знам, че е умрял млад. На малко повече от трийсет години. От коремен тиф, ако не ме лъже паметта. При все че някои смятат, че е бил отровен.
	— Бил е отровен, но не от съперници или врагове.
	— Радиационно отравяне?
	Леда кимна.
	— Открил аномалията във Вавилон, в Есагила*. Вратата към тайната камера се отворила пред него. Може би наистина е бил потомък на древните. Днес много хора все още носят следи от тяхното ДНК. Например баща ти — приемният ти баща, Кристиан Гарал. И неговият дядо, Адам Гарал. Не можем да кажем как — дали посредством опити, или пък мистериозно знание, което по някакъв начин е оцеляло през вековете — но Александър разпознал, че аномалията, този изумруд, е източник на невероятна мощ. Вярвал, че може да го използва, за да произведе еликсир, който не само ще му даде безсмъртие, но и ще го преобразува в бога, за който вече се смятал. За негово нещастие процесът по създаването на еликсира отделил смъртоносна доза радиация. Ето затова отказали да го отведат в храма. Знаели, че няма да се възстанови и че всеки, който влезе в контакт с него, също ще бъде поразен. Освен това знаели, че ако обвият тялото на Александър в злато, ще бъдат защитени.
	[* Есагила е главният храм на Вавилон, посветен на бог Мардук. — Б.пр.]
	— Грешката му била там, че се опитал да създаде еликсира само с помощта на едната аномалия — обади се Хаузър, който проговаряше за първи път, откакто бяха влезели в хранилището. Все още държеше за ремъците раницата, която беше увиснала във въздуха на няколко крачки от златната фигура.
	— Значи искаш да получиш еликсира? — поклати глава Кисмет. — Но защо? Нали вече си безсмъртен?
	Хаузър се ухили.
	— Нима мислиш, че всичко е само заради това? Кажи ми, братко, чел ли си текста на Табула Смарагдина?
	Всъщност Кисмет беше прочел няколко различни превода на текста.
	Хаузър продължи:
	— Текстът претендира, че съдържа тайната формула за създаването на материя прима — първичната материя, от която са създадени всички останали вещества във вселената.
	— Искаш да кажеш водород? — парира Кисмет с доста голяма доза сарказъм.
	— А! Много добре! Значи все пак не си проспал всички уроци по физика. Последователите на херметизма в миналото са имали някакви рудиментарни познания по ядрена физика по свой уникален начин. Целта на формулата била не как да се идентифицира материя прима, а как можеш да я създадеш от нищото и впоследствие да я оформиш във всичко, което пожелаеш — злато, лекарство, каквото си помислиш. Александър опитал да направи точно това и именно то го убило.
	— Как е успял да го постите само с помощта на една от стихийните реликви? — запита Кисмет.
	— Кой да ти каже? Може би е опитал да използва същински огън, земя и вода. — Хаузър махна презрително с ръка. — Сигурно е само, че Изумруденият скрижал — не онзи там кристал, а древният херметически текст е ключът към разбирането как може да бъде постигнато това. „И тъй както всички неща ги е имало и са възникнали от едно с помощта на едно, така и всички неща се раждат от същото това едно нещо… Слънцето е бащата, луната е майката, вятърът го е носил в търбуха си, земята му е била дойка. Бащата на всичко съвършено в целия свят е тук. Силата или мощта ще стане цяла, ако бъде превърната в земя“. Най-старият трактат по ядрена физика, преведен от сър Исак Нютон. Но също така — точна инструкция как да бъде овладяна мощта на самото съзидание, като се използват аномалиите. Както знаеш, всяка от тях представлява една от първичните стихии. Това, което наричаш Апекс, символизира огъня. А също така Слънцето или бащата. Сферата, която намерих в Антарктида, е водата, но освен това е Луната, майката.
	Кисмет знаеше, че всъщност Мадок и Роуз бяха открили сферата, но остави Хаузър да си присвои заслугата.
	— Мислех, че Земята би трябвало да представлява нашата майка?
	— Според най-древните традиции Луната е богиня и тъй като тя създава приливите, които преди всичко въздействат върху океаните, става ясно, че Слънцето и Луната съответно представляват огъня и водата. Останалата част от абзаца, разбира се, го прави напълно ясно. Вятърът и Земята са ясно идентифицирани. Обсидиановото огледало е символ на Земята, а това… — Хаузър посочи към зеления кристал — символизира въздуха. Утробата, от която се ражда материя прима.
	Преводът на Нютон дава точни инструкции: „Внимателно, с голямо усилие раздели земята от огъня, финото от грубото. От земята се издига към небето и отново се спуска към земята, и събира силите на нещата по-висши и по-низши. И по този начин ще добиеш славата на целия свят“.
	Кисмет се опита да разгадае инструкциите.
	— Разделянето на земята от огъня ми звучи като ядрено делене.
	— Не мислиш достатъчно буквално — възрази Хаузър. — Нютон е описвал физическата подредба на аномалиите.
	Изображението върху картата таро Магьосника, която беше намерил в дневника на Адам Гарал, проблесна в ума на Кисмет — божествен магьосник, когото първоначално определиха като римския бог Меркурий, но вероятно представляваше Хермес Трисмегист, заобиколен от символите на стихиите, които премята в ръцете си като жонгльор. — Земя и огън. Апексът и Магна на илюзията. Значи трябва да ги държим разделени?
	— Не просто да ги държим разделени. Преводът на Нютон ни дава една загадка. Раздели финото от грубото. От двете оставащи, въздух и вода, кое би определил като фино?
	— Въздухът?
	— Съгласен. Минаваме към следващата част. Издига се от земята към небето. Логически земята ще бъде под огъня и небето, така че трябва да подредим четирите елемента вертикално, като твоя Апекс е най-отгоре. Изумрудът е под него. След това огледалото и най-накрая сферата. „И по този начин ще добиеш славата на целия свят“. Какво ще кажеш, братко? Да опитаме ли? — Хвърли му вълча усмивка, след което метна раницата към Кисмет, който я хвана машинално.
	Кисмет веднага почувства магнетичното привличане между реликвите и му се наложи да се наклони малко назад, за да запази равновесие. Докато стоеше и се бореше да не падне, предишното му безпокойство прерасна в замаяност, сякаш му се виеше свят. Поклати глава. — Това е твоя фантазия, а не моя.
	Хвана по-здраво ремъците и се приготви да подхвърли раницата обратно, но Хаузър вдигна ръка, за да го спре.
	— Напротив, настоявам!
	Изведнъж Кисмет разбра истинската причина, поради която Хаузър го беше довел със себе си.
	— Какво има, братко? Да не би да се притесняваш, че не си чак толкова безсмъртен, колкото си мислеше?
	Хаузър сви рамене.
	— Защо да рискувам, като съм те довел тук да свършиш черната работа вместо мен?
	— Не се ли боиш какво мога да направя с толкова много сила? — отвърна Кисмет.
	Хаузър се усмихна, сякаш предположението го беше развеселило.
	— Дотук бяхме с мита за добрия син, нали, майко? — очите му останаха впити в Кисмет. — Наистина, братко, за толкова глупав ли ме смяташ? Част от хората ми останаха в Александрия с инструкции относно приятелите ти в гробницата на Александър. Ако не им се обадя до… — Хаузър направи цяло шоу от поглеждането на часовника си, но после се разсмя. — Ами нека да кажем, че ако не им се обадя в следващия половин час, ще взривят една доста голяма бомба при входа на развалините. Помогни ми, за да помогнеш на приятелите си. Опонирай ми и ти гарантирам, че ще умрат. Тик-так, братко, тик-так.
	Кисмет погледна към майка си. Леда ги гледаше с неприкрит интерес — нейните деца решаваха тайните на сътворението, като се приготвяха да получат контрол над самите небеса. В изражението й нямаше дори следа от загриженост.
	— Направи го, Ник. В теб тече кръвта на титаните. Няма да си навредиш.
	Кисмет я погледна унило. Не очакваше Хаузър да удържи на думата си по отношение на Мадок и останалите, но до този момент се бе надявал, че ще намери начин да вземе една от реликвите и да избяга. С новата заплаха не му оставаха никакви опции.
	— Предполагам, че си помислил за всичко — промърмори той.
	Вътре в раницата трите реликви бяха залепнали заедно от същото магнетично привличаше, което ги теглеше към изумруда. Основата на Апекса беше идеално центрирана върху обсидиановото огледало, кое то на свой ред се беше притиснало към сферата по такъв начин, че върхът на синия пирамидален талисман сочеше надалеч от изумруда. Подредбата беше прекалено точна, за да бъде случайна или неволна. Реликвите на стихиите се опитваха да се подредят сами, точно както го бе описал Хаузър, но една липсваше. Апексът, който представляваше огъня, беше в допир с Магна на илюзията, представляваща земята.
	Хвана ги и се опита да ги раздели, но привличането беше прекалено силно.
	Спомни си инструкциите от Изумрудения скрижал: „Внимателно, с голямо усилие раздели земята от огъня, финото от грубото“.
	„Внимателно, с голямо усилие — помисли си Кисмет. — Какво, по дяволите, би трябвало да означава това?“
	— Сигурно значи трудна работа — промърмори на глас. Но как? Нямаше достатъчно захват, за да постигне нещо повече от леко помръдване.
	Но отговорът беше очевиден.
	В легендата Александър Македонски беше използвал меча си, за да разсече Гордиевия възел, и по този начин бе решил един сложен проблем с пряко действие — с груба сила. Върху картата таро, а също във видението си за Изумрудения скрижал Кисмет беше видял меча на Александър. Не можеше да каже дали историята за Гордиевия възел е буквална или алегорична, но му стана ясно, че за да отдели земята от огъня „внимателно, с голямо усилие“, щеше да му потрябва изумрудът.
	Остави реликвите да го придърпат по-близо до златния ковчег, но с всяка стъпка се чувстваше все по-слаб. Не беше Супермен, но зеленият кристал му действаше като криптонит. Колкото повече напредваше, толкова повече се засилваше притеглянето, побеждаваше го, дърпаше го напред, докато накрая раницата не се допря до изумруда. В същия момент скъпоценният камък се освободи от изваяните ръце на статуята, извъртя се и прелетя оставащото разстояние. Чу се характерен звън, щом камъкът проби плата на раницата и се опря в сферата, като щръкна навън като стрела, забита в ябълка. В същото време раницата се усука и падна на пода на хранилището по такъв начин, че изумрудът сочеше право надолу. Платът на раницата се плъзна по дължината на изумруда и се събра в безформена купчина около него. Показаха се четирите реликви, събрани заедно може би за първи път изобщо. Останаха обърнати нагоре, едва докосващи пода, в идеален баланс, сякаш се намираха на върха на жироскоп, но без да се въртят.
	Кисмет можеше да почувства енергията, която излъчваха — невидима, безшумна, но при все това осезаема. Изсмукваше живота от него. И знаеше защо. Реликвите не бяха подредени правилно. Трябваше да ги разедини и да ги пренареди по правилния начин.
	„И като го направя? Тогава какво ще стане?“
	Приближи се още, обви с лявата си ръка сферата, за да има опора, след което сграбчи Апекса и го дръпна с усилие, което сякаш отне последните оставащи му сили. Апексът се съпротивляваше упорито, сякаш двете реликви бяха споени заедно на атомно ниво, но след това, точно когато бе готов да се предаде, се откъсна и остана в ръката му.
	Почувства го, че се дърпа в дланта му, че се напъва да се съедини отново с другите, подобно на мощен магнит, но самото разделяне на едното парче от пъзела сякаш намали отслабващия ефект на съединените артефакти. Без да го изпуска, Кисмет се наведе и протегна ръката, в която държеше Апекса, за да вземе изумруда.
	Зеленият кристал отказа да се отдели, но успя да го завърти настрана от пода.
	„Раздели земята от огъня… Изумрудът трябва да бъде между огледалото и Апекса.“
	Плъзна пирамидата по дължината на кристала и я постави в противоположната на сферата точка. Апексът сякаш изскочи от ръката му и се намести сам така, че върхът на изумруда беше точно в средата на основата му.
	Позволи си да въздъхне облекчено. Поне с тази част се бе справил.
	Стиснал в едната ръка изумруда, а в другата огледалото, започна да дърпа двата обекта един към друг, като ги влачеше по повърхността на сферата, докато най-накрая не се опряха. Продължи да натиска, като повдигна единия ръб на огледалото така, че другият му ръб, който беше по-близо до върха на изумруда, се наклони настрани и в същото време натисна кристала нагоре, в посока на огледалото…
	Реликвите подскочиха в ръцете му, изумрудът се плъзна към центъра на огледалото, сякаш изведнъж беше разбрал къде трябва да се намира. Веднага след това събраните предмети се преобърнаха нагоре и се завъртяха в ръцете на Кисмет, докато Апексът не посочи право нагоре. По дължината на изумруда започна да пулсира светлина, която пътуваше надолу от Апекса и се скриваше в мастиления мрак на Магна на илюзията, но след миг нещо като мъниста от живак започнаха да се появяват по повърхността на обсидиановото огледало, да се вливат заедно и да текат през ръба надолу по сферата. Но вместо да се изтърколят по заоблената повърхност на голямото кълбо, мънистата изчезнаха, сякаш бяха попити от сюнгер. След няколко секунди самата сфера започна да грее, подобно на огромна черна крушка. Но светлината излизаше не от волфрамова нажежаема жичка, а по-скоро от езерцето блестяща живачна амалгама, която започна да се стича към дъното във вътрешността на сферата.
	Имаше още една друга, значителна промяна. Кисмет все още можеше да усети невидимата енергия, която се излъчваше от новосъздадения обект, но качеството й беше друго. Вече не се чувстваше така, сякаш изцеждаха живота от него. Точно обратното, изпитваше прилив на енергия. Буквално някаква топлина, която се разливаше в тялото му, гъделичкаше крайниците му и ги сгорещяваше неприятно в дебелите му зимни дрехи.
	Въпреки това физическият дискомфорт беше най-малката му грижа. Сега разбра какво се бе надявал да постигне Хаузър.
	„И по този начин ще добиеш славата на целия свят.“
	Реликвите на стихиите създаваха материя прима — първичната материя, материала, от който беше създадена вселената.
	Но учените на „Прометей“ й бяха дали напълно друго име.
	Ихор. Кръвта на боговете.
	Гориво за армията от божествени тела.


>>>	16.

	— Нали ти казах, че се съгласи да отиде с него единствено за да ни спаси — прошепна Джейд в ухото на Мадок.
	Мадок само я изгледа гневно с пръст, притиснал до устните си, за да я накара да пази тишина, макар да беше очевидно, че не я е чул никой извън малката им група.
	След като се справиха с електронната ключалка на входа, бързо се придвижиха към хранилището. Повечето врати бяха оставени отворени, сякаш на хората на Хаузър не им се е занимавало да ги затварят.
	Провериха камерите за сигурност, но все още никъде не се виждаше дори следа от групата на Хаузър. Въпреки това брадвичката на Роуз продължаваше да сочи пътя им като стрелката на компас. Цялата задна стена на хранилището беше разположена по такъв начин, че да бъде скрита от камерите за наблюдение. В момента стената се беше завъртяла настрани и разкриваше още едно помещение. А в това вътрешно хранилище откриха чудеса, които бяха трудни за вярване. Имаше витрини, в които бяха изложени невероятно красиви и очевидно много скъпи предмети — корони и амулети, скиптри и мечове, но най-впечатляващата част от колекцията бяха статуите. Имаше поне две дузини статуи, разположени в редици като теракотената армия в гробницата на император Цин Шъхуан в Китай, с изключение на това, че всяка от тях беше висока между два и половина и три метра, извисяваха се доста над Мадок и явно бяха направени от чисто злато. Статуите забележително приличаха на живи хора и изобразяваха мускулести мъжки и пищни женски фигури, всяка от които излъчваше сила и чувственост. На Мадок му напомниха на изваяни гръцки богове.
	Най-голямата изненада обаче бяха гласовете, които се носеха сред гората от извисяващи се метални фигури. Мадок и останалите се промъкнаха напред, достатъчно близо, за да могат да наблюдават какво става, без да бъдат забелязани. Едва ли имаше такава опасност, тъй като групата, заобиколила златния ковчег, беше толкова съсредоточена върху мощните реликви на стихиите и върху задачата да се подредят според древната магическа мъдрост, че Мадок и спътниците му със същия успех можеха да се намират в алтернативна вселена.
	Джейд, разбира се, беше права. Кисмет следваше плана на Хаузър, защото смяташе, че тяхната безопасност е поставена на карта.
	Трябваше да му кажат, че заплахата на Хаузър е блъф, но как?
	Няколко точни изстрела щяха да разредят опозицията, но ако веднъж започнеха да стрелят, не беше ясно как ще се развият нещата. Освен това оставаше фактът, че Хаузър притежава реликвите и знае как да ги използва. С лекота можеше да отрази атаката им със силово поле или да ги изпържи с мълнии.
	Но скоро съдбата реши да ги облекчи. Хаузър подаде раницата с реликвите на Кисмет.
	— Какво става тук? — промърмори Боунс.
	— Може би се страхува от радиационно отравяне — предположи Роуз. — Може би това е единственото нещо, което е в състояние да го убие.
	— Това е добре да се знае — рече Боунс.
	— Но то би убило и Ник — додаде Кристиан Гарал с глас, който издаваше безпокойството му. — А ние също сме твърде близо.
	Мадок разучи групата, която се бе събрала около ковчега на Александър. Нямаше спор на кого са верни петимата въоръжени мъже, но как стояха нещата с Леда? На чия страна беше тя?
	Ако се съдеше по взаимодействието й с двамата и синове, отговорът беше, че е на своя страна.
	— Трябва да разделим групата. — Мадок обърна глава към Боунс. — Мислиш ли, че ще можеш да им отвлечеш вниманието по някакъв начин? Нещо, което би извадило от играта няколко от хората им?
	— Разделяй и владей? — Боунс присви очи замислено, след което на лицето му се изписа широка усмивка. — Знам точно какво трябва да направя.
	— Професоре, върви с него. Щом сте в позиция, дай сигнал по радиото. След това ще ви известя, когато ние сме готови, и ще ви изпратя броя на целите, които са тръгнали към вас. На глас, ако мога, но ако няма как иначе, ще натисна микрофона три пъти.
	Боунс кимна и се обърна към Професора.
	— Ще видиш, че ще ти хареса.
	След като двамата се отдалечиха, Мадок насочи вниманието си към ставащото под тях, Кисмет се беше доближил до златния ковчег и се мъчеше да подреди реликвите. Беше очевидно, че имат някакво вредно въздействие върху него.
	— Какъв ти е планът? — попита Гарал.
	Мадок набързо описа какво очаква от Гарал и останалите, а после изчака с моторолата, притисната до ухото си. Силата на звука беше намалена до такава степен, че само той да може да чуе краткото напукване на статичното електричество, щом Боунс му съобщи, че са заели позиция.
	Мадок даде знак на останалите да бъдат готови, после натисна бутона на микрофона и прошепна:
	— Действай!
	В продължение на няколко секунди не се случи абсолютно нищо. Точно пред тях Кисмет беше успял да пренареди артефактите на стихиите и последвалата промяна почти накара Мадок да забрави за плана им.
	Сферата беше станала полупрозрачна и очевидно се пълнеше с някаква субстанция, която приличаше на втечнена светлина.
	Изведнъж се разнесе съкрушителен звук, сякаш автобус се блъсна в тухлена стена, който отекна из цялото хранилище. Секунда по-късно се чу нов грохот, после още един и още един, като всеки следващ ставаше все по-силен. Групата на Хаузър определено беше сепната от шума. Както и Мадок.
	„Боунс, какво, по дяволите, направи току-що?“
	Получи отговора няколко грохота по-късно, когато забеляза раздвижване сред статуите от лявата си страна. Прекатурваха се като кегли за боулинг, защото всяка статуя събаряше още една или две във верижна реакция. Мадок не беше сигурен как Боунс е успял да отприщи този ефект на доминото, защото всяка статуя навярно тежеше тонове, но веднъж започнало, падането не можеше да бъде спряно.
	Ковчегът в центъра беше на няколко метра разстояние от зоната на падането, но въоръжената група въпреки това отстъпи няколко крачки. Всяко падане предизвикваше ударна вълна, която разтърсваше пода и раздвижваше въздуха. Дори след като последната статуя беше паднала, еченето от сгромолясванията продължаваше да отеква в оглушителна какофония из голямото хранилище.
	Въпреки това Ник Кисмет не помръдна през цялото време. Стоеше като замръзнал, подобно на статуя, сякаш беше в транс, а от обсидиановото огледало избиваха бели мъниста от светеща енергия, които попиваха в сферата.
	Хаузър жестикулираше към хората си, крещеше думи, недоловими заради продължаващия грохот. Трима от тях се отделиха, най-вероятно за да установят причината за бъркотията. Мъжете се доближиха внимателно до статуите.
	Щом тримата въоръжени наемници се скриха зад статуите, като се придвижваха толкова внимателно, сякаш се бояха, че ще последва нова серия от палавия, Мадок натисна три пъти бутона за връзка, като се надяваше, че Боунс ще получи съобщението му. Изчака още няколко секунди, след което вдигна ръка.
	— Сега!
	Той и останалите изскочиха в унисон от скривалищата си и всеки от тях насочи оръжието си към предварително уговорената цел. Мадок се прицели в Хаузър и извика:
	— Свалете оръжията! Никой да не мърда!
	Мадок беше инструктирал другарите си да стрелят при първия знак за враждебност, но се надяваше, че само демонстрацията на сила ще бъде достатъчна да спечелят битката без нито един изстрел. Не се боеше да пролее кръв, но предпочиташе такъв изход, защото нямаше представа какво ще се случи, ако куршумите полетят. Гарал очевидно знаеше как да държи огнестрелно оръжие, но Роуз, Джейд и Джими не изглеждаха чак толкова уверени. Ако пропуснеха или просто се поколебаеха, незначителното им числено превъзходство щеше да се стопи.
	Хаузър се завъртя в посока към гласа, а изненадата бързо отстъпи място на гняв.
	— Мадок!
	Останалите двама от хората му се бяха напрегнали, но благоразумно не се опитваха да вдигнат оръжията си.
	— Не се шегувам! — добави Мадок, хванал здраво пистолета си. Лицето на Хаузър се виждаше точно над светещата точка на оптичния му прицел. — Едно погрешно движение и сте мъртви. За теб това може да не значи много, Хаузър, но се обзалагам, че хората ти са на друго мнение. А сега вдигнете горе ръце. Всички!
	Щом двамата бандити се подчиниха неохотно, Мадок направи още една крачка напред и пое риска да хвърли бърз поглед покрай Хаузър към застаналия зад него Кисмет.
	— Ник, добре ли си?
	Кисмет не му отговори веднага, което накара Мадок да повтори въпроса си. Този път получи отговор.
	— Стойте настрана — дрезгаво предупреди Кисмет. — Тук не е безопасно.
	„Без майтап!“ — помисли си Мадок. На глас каза:
	— Трябва да се измъкваме оттук.
	— Не е толкова просто. Това нещо прави ихор.
	Мадок знаеше думата от гръцката митология. Ихор беше кръвта, която течеше във вените на боговете. Не беше сигурен какво значи това в сегашния контекст, но явно беше нещо лошо.
	— Реликвите са у теб, така че ти командваш парада.
	— Изкарай всички оттук. Сега, след като вече знам, че сте в безопасност…
	Пукането на изстрели от пушка прекъсна думите му. Не се чу някъде наблизо, но все пак беше в хранилището — няколко изстрела, направени в бърза поредица и не от едно и също оръжие. Боунс и Професора бяха влезли в престрелка с тримата главорези, които бяха отишли да проучват падането на статуите.
	Останалите двама трепнаха и започнаха боязливо да се оглеждат, сякаш преценяваха шансовете си да предприемат някакви действия, но в крайна сметка от възможността се възползва Хаузър. Мадок дръпна спусъка, като знаеше, че изстрелът му ще изведе Хаузър само временно от играта, но закъсня с част от секундата. Хаузър приклекна под куршума и се метна към Кисмет. В същия момент двамата бандити се хвърлиха в противоположни посоки в търсене на укритие зад падналите статуи, като стреляха в движение с автоматите си.
	В хранилището настана хаос. Из въздуха полетяха куршуми, като хвърляха искри от ударите си в твърда повърхност или просто просвистяваха безобидно в нищото. Мадок се сниши, като се опитваше бързо да прецени какъв избор има. Не беше богат. Събори Леда на пода и я издърпа в относителна безопасност зад каменния постамент, върху който беше ковчегът на Александър. Не знаеше на чия страна е тя, но реши, че ще бъде по-ценна жива, отколкото мъртва.
	Изправи се на едно коляно в търсене на цел и с крайчеца на окото си мярна, че Кисмет и Хаузър се борят, а сглобената реликва на стихиите е между двама им. Обектът не беше закрепен за нещо, но въпреки това оставаше неподвижен и във вертикално положение, солиден като мачтата на знаме, а двамата мъже продължаваха да се борят за надмощие.
	Усети очите на Кисмет върху себе си и погледна към него. Мъжът крещеше нещо, което бе едва доловимо в грохота на битката.
	— Махайте се оттук!
	Мадок нямаше представа какво планира Кисмет, но съветът беше добър. Сграбчи Леда за ръката и я дръпна след себе си, като се насочи към края на кръга от статуи, където чакаха останалите. Смътно усети, че има някаква промяна в силата на огъня. Джими и Гарал се опитваха да подавят, доколкото могат със своите ловджийски пушки, отпора на бандитите. Мадок успя да стигне само до средата, когато зад него ярък взрив от светлина и топлина изпълни хранилището. Незабавно го последва ударната вълна, която го хвърли на пода, и двамата с Леда се проснаха по очи.
	Помисли си, че е било експлозия, може би от ръчна граната, но не се чу никакъв звук. Всъщност дори стрелбата беше престанала. Разтърси глава, за да се отърве от ефекта на взрива, и се изправи с мъка на крака. Леда все още лежеше на пода зашеметена, но преди Мадок да е успял да й протегне ръка, забеляза, че гледа назад към мястото, където бяха застанали преди малко. Където синовете й се биеха за контрол над талисмана на стихиите.
	Мадок също погледна и незабавно видя какво бе предизвикало взрива.
	На пръв поглед изглеждаше, че Кисмет е отстъпил контрола над реликвата на Хаузър. Хаузър я беше прегърнал с две ръце, докато Кисмет не само, че я бе пуснал, но и беше отстъпил няколко крачки назад.
	Но в реликвата нещо се беше променило. Вече не вибрираше със същата честота както преди, нито пък от повърхността на огледалото се изливаше ихор. Всъщност Магна на илюзията вече не беше в допир с изумруда. Вместо това явно сферата и огледалото се бяха завъртели на обратно, така че изумрудът, все още увенчан с Апекса, стърчеше право отгоре над сферата, а огледалото беше най-отдолу.
	Мадок незабавно разбра какво се бе случило. Кисмет бе отлепил изумруда от обсидиановото огледало и беше прекъснал образуваната схема. Това беше причинило избухването, което бе съборило Мадок. Реликвата беше сглобена отново по друг начин.
	Ръцете на Хаузър се движеха отчаяно, опитвайки се да разделят реликвите и да развалят направеното от Кисмет, но вече беше прекалено късно. Сферата изхвърляше огнената субстанция, която се беше събрала в нея. Блестящият ихор, който се отцеждаше от огледалото, се беше събрал в разтопена лъскава топка под реликвата на стихията.
	Кисмет грабна нещо от земята — беше раницата на Роуз — и бръкна вътре. Когато я измъкна, в ръката си стискаше своя нож кукри. Без дори момент колебание се хвърли срещу брат си и замахна с ножа в широка напречна дъга. Хаузър ококори очи и приклекна. Вместо да му отсече главата, само върхът на острието го докосна, като прокара червена линия по бузата му. Хаузър пусна плячката си и направи няколко бързи движения наляво-надясно, за да избегне нов удар с кукрито. В същото време светещата топка ихор падна от огледалото, но не достигна до пода. Вместо това се пукна като сапунен мехур и се изпари в блестящ облак, който се издигна във въздуха, а после, сякаш засмукана от вакуум, се разнесе във всички посоки.
	Вниманието на Мадок все още беше съсредоточено върху Кисмет и Хаузър, така че само бегло забеляза как мъглата от ихор се събира над статуите, кондензира бързо в миниатюрни капчици по металната им повърхност, след което попива в тях. Но скоро усети някакво движение с крайчеца на окото си и обърна глава, за да види по-добре какво става.
	Не беше нито зрителна измама, нито оптична илюзия. Навсякъде около него златните гиганти започваха да помръдват.


>>>	17.

	Отначало статуите се движеха бавно, подобно на заспали хора, които бавно се пробуждат. Златната им външност беше еластична като истинска кожа и им позволяваше да се движат с плавни, свободни движения, така че единствените звуци наоколо бяха тупканията на тежките длани върху твърдия бетонен под, докато падналите статуи се мъчеха да се изправят. Тези, които бяха оцелели от маневрата за отвличане на вниманието на Боунс, без да бъдат съборени, просто се задвижиха и се заразхождаха безцелно.
	Мадок ги наблюдаваше и търсеше някаква индикация, че са наистина живи, но не видя нищо подобно. Приличаха повече на аниматронни фигури, отколкото на живи същества.
	Аниматронни фигури, които бяха големи колкото слонове и очевидно напълно независими.
	Наблюденията му бяха прекъснати от звука на автоматен откос. Обърна очи към отблясъците от изстрелите и видя един от хората на Хаузър, който беше заобиколен от движещите се фигури. Куршумите прободоха едната от статуите, но вместо да оставят кратери в мекия метал, изчезнаха в кожата й като камъчета, хвърлени в езеро. Дори се накъдриха вълни от енергия, които се разпространиха настрани от местата на ударите, като се срещаха и гасяха една друга.
	Въпреки това, колкото и незначителна да се беше оказала, атаката привлече вниманието на анимираните статуи. Тези, които бяха най-близо до стрелеца, незабавно се обърнаха с лице към него. Може би усетил надвисналата си гибел, мъжът се опита да избяга от кръга, но една златна ръка се протегна бързо откъм сляпата му страна и го откъсна от земята. Статуята — мъжка фигура с къдрава коса и брада — вдигна бандита като кукла и го тръшна върху пода. Мадок чу пращенето на натрошени кости. Другите статуи незабавно вдигнаха юмруци над натрошеното тяло и с нещо подобно на механична ефективност започнаха да размазват мъжа на кървава каша.
	Друга суматоха привлече вниманието на Мадок. Погледна натам и видя как гърбът на отстъпващия Хаузър се скрива сред друга група статуи. Кисмет вървеше по петите на брат си, стиснал в ръка готовото за действие кукри. Чак тогава Мадок осъзна, че стихийната реликва е изчезнала. Вероятно Хаузър я беше взел, когато бе тръгнал да бяга. Кисмет достигна статуите миг по-късно, а след това и той се скри сред тях. Статуите също се обърнаха, за да ги последват, тромави, но неумолими.
	Мадок сграбчи Леда за китката и се насочи встрани от центъра на хранилището и по-надалеч от развихрилата се касапница. Почувства как очите на някои от статуите се обръщат към него и следват придвижването му, как започват да се насочват към него, сякаш привлечени от маневрите му, но не спря. Отляво се разнесе нова автоматна стрелба — другият бандит — която също така бързо спря. Бързата оценка на ситуацията явно потвърждаваше работната теория на Мадок, че статуите са най-смъртоносни, когато ги нападнат.
	— Не стреляйте към тях! — изкрещя Мадок, като се опита да надвика тропота и хрущенето на поредното размазване на човек. Все още стиснал пистолета си, неловко освободи радиото си и натисна бутона за разговор.
	— Боунс! Не стреляйте по тези неща! Махайте се от хранилището!
	Не изчака да получи отговор, а продължи да се движи, насочвайки се към мястото, където беше оставил другите от групата. Забеляза Гарал и Роуз. Двамата бяха застанали в положение за висок старт, готови да спринтират в мига, в който им се открие път. Намери наблизо Джейд и Джими, които по същия начин се опитваха да избегнат няколкото гигантски автоматични устройства, движещи се в тази посока. За тяхно щастие статуите се движеха много по-бавно от онези, които бяха убили стрелците.
	— Бягайте към изхода! — викна Мадок, щом наближи останалите. — Каквото и да стане, в никакъв случай не ги нападайте!
	— Накъде е изходът? — попита Джейд, като се приведе, за да избегне бавното замахване на една висока Афродита.
	Въпросът смути Мадок. В объркването си беше изгубил напълно ориентация. След като статуите бяха започнали да се движат, да се размотават из хранилището и да му препречват видимостта към стените на помещението, нямаше никаква идея накъде да вървят.
	Леда се възползва от момента, за да се освободи от хватката му, но не избяга. Вместо това остана на една ръка разстояние от него, като разтриваше китката си там, където Мадок я беше стискал. Срещна погледа му и обърна глава наляво.
	— Натам!
	Мадок тъкмо щеше да й благодари, когато нещо го удари по бузата. Беше студено и твърдо като зърно от градушка.
	Не, не като. Наистина беше градушка. Навсякъде покрай него се сипеха малки топчета лед, отскачаха от парката му, дрънчаха тенекиено върху статуите или просто се разплескваха мокро върху пода.
	„Мокро ли?“ Погледна в краката си и се убеди, че впечатлението му е било вярно. Малките зърна град се топяха върху пода, като оставяха върху бетона големи мокри петна.
	— Какво става? — подвикна Роуз през засилващото се трополене.
	— Ихорът повишава температурата в хранилището — отвърна Леда. В гласа й не се усещаше никакво напрежение. Все едно че казваше нещо за времето. — Разтапя вечния лед.
	Въздухът беше все още достатъчно студен, за да замрази разтопената вода, която капеше от тавана, но съдейки по скоростта, с която ледът се топеше върху пода, температурата продължаваше да се повишава. Сега вече градушката не беше нищо повече от мокра суграшица, която се засилваше постоянно.
	Сякаш нямаха за какво друго да се тревожат.
	— Трябва да се махаме — подкани Мадок. — Ако дрехите ни подгизнат, ще замръзнем, щом веднъж излезем навън.
	— Мадок! Докарай си веднага задника тук! — разнесе се гласът на Боунс, но не от радиостанцията, а като вик. През мъглата от падаща влага Мадок с мъка успя да забележи извисяващата се фигура на приятеля си, който беше вдигнал ръка и му махаше.
	Мадок също забеляза нещо. Нещо, което Боунс беше пропуснал. Ужасен посочи към него.
	— Боунс! Зад теб!
	Боунс се обърна тъкмо навреме, за да види как грамадната подобна на Зевс фигура протяга ленива ръка към него. Той понечи да се завърти, за да я отбегне, но преди да е успял, нещо се блъсна в статуята и я събори на пода. Върху златния робот беше паднал камък, голям колкото лека кола, и го беше разплескал. Ударът разтърси пода и събори Боунс, който се пльосна по очи в посока на Мадок, но веднага след това скочи на крака, тъй като от топящия се вечно замръзнал таван започнаха да се изсипват кал и скални отломки.


	Кисмет се промуши под протегната ръка, успя да я избегне на косъм, пусна се по колене и се плъзна между краката на титаничната фигура. От тавана падаха ледени топчета, които се разтапяха под краката му в кишава маса, в която лесно можеше да се подхлъзне, но изправянето беше много по-проблематично.
	Хранилището определено се затопляше, пермафростът се топеше, но тази неприятност, заедно с буйстването на съживените статуи, трябваше да отиде на заден план, докато преследваше Хаузър. Изправи се тъкмо когато Хаузър зави рязко надясно и се скри зад други два подобни на колони крака. Сновеше между божествените тела като билярдна топка, опитвайки се да се откъсне от преследвача си. Тъй като реликвата на стихиите го затрудняваше, можеше само да се опита да бъде на няколко крачки напред, но посред статуите, които им се пречкаха, тези няколко стъпки бяха всичко, което му бе нужно.
	Златните гиганти се движеха по-бързо и реагираха срещу тях по същия начин, по който бяха отвърнали на атаката на стрелците. Буйстването им беше напълно безсмислено. Ихорът бе заредил телата им с енергия, но без съзнанието на съществата, които някога ги бяха заемали, просто реагираха според някакви примитивни правила, заложени в онова, което би трябвало да бъде мозъкът им. Действията им напомниха на Кисмет за войнствените червени мравки, които се скупчват в отговор на заплаха. Но какво ги караше да ги нападат? Зачуди се дали не е близостта с реликвата. Дали не ги привличаше, дали не я разпознаваха като източник на жизнената си сила? Или Хаузър по някакъв начин я използваше, за да ги управлява. Във всеки случай Кисмет знаеше, че е от първостепенно значение да си върне реликвата, да я разглоби на четирите й части и отново да ги пръсне по четирите страни на света. Ако Хаузър се измъкнеше от хранилището с нея, не можеше да се предскаже какъв ад щеше да се стовари върху света.
	Кисмет забеляза отворената врата на хранилището между гората от високи крака. Ако можеше да се добере до него преди Хаузър…
	Твърде късно. Брат му вече беше застанал там, а силуетът му се очерта рязко на фона на белотата в семехранилището от другата страна. Хаузър сякаш се поколеба за секунда, но след това изчезна, скри се надолу между редиците от пусти стелажи.
	Щом миг по-късно стигна до отвора, Кисмет видя защо беше спрял брат му. Фалшивите врати, които служеха като таен вход към хранилището на „Прометей“, бавно се затваряха. Движението им беше прекалено бавно, за да му попречи да се промуши, но в същия момент разбра каква е истинската причина Хаузър да се забави.
	Кисмет щеше да успее да се измъкне, но спътниците му щяха да останат вътре, затворени с армия от безумни разрушителни роботи.
	Потърси с очи някакъв знак от Мадок и другите, но не успя да види нещо друго в мъглата, освен гигантските златни фигури, които неумолимо го следваха.
	— По дяволите! — промърмори Кисмет. Ето затова предпочиташе да действа сам.
	Върна вниманието си към Хаузър, който вече беше прекосил повече от половината разстояние до въздушния шлюз. И в този момент Кисмет се досети какво трябва да направи. Впусна се в спринт след брат си по пътеката между стелажите.
	Единственият начин да помогне на останалите беше да спре Хаузър и да си върне реликвата. Ако не успееше, на съвестта му със сигурност щяха да тежат много повече мъртви. Освен това дори не беше сигурен дали ще успее да попречи на вратата да се затвори или пък да съумее отново да я отвори, след като веднъж се е затворила. Майка му може би знаеше, но също беше вътре заедно с останалите.
	Тази мисъл само добави към нарастващото му чувство на вина.
	Въпреки че беше взел правилното решение — единственото решение — чувстваше се така, сякаш ги бе изоставил всичките на произвола на съдбата. Също както в Александрия, само че много по-лошо.
	На петнайсет метра пред него Хаузър вече беше в стоманената предпазна клетка. Затръшна вратата зад себе си с такава сила, че крилата й отскочиха и се отвориха отново наполовина, но Хаузър вече беше изчезнал, устремен към вратите на въздушния шлюз.
	Кисмет профуча през входа точно в момента, в който Хаузър влезе в шлюза и практически затръшна вратата в лицето на брат си. Кисмет бе набрал прекалено голяма инерция, за да спре, и се блъсна силно във вратата. Зъбите му изтракаха от удара. Отхвърча назад и се изтърси болезнено върху бетонния под, но скочи в миг и посегна към лоста.
	Заключено!
	Започна да я тресе непрекъснато, защото знаеше, че ключалката ще се освободи в момента, в който другата врата бъде отново затворена. „Освен ако Хаузър не я остави открехната!“ — помисли си той.
	Тъй като не искаше повече да чака, за да провери догадката си, Кисмет промуши върха на своя кукри в процепа между вратите и се опита да ги раздели. Дебелото острие беше повече от достатъчно здраво, за да послужи като лост, но не се бореше само с ключалката. Повишаващата се температура беше увеличила допълнително малко по-високото налягане в хранилището, което принуждаваше вратите да останат затворени. Опита се да вкара кукрито малко по-дълбоко, но облечената му в ръкавица ръка изпусна ръкохватката и се хлъзна надолу по дължината на острието. Сви се от болка, щом острият ръб разряза гортекса на ръкавица заедно с плътта отдолу. Инстинктивно дръпна ръката си назад и я притисна в защитен рефлекс към тялото си. Кръвта вече се процеждаше през разреза в ръкавицата и капеше върху пода, където се образуваха големи тъмночервени петна.
	Стисна със зъби палеца на ръкавицата си и я издърпа. Кръвта течеше от порязаното, но Кисмет просто я избърса в предницата на парката си. Ръката му туптеше чак до лакътя. Способността да се възстановява бързо не го правеше неподатлив на болката, но той стисна зъби и се опита, доколкото е възможно, да я игнорира, за да може да продължи опитите си да отвори вратата.
	Мощен грохот изпълни хранилището, разтресе пода и предизвика дъжд от ледени късове от тавана. Придружаващата го ударна вълна блъсна Кисмет, хвърли го напред и почти успя отново да го събори.
	Бърз поглед през рамо потвърди онова, което вече знаеше, че се е случило. Между успоредните редици на стелажите се виждаше назъбена дупка в задната стена. Божествените тела си пробиваха път през стената. Щом стените на хранилището не бяха успели да ги удържат, нищо нямаше да може. Преди да е успял да се върне към задачата си, отекна нов тътен. Една от златните фигури залитна напред в пустото семехранилище и веднага започна да разблъсква настрана стелажите с намерението да разчисти път към изхода.
	Кисмет обърна глава напред, защото на всяка цена трябваше да отвори шлюза. За негово учудване целта му вече беше постигната. Сътресенията бяха извадили вратите от пантите им. Промуши се в шлюза и се втурна през все още отворените външни врати. Зави и се насочи към дългия тунел, който водеше към повърхността, където най-сетне успя да зърне брат си точно в момента, когото излизаше от вратата в другия край на коридора.
	Спринтира след него и успя да премине цялото разстояние за около трийсет секунди. Изненада го колко силно се беше задъхал от тичането. Краткото му излагане на подредените в правилен ред реликви явно не беше успяло напълно да презареди батериите му. Въпреки това събра остатъка от силите си и хвърли всичко в преследването на брат си.
	Блъсна последната врата и изхвърча сред мрака на арктическото пладне. Чуваше се отслабващият вой на двигателя на моторна шейна. Зад отдалечаващото се тъмно петънце право надолу по хълма се виеше опашка от бял снежен прах, която водеше към не толкова далечните светлини на летището и на самолета, кой го щеше да откара Хаузър далеч заедно с могъществото, което можеше да преобрази света.
	Или да го унищожи.
	Без нито миг колебание Кисмет се метна върху една от оставащите моторни шейни, запали двигателя и потегли след брат си.


>>>	18.

	Бързо стана ясно, че златните гиганти са изгубили интерес към Мадок и останалите. Това беше добрата новина. Лошата беше, че оживелите статуи сега се бяха скупчили край единствения изход от хранилището дупка, която бяха пробили във фалшивата стена, разделяща хранилището на „Прометей“ от празното семехранилище.
	Още по-лошата новината беше, че пермафростът над тях се топеше бързо и се свличаше даже още по-бързо.
	Мадок държеше едната си ръка над главата си, за да се предпази от падащите камъни и кал. Ефектът беше символичен, но поне предпазваше очите му от калта.
	— Когато научих, че това място се нарича „Хранилището за деня на Страшния съд“, си помислих, че имат предвид нещо друго! — изкрещя Боунс, за да надвика грохота. Погледна през рамо към останалите, които се влачеха за него. — Къде е Кисмет?
	— Отиде напред — отвърна Мадок. Знаеше, че нещата не са толкова прости, но техният нов „приятел“ отново беше взел едностранно решение и ги беше изоставил.
	Боунс явно се чувстваше по същия начин.
	— Отново? Заеби го тоя! Отписваме го от отбора! — Погледна към Кристиан Гарал и Леда Хаузър и сви рамене. — Съжалявам, ама хлапето ви не струва.
	Гарал направи извинителна гримаса, но лицето на Леда оставаше маска, лишена от емоции.
	— Ето го Професора! — извика Джейд и посочи към блъсканицата при изхода и към една фигура, която се криеше в относителната безопасност на близката стена.
	Боунс кимна.
	— Надявам се, че може да измисли как да се измъкнем от тази бъркотия, защото нямам никакви идеи.
	Сякаш за да се подиграе с безпомощността му, групата от статуите се втурна отново и после изригна през дупката като гейзер от бутилка току-що отворено шампанско. Мадок виждаше как статуите продължават разрушителното си вилнеене, събаряйки полиците в празното хранилище. Гигантите все още се намираха между тях и свободата, но поне пътят навън от хранилището на „Прометей“ беше свободен.
	Зад тях от тавана продължаваха да падат големи късове, които унищожаваха каквото беше останало от колекцията и обливаха бягащата група със студена кал, но щом предпазливо започнаха да се измъкват в семехранилището, видяха, че нещо се беше променило.
	Движенията на статутите ставаха по-лениви. Някои бяха клекнали или коленичили посред руините на семехранилището, сякаш бяха несигурни какво трябва да направят. Една от тях — фигура на мъж — предпазливо пристъпи към изхода, но след това замръзна на място.
	— Ихорът е на изчерпване — обяви Леда, като се промуши през отвора.
	Боунс, който стоеше до Мадок, промърмори:
	— Да се чете: свършиха им батериите.
	— Не съвсем — предупреди Мадок. — Все още трябва да минем покрай тях.
	По-лесно беше да се каже, отколкото да се направи. Гигантите бяха превърнали семехранилището в кошмарно трасе с препятствия. Спретнатите, подредени върволици от стелажи бяха натрошени и разхвърляни по пода. Стоманените стойки, които ги бяха поддържали, бяха огънати и усукани покрай бавноподвижните статуи като пипала. Още по-лошо беше, че ефектът на затоплянето беше последвал гигантите и въпреки охладителната система от тавана започваха да падат лед и късове топяща се пръст.
	Мадок погледна назад, за да се увери, че всички все още го следват.
	— Гледайте къде стъпвате — посъветва ги. — И бъдете нащрек.
	След това предупреждение той се насочи напред, като подбираше пътя си сред усукания метал и отбягваше бавните замахвания на гигантите. Предположи, че техният топящ се запас от енергия ще се изчерпи напълно след две или три минути, но не можеха да си позволят да чакат, за да видят какво ще стане. Хранилището продължаваше да се срутва, но имаха и още по-голям проблем. Хаузър беше взел реликвите на стихиите. Въпреки раздразнението си от решението на Кисмет да ги изостави Мадок знаеше защо го е направил. Достатъчно лошо беше, че Хаузър явно е неубиваем. Не можеха да си позволят да го оставят да добави и „всемогъщ“ към биографията си.
	Стигна благополучно до другия край на хранилището, забеляза капките кръв, които замръзваха върху пода, и продължи да върви. По бетона имаше още кървави петна, цяла следа, която водеше чак до предната врата и отвъд. Някой беше получил нараняване по време на бягството от хранилището, а тъмните капки показваха точно къде беше отишъл.
	Въздухът навън, по-студен от този в хранилището, бързо превърна калта върху дрехата и зимния му панталон в замръзнала кора, която се пукаше, докато тичаше. За щастие водоустойчивият външен слой на дрехите му не беше попил вода.
	Въпреки че моторните шейни бяха твърде далеч от него, за да ги чуе, фаровете им показваха къде се намират и накъде се движат. Първата шейна — почти сигурно това беше Хаузър — беше на половината път до летището, а втората машина, на коя го беше Кисмет, го следваше на стотина метра.
	Мадок изтича до едната от двете оставащи шейни. Боунс се метна върху седалката на другата. Знаеше, че практически нито един от двама им няма да може да настигне Хаузър, но Кисмет почти беше успял. Почти.
	Мадок огледа редицата от хора, които се измъкваха от семехранилището, докато не видя Професора.
	— Проф, можеш ли да направиш нещо с тази пушка?
	Професора погледна в далечината с присвити очи.
	— Съмнявам се, че ще го уцеля.
	— Нека да се пробвам — намеси се Джими. — Доста добър съм в стрелбата със снайпер.
	Мадок го зяпна изненадано.
	— И откога?
	— Видеоигри — поясни Професора и завъртя очи.
	Мадок поклати глава в знак по-скоро на недоверие, отколкото на отрицание.
	— Както кажеш. Не е нужно да го уцелваш. Просто му отвлечи вниманието. Дръж го далеч от летището. Спечели ни малко време.
	Мадок натисна бутона на стартера и двигателят на шейната се пробуди с рев. Предпазливо даде леко напред, докато ските влязоха в следите, останали от другите две машини, след което подаде пълна газ. Вятърът брулеше незащитеното му лице и хвърляше срещу него ледени кристали, които жилеха страните му. Трябваше да присвие очи, за да не бъде ослепен. Единственото му утешение беше, че изпитанието няма да трае дълго. Щеше да отнеме само няколко минути, за да преминат разстоянието до летището.
	Хаузър почти беше стигнал до него.
	Над главата му изпука пушечен изстрел, който беше достатъчно силен, за да го чуе над шума на двигателя и свистенето на вятъра. Бързо последва още един. И още един. Джими и Професора се редуваха да стрелят, опитвайки се да установят постоянен, макар и бавен, преграден огън. Не можеше да каже дали куршумите достигаха до целта си, но явно попадаха достатъчно близко. В далечината надолу по склона фаровете на водещата шейна завиха рязко надясно.
	Мадок пое риска да отвори очите си малко по-широко, за да прецени промяната в посоката. Хаузър караше на зигзаг, като прорязваше вълниста линия в снега, но с всеки ляв завой се приближаваше все повече към осветената писта. На върха на хълма Джими и Професора явно разбраха какво се опитва да направи; те не само засилиха огъня, но и всеки път, когато Хаузър се опитваше да завие наляво, двамата успяваха да насочват куршумите все по-близо до него, като коригираха височината и посоката на прицела си. Точна или не, постоянната стрелба постигаше желания ефект. Отклоняващите маневри бяха скъсили наполовина преднината на Хаузър пред Кисмет, а сега вече Мадок и Боунс също бързо ги застигаха.
	Без да пуска газта, Мадок се присегна, отщипа уоки-токито от бронежилетката си и го притисна към ухото си.
	— Боунс, с мен ли си още?
	Гласът на Боунс изпука секунда по-късно.
	— Право зад гъза ти. Трябва да отбележа, че гледката е отвратителна.
	Мадок с мъка се сдържа да не се изхили.
	— Тогава нека малко я променя, става ли? Ще направя широк десен завой. После ще се опитам да го притисна към теб.
	— Разбрано! — беше всичко, което каза Боунс.
	Мадок незабавно отби от отъпканата пътека и навлезе в безкрайния сняг. Чувстваше се така, сякаш плува в облак. Едва виждаше моторната шейна на Боунс над дълбокия до кръста сняг. Боунс продължаваше право надолу по склона, а по-нататък се виждаха две точици светлина — фаровете на машините на Хаузър и Кисмет, които пълзяха по хоризонта пред него и се доближаваха към мястото на прехващане.
	Хаузър явно беше разбрал какво се опитват да направят. Зави обратно в другата посока, но беше изпуснал подходящия момент. Беше подминал летището и сега се движеше право към откритите води на фиорда.
	Мадок се надигна, за да има по-добра видимост, и забеляза, че Кисмет бързо доближава Хаузър и неумолимо продължава да го гони напред. Боунс беше завил наляво, за да му отсече пътя в тази посока. Право пред него белият ландшафт свърши изведнъж, отбелязвайки къде ледът преминаваше във вода.
	— Пипнахме копелето! — викна Боунс по радиото. — Няма къде да бяга.
	Мадок беше обхванат от лошо предчувствие. Хаузър беше като хванат в ъгъла плъх — нямаше накъде да бяга, единствената му възможност беше да се бие, а с четирите реликви на стихиите в свое владение щеше да бъде труден съперник.
	Хаузър явно стигна до същото заключение. Моторната му шейна забави ход и спря напълно на двайсет метра от ръба на водата, но той не слезе. Вместо това остана на седалката, опитвайки се да се справи с товара, който беше донесъл от хранилището на „Прометей“. Мъчеше се да раздели реликвите, за да може да ги събере в правилния ред, така че да ги използва, за да ги унищожи.
	Нещо профуча пред Мадок. Беше моторната шейна на Кисмет, който продължаваше да гони брат си с пълна скорост.
	„Няма да спре“ — помисли си Мадок.
	Кисмет не спря, но скочи в последния момент от шейната и се претърколи, а безпилотната машина се блъсна като камикадзе в шейната на Хаузър.
	Мадок се намираше на стотина метра и се приближаваше към тях, когато двете шейни изригнаха в експлозия от натрошено фибростъкло, метал и дим. Секунда по-късно чу и почувства удара.
	Продължи да се движи с пълна газ към димящите останки. Снегът покрай мястото на катастрофата беше черен от изтеклото машинно масло и обсипан с отломки. Въпреки това Мадок вече познаваше Хаузър достатъчно добре, за да го сметне за излязъл от играта. Забеляза Кисмет, явно невредим, да се отърсва от ефекта на търкалянето си в снега, но после видя нещо, което го накара да пусне газта и да натисне рязко спирачката.
	Под едната от разбитите моторни шейни се беше отворила черна дупка, която я погълна изцяло.
	Мадок видя, че Боунс се приближава от другата страна, и започна да ръкомаха отчаяно, за да привлече вниманието му. Спомни си, че има радио, натисна бутона на микрофона и извика:
	— Върни се! Ледът там е тънък. Намираме се над вода.
	Боунс навярно чу съобщението му, защото незабавно зави обратно и се насочи към светлините на летището.
	Мадок знаеше, че ще е най-добре да го последва. По-голямата част от фиорда беше чиста от лед, но явно ледената кора от сушата беше продължила над водата и бе образувала козирка покрай брега. Ледената маса беше достатъчно дебела, за да издържи тежестта на моторните шейни или, по-скоро, беше такава допреди катастрофата. Сега вече не можеше да се каже колко още ще ги издържи. Като се опитваше да убеди сам себе си, че ще има по-добри шансове да се измъкне от ледената козирка пеша, Мадок слезе от шейната и предпазливо тръгна към мястото на катастрофата. Огледа се, видя Ник и му помаха.
	— Ник! Ела насам.
	Кисмет обърна глава към него, но преди да е успял да му отговори, от мрака зад него се материализира една ухилена физиономия. Беше Хаузър, а в ръцете му беше реликвата на стихиите. Бе успял да я събере в същата конфигурация както в хранилището на „Прометей“, и реликвата започваше да свети.
	Мадок вдигна ръце към него в умолителен жест.
	— Спри! Ще разтопиш…
	Прекъсна го оглушителен пукот и цялата секция от леда под трима им се откъсна.


>>>	19.

	Мадок се хвърли по очи и разпери ръце и крака, за да разпредели теглото си върху по-голяма площ. Хаузър се беше скрил напълно, след като падна като камък през новообразуваната пукнатина. Кисмет, който също беше загубил равновесие, се опита да пропълзи настрани от ръба, но ледът под него поддаде и също го потопи в ледената вода. Той изплува на повърхността и размаха ръце, за да се задържи отгоре. Опита да се издърпа върху новообразувания леден блок. Докато се мъчеше да се хване за нещо, голата му дясна ръка оставяше тъмни следи върху белия лед — явно беше кръв от отворена рана — но замръзналата повърхност се трошеше под ръцете му и щом водата напои дрехите му, също беше завлечен надолу.
	— Мамка му! — изръмжа Мадок, защото знаеше какво трябва да направи.
	Без да променя позата си, смъкна парката и изхлузи ботушите си. След напрежението на бягството от хранилището и последвалото преследване с моторни шейни притокът на студен въздух му подейства освежаващо в продължение на една-две секунди, но след това хапещият мраз проникна под термодрехите му и мускулите му започнаха да се стягат, като го накараха да притисне ръце към тялото си — автоматична реакция, за да запази телесната си топлина.
	— Мамка му! — промърмори отново. — Няма да бъде много приятно.
	Най-лошото беше, че знаеше съвсем точно колко неприятно ще бъде, но въпреки това сложи длани върху ледената повърхност и се оттласна напред, пързаляйки се като пингвин. Щом доближи ръба, ледената маса се наклони под тежестта му и Мадок цопна в мразовитата вода.
	Ефектите от потапянето на човешкото тяло във вода, която е близо до точката на замръзване, са добре изучени от медицината. Много от незабавните реакции са неволни, но някои не са. Оцеляването зависи от познаването на различията и предприемането на съответните действия. Първоначалното въздействие — студеният шок — е най-опасната част. Рецепторите за студено в кожата предизвикват незабавна физиологична реакция, която започва с рефлексивното поемане на дъх.
	Мадок се постара да задържи главата си над водата с открито лице, за да не се удави, ако рефлексът го накара да си поеме дъх, докато е потопен.
	После идваха неконтролируемата хипервентилация, забързването на пулса и повишаването на кръвното налягане. Всички те бяха естествена реакция в отговор на враждебната температура, но можеха да се окажат потенциално смъртоносни, особено за хората с по-крехко здраве. След първоначалното поемане на дъх една от следващите големи опасности беше поддаването на паниката, която в тандем с неволния порив за хипервентилация можеше сериозно да ограничи притока на кислород, което от своя страна да доведе до краткотрайна загуба на съзнание.
	На Мадок му беше известно, че тези ефекти ще отслабнат бързо, като най-голямата им сила беше през първата минута от потапянето, но освен това знаеше, че Кисмет, който вече беше изпитал същите симптоми, но вече под вода, не разполага с цяла минута.
	Опита да се застави да хипервентилира даже още по-бързо за момент, за да може да надмогне неволната реакция, след което спря и пое дълбоко дъх колкото можеше. Превъртя се напред и се гмурна под вода, насочвайки се към мястото, където смяташе, че бе потънал Кисмет.
	Знаеше, че ако не успее да го открие при първото поемане на въздух, няма да има друга възможност, така че разпери широко ръце и започна да гребе мощно, като риташе с крака, за да слезе по-бързо в дълбочина. Очакваше, че под леда ще бъде съвсем тъмно, и на объркания му от студа мозък бяха нужни няколко секунди да обработи факта, че от дълбините идва бледо сияние.
	Това беше реликвата, която все още произвеждаше ихор, въпреки че беше напълно потопена във водата.
	В мига, в който го осъзна, сиянието се засили почти до слънчева яркост и освети като ден водния свят под леда. Мадок не можа да понесе силата на светлината и обърна глава, но в същия момент забеляза неясен силует да се носи наблизо.
	Той загреба към тялото и го хвана под ръка. Различи по допира, че е човешко тяло — тялото на Кисмет — който все още помръдваше, опитвайки се да оцелее от двойния удар на студения шок и давенето. Мадок се завъртя във водата с гръб към светлината отдолу и започна да рита здраво с крака към повърхността. Преди още да е изминал няколко метра, светлината изведнъж угасна.
	Мадок не знаеше какво да мисли за този развой на събитията, но и не му беше останал чак толкова мозъчен капацитет, за да му пука. Усещаше ръцете и краката си странно отделени. Можеше да разбере, че все още държи Кисмет, по съпротивлението, което чувстваше, докато се мъчеше да стигне до повърхността. Миг по-късно изскочи отгоре. Посрещна го мразовит полъх, който замрази водата върху кожата му в жилещи ледени кристали. Продължи да рита, докато до него не се показа Кисмет, който си пое дъх, но все така не можеше да се задържи на повърхността.
	Отне му няколко секунди да се ориентира накъде е брегът, секунди, които го доведоха още по-близо до прага на хипотермията. Нямаше да е достатъчно само да излязат от водата. Напротив, температурата на водата, която беше близо до точката на замръзване, беше по-висока от тази на въздуха над нея, така че беше наложително да си намерят подслон, топло място.
	— Мадок! — разнесе се викът на Боунс над тъмната вода. Здравенякът се беше навел над ръба на отчупената ледена козирка и ръкомахаше като обезумял. — Насам!
	Мадок заплува към него, като риташе с крака и гребеше със свободната си ръка, но Кисмет беше като котва.
	— Плувай, по дяволите! — задъхано му подвикна. — Плувай или ще те пусна.
	— Направи го — закашля се Кисмет. — Остави ме.
	„Дотук бяхме с мотивационните речи“ — помисли си Мадок.
	— Забрави какво казах. Просто плувай!
	Кисмет се измъкна от хватката му, отблъсна се и веднага започна отново да потъва, но Мадок успя да улови китката му и продължи да плува. Боунс беше само на няколко метра, на по-малко от метър. На няколко сантиметра.
	Боунс се пресегна, сграбчи го за ръката и го извлече върху леда, а заедно с него и Кисмет. Студеният въздух почти парализира Мадок. Едва можеше да диша, но остана в съзнание и усети, че Боунс ги влачи заедно с Кисмет обратно към моторната шейна.
	— Знаеш ли, добре че успя да се измъкнеш сам — дуднеше Боунс, докато ги издърпваше върху пътническата седалка. — Защото в никакъв случай нямаше да вляза да те вадя.
	Свали парката си и ги зави с нея, после разтри енергично ръце.
	— Бррр. Знаеш ли, другия път, когато трябва да се ходи някъде, където се носят дълги долни гащи, просто не ме брой.
	— Боунс — с мъка изрече през тракащите си зъби Мадок, — просто карай!


>>>	20.

	Когато замъгляването от студа най-сетне отстъпи и му позволи да мисли горе-долу свързано, Мадок се надигна и се огледа. Веднага разпозна къде се намира в спалната кабина на взетия от Гарал под наем самолет. Беше в едно от малките легла напълно гол, но завит с няколко одеяла.
	Седна и се огледа. Видя Ник Кисмет завит по същия начин, но иначе в не по-лоша форма от него, което без съмнение се дължеше на изключителните му регенеративни способности.
	— Добре дошъл отново в света на живителната топлина — усмихна му се Кисмет.
	Мадок се засмя.
	— Все още ли мразиш пустинята?
	Кисмет наклони леко глава.
	— Може би я мразя малко по-малко. — Завъртя между дланите си чаша кафе и Мадок забеляза, че едната му ръка е с марлена превръзка. Спомни си кървавата следа в хранилището и червените петна по трошащия се лед, преди Кисмет да потъне. Изглежда, че безсмъртието му беше започнало да се износва.
	Мадок си спомни неохотата на Хаузър да борави лично с реликвите на стихиите. Възможно бе да му е било известно или да е предполагал, че радиацията от комбинираните артефакти може да има точно такъв ефект.
	„Човек само може да се надява“ — помисли си Мадок.
	Изправи се малко повече.
	— И така, какво изпуснах? Къде са всички останали?
	— Мисля, че спят. От няколко часа сме във въздуха. Татко реши, че ще е по-добре да се махнем от града, преди местните власти да са се намесили. Леда… — Кисмет се поколеба. — Майка ми остана, за да разчисти кашата. Поне така ми се стори, че каза. Вероятно ще се заеме от името на „Прометей“ с отстраняването на последствията, за да скрие съществуването на тайното хранилище и да спаси каквото може.
	В гласа му имаше горчива нотка, сякаш бяха претърпели загуба, въпреки че успешно бяха осуетили плановете на Хаузър.
	— А какво ще стане с реликвите?
	Кисмет замълча продължително. Когато най-накрая заговори, гласът му беше примирен.
	— Сигурен съм, че ще се погрижи за тях.


>	Епилог

	Жената стоеше до перилото на предната палуба на катера на норвежката брегова охрана неподвижна като статуя и привидно нечувствителна към студа, и се взираше в пустошта на замръзналия бял пейзаж. Не мислеше за събитията, които се бяха случили наблизо само преди няколко дни. Нещата се бяха развили зле, но не го смяташе за провал. Това беше присъщо на експериментите: целта им не беше непременно да бъде получен набор от желани резултати, а по-скоро да бъдат събрани данни, с които по-прецизно да бъде направен следващият опит.
	И беше уверена, че следващата итерация ще бъде последната.
	Въпреки че действията му почти й бяха стрували контрола над организацията, поведението на най-големия й син беше в съответствие с психологическия му портрет. В следващата фаза щеше да концентрира безразсъдната му амбиция, да съсредоточи ярката му като на супернова енергия в лазерен лъч, който да разреже бариерата между небесата и земята.
	Мислите и бяха съсредоточени върху този не така далечен ден.
	Щяха да бъдат нужни няколко седмици за преместването на златните божествени тела от руините в семехранилището, но задачата беше достатъчно лесна. Местните власти вече бяха разпространили историята, че глобалното затопляне в комбинация с прекъсване в захранването са причинили разтопяване във вечната замръзналост. Обществеността беше уверена, че Хранилище №2, в което се пазеха почти един милион различни семена, е останало невредимо. Ремонтните работи щяха да осигурят необходимото прикритие за възстановяването и изваждането на съдържанието на хранилището на „Прометей“. Въпреки че много от вещите бяха навярно непоправимо увредени, за постигането на великия й замисъл беше нужно само едно жизнеспособно божествено тяло.
	Щом веднъж си върнеха аномалиите, които най-младият й син наричаше стихийни реликви, щеше да накара Улрик да ги използва, за да произведе достатъчно ихор, но този път по-организирано отпреди. С негова помощ учените на „Прометей“ щяха да започнат да събират генетичен материал.
	А след това?
	След това щеше да стане нещо повече от това просто да бъде майката на двама полубогове.
	Нечий глас прекъсна мислите й:
	— Госпожо?
	Обърна се и видя, че един от корабните офицери, облечен дебело заради студа, е застанал до нея край перилото. Мъжът имаше притеснено изражение, сякаш носеше лоши вести.
	„Сигурно са го намерили“ — помисли си тя, като скри усмивката си.
	Беше им казала какво да очакват и че това е операция по издирване на тялото му. Улрик щеше да им се стори мъртъв, просто един удавник. Трябваше да действа бързо, за да скрие съживяването му от екипажа. С безизразна физиономия се обърна към офицера:
	— Открихте ли нещо?
	Всъщност беше изненадана, че им отне толкова дълго. Екипажът беше започнал още преди няколко часа претърсването с помощта на различни инструменти — буксируем хидролокатор, магнитометри и дори безпилотна подводница с дистанционно управление. Произшествието се беше случило на малка дълбочина и тя очакваше бързо да получи резултат.
	— Не, госпожо — рече мъжът. Едва сега тя разбра истинската причина за притеснението му. — Там няма нищо. Съвсем нищо.
	— Това е невъзможно. Видях го да пада от леда там. Видях го с очите си.
	Офицерът кимна търпеливо.
	— Въпреки това от него няма ни следа. Капитанът иска да разширим зоната на търсене.
	Жената се намръщи. Знаеше, че едно тяло може да бъде отнесено от теченията и приливите, но тези сили не можеха да въздействат върху реликвата.
	Умът й бързо прехвърляше възможностите. Дали Улрик не се беше измъкнал сам от водния си гроб с реликвата в ръце? Беше малко вероятно, особено като се има предвид, че бе поставила целия архипелаг под усилено наблюдение почти в същия момент, в който видя синовете си да падат под леда. Но какво друго обяснение можеше да има?
	Явно тази итерация от експеримента все още не бе приключила.
	— Госпожо? — отново се обади офицерът.
	Жената примигна, сякаш разсъждаваше над значимостта на този развой на събитията, после се обърна към него.
	— Може би само ми се е сторило, че съм го видяла — рече тя. — Кажете на капитана да прекрати търсенето и да се върне в пристанището. Имам работа другаде.
