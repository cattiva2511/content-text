P>
	Когато започвах
	не си давах сметка,
	че всичко завършва
	с едно отстъпление,
	с едно бавно отричане
	на всичко постигнато
	на всичко почувствано
	на всичко, което си бил.

	Не си давах сметка,
	че всичко завършва,
	освен голямата празнота
	на началото.

	Събирах, събирах, събирах
	с очи и с ръце, със
	сърцето си,
	любими светове и неща,
	за да има повече
	да оставям.
	По-дълго да се връщам.
	И повече да боли.

	Смален като мравчица
	пред неговото смущаващо
	величие
	предстои ми да се изкача
	на последния връх
	от моето слизане
	от планетата
	на съществата.
P$
