D>
	Посвещавам тази книга на моята баба Уинифред Уолфорд.
	Времето, прекарано с приятелка като нея, никога не е достатъчно.
D$


>	Благодарности

	Започнах да пиша „Игри на злото“ с намерението да разкрия природата на същинския психопат. Няколко пъти бях близо до решението да включа в характера на Александра Торн някаква, макар и незначителна слабост, някаква ахилесова пета, която да внушава, че надежда за спасение на героинята все пак има. В крайна сметка обаче останах вярна на факта, че — колкото и да ни тревожи и плаши тази мисъл — сред нас живеят хора, неспособни на разкаяние. За наш късмет обаче на света има и хора като Ким Стоун, които заставата на пътя на злото.
	Две книги се оказаха безценни за мен по време на предварителните ми проучвания по въпроса: „Социопатът около теб“ от доктор Марта Стаут и „Без съвест“ от доктор Робърт Д. Хеър.
	Както винаги, бих желала да благодаря на „Букутюр“ за нестихващото им увлечение по Ким Стоун и историите за нея. Ентусиазмът им, вярата им в мен и куражът, който ми дават, превърнаха отдавнашната ми мечта в прекрасна реалност. Кешини, Оливър, Клеър и Ким: никога няма да мога да ви се отблагодаря подобаващо.
	Заедно с другите чудесни автори на „Букутюр“ и аз имам изключителната привилегия да бъда част от талантливия и сплотен екип на това издателство.
	Благодаря най-искрено на майка ми, която е сложила екземпляр от книгата най-отпред в кошницата на електрическата си инвалидна количка, за да я виждат всички; благодаря и на баща ми, който придружава майка ми на всяка разходка, енергията и подкрепата, които ми дават, са невероятни.
	Благодаря и на страхотните блогъри и читатели, които не само четат и пишат ревюта за книгите ми, но и са приели Ким Стоун в сърцата си и й стискат палци на всяка крачка. Любовта им към книгите и страстната им подкрепа са истинско вдъхновение за мен.
	Голямо „благодаря“ и за членовете на читателския ми клуб: Полин Холис, Мърл Робъртс, Дий Уестън, Силвия Кадби и Линет Уелс.
	Нямам думи да изразя благодарността си към моята партньорка Джули. Всяка моя книга е поредното доказателство за неизчерпаемата й вяра в мен. В трудни периоди тя е моята пътеводна светлина и никога не допусна да ме обземе отчаяние. Тя наистина е целият ми свят.


>	Едно

	_Индустриалната част на средна Англия — март 2015_
	_Още три минути._
	Акцията по изненадващия арест беше изпипана до най-малката подробност. Работата по случая беше отнела месеци. Днес Ким Стоун и екипът й бяха готови за последния удар. Социалните работници бяха заели позиция на отсрещния тротоар и щяха да влязат по даден сигнал. Тази вечер двете момиченца нямаше да спят тук.
	_Още две минути._
	Тя натисна бутона на радиостанцията.
	— Всички ли са на позиция?
	— Чакаме твоята команда, началник — отвърна Хокинс. На две преки по-надолу той и екипът му подсигуряваха задната част на къщата.
	— Готови сме, началник — обади се и Хамънд от задната кола. Той отговаряше за „големия ключ“, който щеше да гарантира влизането им: бързо и с трясък.
	_Още една минута._
	Ръката на Ким легна върху дръжката на автомобилната врата. Мускулите й бяха стегнати, адреналинът от предстоящата опасност бушуваше във вените й; тялото й трябваше да реши — да се бие или да побегне. Сякаш бягството беше вариант!
	Тя се обърна към партньора си Брайънт, който носеше най-важното: заповедта за арест.
	— Готов ли си, Брайънт?
	Мъжът кимна.
	Ким проследи с очи как голямата стрелка стигна дванайсет и извика в радиостанцията:
	— Давай, давай, давай!
	Осем чифта кубинки изтрополяха по асфалта и се събраха пред входа. Ким стигна първа. Дръпна се встрани, а Хамънд замахна с тарана срещу вратата. Евтината дървена каса не издържа трите тона кинетична енергия и поддаде веднага.
	Действаха според плана: Брайънт и един полицай изтичаха веднага нагоре по стълбите към спалнята на семейството, за да връчат заповедта.
	— Браун, Гриф, поемате хола и кухнята. Сантиметър да не остане непретърсен, обърнете всичко наопаки. Досън, Ръдж, Хамънд — с мен!
	Къщата веднага се огласи от блъскането на вратички и чекмеджета.
	Подът над главите им проскърца и някаква жена нададе истеричен вой. Ким не й обърна никакво внимание и даде знак на социалните работници да влизат.
	После се изправи пред вратата на мазето. Над бравата висеше катинар.
	— Хамънд, клещите! — извика инспекторката.
	Полицаят пристъпи до нея и сръчно сряза металната халка.
	Досън излезе напред и заопипва стената за ключа на осветлението.
	Крушката освети каменните стъпала. Досън заслиза и пътьом щракна фенерчето си, което прогони мрака от помещението в дъното. Миришеше на застоял цигарен дим и влага.
	Хамънд отиде до ъгъла, където беше изправен малък прожектор, и го включи. Лъчът беше насочен право към квадратен гимнастически дюшек, заел по-голямата част от пода на мазето. До дюшека стърчеше триножник за камера.
	В отсрещния ъгъл имаше гардероб. Ким го отвори: вътре висяха различни дрешки, в това число ученическа униформа и няколко бански костюмчета. На пода му се търкаляха играчки: надуваем пояс, плажна топка, кукли.
	Стомахът на Ким се преобърна и тя с усилие потисна гаденето.
	— Ръдж, снимай всичко! — нареди после.
	Хамънд вече почукваше по стените, за да провери за скрити помещения.
	В ниша в най-далечния ъгъл стоеше бюро, а върху него — компютър. На стената над бюрото имаше три рафта. Най-горният беше зает от списания. Тъничките гръбчета не подсказваха с нищо съдържанието им, но Ким отлично знаеше какво представляват. На средния рафт бяха наредени дигитални фотоапарати и минидискове, както и шишета с почистващи препарати. На най-долния рафт инспекторката преброи седемнайсет дивидита.
	Досън взе най-горното, на което пишеше „Дейзи отива на плуване“, и го сложи в компютъра. Мощната машина веднага се включи.
	На екрана се появи осемгодишната Дейзи, облечена в жълт бански. На кръстчето й беше нахлузен надуваемият пояс. Тънките й ръчички обгръщаха телцето й, но въпреки това тя цялата трепереше.
	Нещо стисна Ким за гърлото. Искаше да откъсне поглед от картината на монитора, но не можеше. Представи си, че би могла да предотврати страшното, което щеше да последва, но това, естествено, не беше по силите й. Страшното отдавна се беше случило.
	— К-какво ще правим сега, тате? — попита Дейзи с треперещо гласче.
	Всяко движение наоколо замря. Всички в мазето замръзнаха на място. Четиримата корави полицаи млъкнаха, парализирани от гласа на момиченцето.
	— Само ще поиграем на една игра, мило — отвърна татко й и пристъпи в обсега на камерата.
	Ким преглътна и се окопити.
	— Спри го, Досън — прошепна. Всички знаеха какво ставаше нататък.
	— Гадина — продума Досън. Ръката му трепереше, докато вадеше диска от устройството.
	Хамънд мълчаливо се взираше в далечния ъгъл на мазето, а Ръдж с бавни движения изтриваше окуляра на фотоапарата си.
	Ким събра сили и се стегна.
	— Момчета, ще накараме тоя боклук да си плати за всичко, което е сторил. Обещавам ви.
	Досън приготви бланките: щеше да опише подробно всички иззети доказателства. Чакаше го дълга нощ.
	На втория етаж явно цареше суматоха. Жената продължаваше истерично да крещи.
	— Началник, би ли се качила за малко? — извика отгоре Гриф.
	Ким огледа за последен път мазето.
	— Обърнете това място с хастара навън, момчета.
	Гриф я чакаше на най-горното стъпало.
	— Какво става?
	— Майката настоява за обяснение.
	Ким закрачи към входната врата. На прага й беше застанала жена на около четирийсет и пет години, омотала пеньоар около кльощавата си фигура. Социалните работници настаняваха разтрепераните й дъщерички в паркирания пред къщата фиат панда.
	Усетила присъствието на Ким зад гърба си, Уенди Дън се обърна. Очите й горяха, червени сред безцветното лице.
	— Къде отвеждат децата ми?
	Ким потисна порива да й фрасне един.
	— Далеч от извратения ви съпруг.
	Ръцете на жената стиснаха пеньоара и го притеглиха към брадичката й.
	— Не знаех нищо. Кълна се, че не знаех. Искам си децата. Не знаех.
	Ким я изгледа скептично.
	— Наистина ли? Майките обикновено отричат, но само докато им покажем твърди доказателства. Вие все още не сте видели никакви доказателства, нали, госпожо Дън?
	Очите на жената се местеха трескаво, без да се спират на Ким.
	— Кълна ви се, не знаех нищо.
	Ким се наведе напред. Образът на Дейзи изпъкна кристално ясен в съзнанието й.
	— Лъжеш, кучко. Знаела си. Ти си им майка и си допуснала да страдат така! Дано не намериш и миг покой до края на жалкия си, прокълнат живот!
	Брайънт изникна до рамото й.
	— Началник…
	Ким откъсна поглед от разтрепераната жена и се обърна.
	Погледна над рамото на партньора си и се озова очи в очи с мъжа, отговорен за това, че две малки момиченца завинаги щяха да виждат живота в черни и безрадостни краски. Шумът наоколо сякаш заглъхна, къщата потъна нейде надалеч и за няколко секунди на света останаха само те двамата: инспекторката и престъпникът.
	Ким се взираше напрегнато в него. В очите й се наби провисналата кожа, прилична на протекъл по челюстта му разтопен восък. Мъжът дишаше плитко и накъсано, тлъстото му тяло не можеше да се справи с усилието и от най-малкото движение.
	— Мамка ви… не можете… да влизате… и да си правите… каквото си искате.
	Ким пристъпи към него. Близостта му накара цялото й същество да се сгърчи от погнуса.
	— Имам заповед, в която се казва, че можем.
	Мъжът поклати глава.
	— Разкарайте се… от къщата ми… преди да съм се обадил… на адвоката.
	Инспекторката извади белезниците от задния си джоб.
	— Ленард Дън, арестувам ви по подозрение за изнасилване на дете под тринайсетгодишна възраст, за сексуално насилие над дете под тринайсетгодишна възраст и за склоняване на дете под тринайсетгодишна възраст към участие в сексуални действия.
	Очите й бяха все така впити в неговите. В погледа на мъжа се четеше единствено паника.
	Тя отвори белезниците, а Брайънт сграбчи ръцете на мъжа.
	— Имате право да мълчите. Ако при разпита скриете нещо, което впоследствие се използва във ваша полза в съда, това ще попречи на защитата ви. Всичко, което кажете, може да бъде използвано като доказателство срещу вас.
	Ким щракна белезниците, като старателно избягваше да докосва косматата, бледа плът на китките на Дън. После блъсна ръцете му по-далеч от себе си и се обърна към партньора си.
	— Брайънт, разкарай извратеното копеле от очите ми, преди да съм направила нещо, за което и двамата да съжаляваме.


>	Две

	Ким надуши афтършейва, преди да види гостенина.
	— Махай се, Брайънт, не съм си вкъщи!
	Високата фигура на партньора й се приведе, за да се вмъкне под вдигнатата само наполовина гаражна врата.
	Ким изключи айпода си и сребърните звуци на „Зима“ на Вивалди секнаха.
	Инспекторката грабна захвърления парцал, изтри си ръцете, изправи се в пълния си ръст и погледна Брайънт право в очите. Инстинктивно прокара дясната си длан по късо подстриганата си черна коса. Брайънт знаеше, че жестът означава подготовка за схватка. Ким подпря ръка на хълбока си.
	— Какво искаш?
	Брайънт предпазливо пристъпи сред пръснатите по пода мотоциклетни части.
	— Господи, какво ще сглобиш от всичко това?
	Ким също плъзна поглед из гаража. За партньора й мястото приличаше на автоморга. За нея беше пещера със заровено съкровище. Издирването на частите й беше отнело почти година и сега нямаше търпение да започне работа.
	— _BSA_ „Голдстар“ от 1954-та.
	Брайънт повдигна вежди.
	— Щом казваш.
	Ким срещна погледа му и зачака. Партньорът й не беше дошъл да си приказват за мотоциклети и двамата го знаеха много добре.
	— Не дойде снощи — започна Брайънт и вдигна от пода един ауспух.
	— Браво на теб, Шерлок. Трябва да станеш детектив.
	Брайънт се усмихна за секунда, после отново стана сериозен.
	— Просто искахме да го отпразнуваме, началник.
	Ким присви очи. Тук, в дома си, тя не беше инспектор, както и партньорът й не беше сержант. Бяха просто Ким и Брайънт: неин партньор в работата и единственият човек на света, когото можеше да нарече свой приятел.
	— Добре, все едно. Къде беше всъщност? — попита той меко. Противно на очакванията й, в тона му нямаше и следа от обвинение.
	Ким взе ауспуха от ръцете му и го сложи на работната си маса.
	— Нямах какво да празнувам.
	— Но нали го хванахме, Ким.
	Сега и той й говореше като на приятелка.
	— Да, но нея не я хванахме.
	Посегна за клещите си. Някакъв идиот беше прикрепил ауспуха към картера с болт, с четвърт инч по-голям от необходимото.
	— Не разполагаме с доказателства, за да я обвиним. Тя твърди, че не е знаела нищо, а прокуратурата не може да установи противното.
	— Значи трябва да си извадят главите от задниците и да се понапънат да си свършат работата.
	Ким хвана болта с клещите и започна внимателно да го развива.
	— Направихме всичко по силите си, Ким.
	— Не беше достатъчно, Брайънт. Тази жена им е майка. Родила е тези момиченца, а после е допуснала собственият им баща да се възползва от тях по най-лошия възможен начин. Тези деца никога повече няма да имат нормален живот.
	— За това е виновен баща им, Ким.
	Тя впи поглед в него.
	— Той е извратено копеле. А нейното извинение какво е?
	Брайънт сви рамене.
	— Тя настоява, че не е знаела, че по нищо не си е личало.
	Ким отвърна очи.
	— Винаги си личи.
	Тя въртеше предпазливо клещите в опит да освободи леко болта, без да повреди ауспуха още повече.
	— Не можем да измъкнем нищо повече от нея. Държи твърдо на версията си.
	— Искаш да ми кажеш, че никога не й е минавало през ум да се зачуди защо мазето стои заключено, нито пък се е случвало да се прибере у дома по-рано и да усети, че нещо не е наред?
	— И така да е било, не можем да го докажем. Направихме всичко възможно.
	— Ами не е било достатъчно, Брайънт. Ни най-малко даже. Тя им е майка. Трябвало е да ги защити!
	Натисна по-силно и завъртя клещите обратно на часовниковата стрелка.
	Болтът се скъса и падна в ауспуха.
	Ким яростно запрати клещите към стената.
	— Мамка му, четири месеца го търсих тоя ауспух!
	Брайънт поклати глава.
	— Мъже или мотоциклети, щом ти се изпречат на пътя, спукана им е работата.
	Въпреки гнева Ким не успя да сдържи усмивката си.
	— Да, сериозно си патят — поклати глава. — Подай ми пак клещите.
	— А вълшебната думичка? Вашите не са ли те учили как да се държиш, млада госпожице?
	Ким не отговори. Беше научила доста неща от седемте различни приемни семейства, с които беше живяла, но по-голямата част от наученото не беше за пред хора.
	— Във всеки случай момчетата се зарадваха, като разбраха, че си ни платила сметката в бара.
	Инспекторката кимна и въздъхна. Екипът й заслужаваше да отпразнува ареста. Бяха работили здраво по случая. Ленард Дън щеше да прекара зад решетките много, много дълго време.
	— Ако ще оставаш, свърши нещо полезно и иди да налееш по едно кафе…, ако обичаш.
	Брайънт поклати глава и тръгна към кухнята:
	— Има ли сварено?
	Ким не си даде труд да отговори. Щом си беше вкъщи, значи имаше сварено кафе.
	Докато партньорът й се суетеше из кухнята, Ким отново с удивление се замисли за това, че Брайънт никога не беше проявявал ни най-малка враждебност към нея, поради факта че се беше издигнала в кариерата значително по-бързо от него. Четирийсет и шест годишен, той без проблем приемаше заповеди от жена, по-млада от него с дванайсет години.
	След малко сержантът й донесе димяща чаша, подаде й я и се облегна на работната маса.
	— Видях, че пак си пекла нещо.
	— Опита ли ги?
	Инспекторът изпръхтя.
	— Не, благодаря! Животът ми е мил и никога не ям храна, която не мога да назова по име. Заприличаха ми на противопехотни мини.
	— Бисквити са.
	Брайънт поклати глава.
	— Защо си го причиняваш?
	— Защото не ме бива за тая работа, гледам да се упражнявам.
	— Да, бе! Почнала си да ги правиш и си се разсеяла, нали? Сетила си се, че някоя хромирана част трябва да се лъсне или някой болт да се…
	— Наистина ли си нямаш друга работа, та висиш тук в събота сутрин?
	— Не. Жените на моя живот отидоха на маникюр. Така че не, нямам си друга работа, освен да те тормозя.
	— Добре, може ли тогава да ти задам един личен въпрос?
	— Виж, женен съм, а и ти си ми шефка, така че отговорът е „не“.
	Ким изохка.
	— Добре, че ми каза! По-важното е защо все не можеш да събереш достатъчно кураж да кажеш на госпожата, че нямаш желание да миришеш като гримьорната на някоя „бой банда“?
	Брайънт заби очи в пода.
	— Не мога. От три седмици не съм й казал и дума.
	Ким се извърна разтревожено.
	— Защо?
	Инспекторът вдигна поглед и се усмихна широко.
	— Не смея да я прекъсна.
	Ким поклати глава и си погледна часовника.
	— Хубаво, допий си кафето и да те няма.
	Брайънт глътна остатъка на дъното на чашата.
	— Тактична както винаги — отбеляза той и тръгна към изхода на гаража. На вратата се обърна. На лицето му беше изписан безмълвен въпрос: добре ли си?
	Ким само изпуфтя в отговор.
	Чу как колата му се отдалечава и въздъхна дълбоко. Трябваше да престане да мисли за случая. Челюстта й се стягаше до болка, щом се сетеше, че Уенди Дън беше допуснала децата й да бъдат изнасилвани, а от факта, че момиченцата рано или късно щяха да бъдат върнати при майка си, направо й се гадеше. Мисълта, че отново ще бъдат поверени на единствения човек, който е трябвало да ги опази от страшното, не й даваше мира.
	Ким захвърли омасления парцал на масата, дръпна ролетната врата на гаража и я затвори. Време беше да навести семейството си.


>	Три

	Положи белите рози пред надгробния камък, на който беше написано името на брат й. Венчелистчетата на най-дългото цвете в букета докосваха изписаните в камъка дати, които сочеха продължителността на живота му. Шест кратки години.
	Цветарският магазин направо грееше от широките вази, пълни с нарциси: пролетни цветя за Деня на майката. Ким мразеше нарциси, мразеше Деня на майката, но най-силно от всичко мразеше собствената си майка. Какво цвете се подарява на зла и долна убийца?
	Изправи се и се загледа в прясно окосената морава наоколо. Нямаше как да не си спомни крехкото измършавяло телце, което бяха изтръгнали от прегръдките й в онзи ден преди двайсет и осем години.
	С всички сили се мъчеше да си припомни момент, в който сладкото, доверчиво личице на братчето й да е греело от невинна радост, от смях, от истинско, непомрачено детство. Но не можеше.
	Годините минаваха, а яростта и гневът не я напускаха. Мисълта, че краткият му живот беше изпълнен единствено с дълбока горест и страх, не й даваше покой.
	Ким отпусна стиснатия си юмрук и помилва студения мрамор така, както някога милваше късата му косичка, черна като нейната. Отчаяно копнееше да може да му каже колко съжалява. Колко страшно съжалява, че не успя да го защити и да го опази жив.
	— Майки, обичам те и ми липсваш всеки ден — младата жена целуна връхчетата на пръстите си и ги долепи до надгробния камък. — Спи спокойно, малкото ми ангелче.
	Тя погледна гроба за последен път и си тръгна.
	Мотоциклетът й „Кавазаки Нинджа“ беше паркиран точно пред главния вход на гробището. В някои дни моторът представляваше просто шестстотин конски сили, които я пренасяха от място на място. Днес обаче той беше нейното спасение.
	Ким закопча каската и се отдели от бордюра. Днес имаше нужда да избяга.
	Мина през Олд Хил и Крадли Хийт — средноанглийски градчета, които някога гъмжаха от хора, излезли да пазаруват в съботния ден, които обикаляха магазините и пазара, а после се отбиваха до кафенето на сладки приказки. Днес обаче големите марки се бяха пренесли в извънградските молове, отвеждайки със себе си клиентите и жизнерадостното оживление на уикенда.
	В днешни дни районът на „Черната земя“ беше на трето място по безработица в страната: така и никога не се беше възстановил след западането на въгледобивната и металургичната промишленост, процъфтявали тук през викторианската епоха. Стоманолеярните отдавна бяха разрушени, за да направят място за търговски центрове и жилищни комплекси.
	Тази сутрин обаче Ким не се интересуваше от историята на средна Англия. Искаше просто да кара мотоциклета. Бързо.
	Излезе от Стауърбридж и пое към Стауъртън по завоите на трийсеткилометровия път, който водеше до живописния Бриджпорт. Магазините и кафенетата край реката не я вълнуваха. Искаше само да кара.
	Подмина черно-белия знак, който отменяше ограничението на скоростта, и натисна газта. Познатият прилив на адреналин запулсира във вените й, а двигателят под нея сякаш оживя. Ким се приведе напред и притисна гърди до резервоара.
	Освободената мощ на мотора предизвика на двубой всичките й мускули. Младата жена чувстваше нетърпението на машината, стаеното й раздразнение, готово да избухне. В дни като днешния се изкушаваше да спре да се бори и да се остави на милостта му.
	„Хайде, хванете ме!“, помисли Ким, когато при един внезапен остър завой дясното й коляно докосна асфалта. „Хайде да ви видя, копелета, чакам ви“.
	Обичаше от време на време да дразни демоните си. Да вбесява фуриите, на които се беше изплъзнала в деня, в който не умря заедно с брат си.
	Но рано или късно те щяха да я докопат. Беше въпрос на време.


>	Четири

	Доктор Александра Торн обиколи приемния си кабинет за трети път: правеше го винаги преди важен сеанс. Доколкото й беше известно, първата й пациентка за днес не беше постигнала нищо съществено за двайсет и четири годишното си съществуване. Рут Уилис не беше спасила ничий живот. Не беше открила чудодейно лекарство, нито пък можеше да се определи като особено полезен член на обществото. Не, Алекс беше единственият човек, който имаше полза от това, че Рут все още диша. Факт, по отношение на който момичето тънеше в блажено неведение.
	Алекс продължи грижливия оглед на кабинета и се отпусна на стола за пациенти: едно място от особена важност. Столът беше италиански, тапициран със светлокафява кожа, която нежно погали гърба й и я обгърна с топлина и окуражаващо удобство.
	Облегалката му беше обърната с гръб към прозореца, тъй като изгледът навън разсейваше пациентите, а вместо това позицията им предлагаше чудесна гледка към множеството дипломи, украсяващи стената зад писалището на Алекс — репродукция на мебел от времето на Регентството.
	Върху писалището имаше фотография в рамка, завъртяна така, че пациентът да може да зърне красив, атлетичен мъж и две малки момченца с широки усмивки. Вдъхваща доверие снимка на едно прекрасно семейство.
	Най-важното при днешния сеанс беше пред очите на пациентката задължително да попадне ножът за писма с резбована дървена дръжка и дълго, тънко острие, който красеше предната част на писалището.
	Позвъняването на входната врата накара Алекс да потрепери от радостно вълнение. Отлично, Рут идваше точно навреме.
	Алекс си даде още секунда, за да огледа собствената си външност. Шестсантиметровите токчета добавяха още височина към естествения й ръст от метър и седемдесет и две. Дългите й стройни крака бяха обути в шит по поръчка тъмносин панталон с широк кожен колан. Семпла копринена блуза допълваше илюзията за небрежна елегантност. Тъмнокестенявата й, дълга до брадичката и леко подвита в краищата коса беше оформена на черта и грижливо сресана. Алекс бръкна в едно чекмедже, извади очилата и си ги сложи. Стъклата бяха без диоптри и нямаха отношение към зрението й, но пък бяха задължителен последен щрих на образа й.
	— Добро утро, Рут — поздрави Алекс, когато отвори вратата.
	Рут влезе: живо въплъщение на мрачния ден навън. Изражението й беше вяло и безжизнено, раменете — увиснали, сякаш притиснати от невидимо бреме.
	— Как си?
	— Не много добре — отвърна Рут и седна.
	Алекс пристъпи до кафемашината.
	— Отиде пак да го видиш, така ли?
	Рут поклати отрицателно глава, но Алекс веднага се досети, че момичето лъже.
	— Кажи ми.
	Пациентката отмести гузно поглед, без да знае, че целта на Алекс е била тъкмо това неподчинение.
	Деветнайсетгодишната Рут била обещаваща първокурсничка по право, когато била нападната, брутално изнасилена, пребита и изоставена в безсъзнание на сто и петдесет метра от дома си.
	Пръстовите отпечатъци, снети от смъкнатата от гърба на момичето кожена раница, показали, че изнасилвачът е трийсет и осем годишният Алан Харис, който фигурирал в базата данни на полицията заради отдавнашен арест по обвинение в дребна кражба.
	Рут преживяла тежък съдебен процес, който изпратил нападателя й в затвора за дванайсет години.
	Момичето положило всички усилия да се възстанови, но станало ясно, че случката напълно е променила личността й. Рут се затворила, напуснала университета и прекъснала всяка връзка с приятелите си. Последвала психотерапия, но и тя не успяла да я върне към каквото и да било подобие на нормален живот. Рут съществувала на автопилот, а наскоро дори и тази крехка маска била унищожена: преди три месеца момичето минало край един бар на Торнс Роуд и видяла нападателя си да излиза от него заедно с кучето си.
	След две-три телефонни обаждания се разбрало, че Алан Харис е освободен за примерно поведение, преди да е излежал и половината от присъдата си. След тази новина Рут направила опит за самоубийство и последвалото съдебно разпореждане я изпратило в кабинета на Алекс.
	При последния им сеанс Рут беше признала, че прекарва всяка вечер скрита пред бара и чака да види Харис.
	— Нали си спомняш, че при миналата ни среща те посъветвах да не търсиш среща с този човек?
	Това не беше пълна лъжа. Алекс действително беше дала този съвет на Рут, но само мимоходом: без въобще да прояви необходимата настоятелност.
	— Знам, но трябваше да видя.
	— Какво, Рут? — Алекс насила добави нотка на нежност в гласа си. — Какво се надяваш да видиш?
	Дланите на Рут стиснаха облегалките на стола.
	— Искам да знам защо той ми стори това. Искам да прочета по лицето му дали съжалява, дали чувства вина, че разруши живота ми. Че разруши мен самата.
	Алекс кимаше съчувствено, но вече се налагаше да придвижи нещата към следващия етап. Имаше да свърши твърде много работа за твърде кратко време.
	— Помниш ли за какво говорихме на предишния сеанс?
	По изпитото лице на Рут се изписа тревога. Тя кимна утвърдително.
	— Знам, че ще ти бъде много трудно, но го искам от теб, защото е съществена част от процеса на лечение. Имаш ли ми доверие?
	Рут кимна без колебание.
	Алекс се усмихна.
	— Добре. Аз съм тук, с теб. Преведи ме през преживяването: от начало до край. Разкажи ми какво се случи онази вечер.
	Рут пое дълбоко въздух няколко пъти и впи поглед нейде над писалището, към ъгъла на стаята. Идеално.
	— Беше петък, седемнайсети февруари. През деня имах две лекции и куп домашни. Вечерта излязох с приятели: отидохме в Стауърбридж, щяхме да празнуваме нещо, нали се сещате, студентски живот. Седнахме в малка кръчма в центъра. Щом излязохме оттам, аз казах „довиждане“ и си тръгнах за вкъщи, защото не исках да имам махмурлук на следващия ден. Изпуснах си автобуса за пет минути. Опитах се да хвана такси, но беше петък вечер, всички бяха тръгнали по клубовете и колите не спираха. Почаках двайсетина минути, после прецених, че до Лай са само два километра и тръгнах пеша.
	Рут замълча и вдигна чашката с кафе с трепереща ръка. Алекс се зачуди колко ли пъти през последните години момичето е съжалявало горчиво, че не е почакало още малко до следващото свободно такси.
	Кимна на Рут да продължи.
	— Тръгнах от стоянката за таксита на автобусната спирка и си сложих слушалките на айпода. Беше много студено, така че вървях бързо и за петнайсетина минути стигнах до Хай Стрийт в Лай. Отбих се в супермаркета и си взех сандвич, защото не бях яла от обяд.
	Страшният спомен наближаваше: дишането на Рут се ускори, а очите й — широко отворени и немигащи — все така гледаха втренчено право напред.
	— Вървях и се опитвах да отворя проклетата пластмасова кутия на сандвича. Не чух нито звук. Отначало помислих, че ме блъска кола, и секунда по-късно си дадох сметка, че някой е сграбчил раницата ми и ме влачи назад. Докато осъзная какво става, една грамадна длан ми затисна устата. Той беше зад мен и не можех да го ударя. Започнах да се мятам, но не можех да го достигна. Стори ми се, че ме влачи с километри, но всъщност ме е издърпал само на петдесетина метра встрани — до мрака на гробището, което е в горния край на Хай Стрийт.
	Алекс забеляза, че тонът на Рут стана някак далечен, делови, сякаш онова, което момичето разказваше, се беше случило на някой непознат.
	— Натика в устата ми някакъв парцал и ме събори на земята. Ударих си главата в ръба на една надгробна плоча и по бузата ми потече кръв. Той вече ровеше под корема ми, за да дръпне ципа на дънките ми, но аз мислех само за кръвта по лицето ми — беше толкова много. Дънките се оказаха смъкнати до глезените ми. После той стъпи на единия ми прасец и ме натисна с цялата си тежест. Пренебрегнах болката и се надигнах да се изправя. Той ме ритна отдясно в главата, а след това чух звука от неговия цип и шумоленето на смъкнатите му панталони.
	Рут пое дълбоко въздух.
	— Чак тогава си дадох сметка, че се кани да ме изнасили. Опитах се да крещя, но парцалът в устата ми заглушаваше гласа ми. Той смъкна раницата от гърба ми, пъхна коляното си между крака ми и ги разтвори. Легна върху мен и проникна анално. Болката беше толкова страшна, че не можех да дишам, а парцалът спираше писъците ми. На два пъти загубих съзнание и всеки път, когато идвах на себе си, се молех да умра.
	По страните на Рут потекоха сълзи.
	— Слушам те.
	— Всичко продължи сякаш с часове, докато той най-сетне свърши. Изправи се бързо, закопча се и се наведе до мен. Прошепна в ухото ми: „Дано и на теб да ти е харесало, скъпа“. Ритна ме още веднъж в главата и си тръгна. Припаднала съм отново и се свестих, когато вече ме вкарваха в линейката.
	Алекс посегна и улови ръката на момичето. Беше студена като лед. Не беше слушала кой знае колко внимателно разказа на Рут, но нямаше как — трябваше да мине през него, за да тласне нещата към следващия етап.
	— Колко дълго беше в болница?
	— Почти две седмици. Най-напред заздравя раната на главата ми; явно бях изгубила доста кръв. Проблемът беше другото.
	Рут се чувстваше неудобно да разказва за другите си наранявания, но Алекс държеше момичето да преживее болката и унижението си още веднъж.
	— Колко шева бяха?
	Рут трепна.
	— Единайсет.
	Алекс видя как челюстта на Рут се стяга, докато момичето си припомняше отново ужасите на личния си ад.
	— Рут, дори не мога да си представя през какво си минала и много съжалявам, задето те принуждавам да се връщаш към него, но това е необходимо за възстановяването ти в дългосрочен план.
	Рут кимна и впи в Алекс поглед, в който се четеше безпрекословно доверие.
	— Кажи ми с твои думи: какво ти отне онова чудовище?
	Рут се замисли за момент.
	— Светлината.
	— Разкажи ми.
	— Светлината вече я няма. Постепенно установих, че преди онази вечер виждах всичко, огряно от светлина. Целият свят беше светъл, светлина имаше дори в мрачните и дъждовни дни, а сега зрението ми сякаш се е увредило и виждам света от мрачен по-мрачен. Летните дни не са така ярки, вицовете не са смешни, на никого вече не вярвам. Погледът ми към света и към всички хора — дори и онези, които обичам — се промени завинаги.
	— Какво провокира опита ти за самоубийство?
	Рут свали единия си крак, преметнат върху другия, седна нормално, после отново кръстоса крака.
	— Когато го видях да излиза с кучето от онзи бар, отначало бях шокирана. Не можех да повярвам, че толкова скоро е отново на свобода, че правосъдието ме е онеправдало по такъв начин, но почувствах и нещо повече — тонът на момичето подсказваше, че сега за първи път си дава сметка за онова, което говори. — Разбрах, че никога няма да се освободя от яростта и гнева, които нося в себе си. В жилите ми тече чиста омраза и това ме изтощава безкрайно. Осъзнах, че той винаги ще има власт над мен и аз с нищо не мога да променя това. То ще приключи само когато единият от нас умре.
	— Но защо трябва да умираш ти, а не той?
	Рут се поколеба.
	— Само този вариант е под мой контрол.
	Алекс я погледа мълчаливо няколко секунди, после затвори бележника си и го постави на масата.
	— Може и да не е съвсем така — почна тя замислено, сякаш идеята й беше хрумнала току-що. Всъщност Алекс насочваше Рут към нея още от първия им съвместен сеанс. — Готова ли си да ми помогнеш да направим един експеримент?
	Рут сякаш се поколеба.
	— Имаш ли ми доверие?
	— Разбира се.
	— Тогава искам с теб да опитаме нещо, което може и да помогне. Може да ти върне поне малко от светлината.
	— Наистина ли? — попита Рут с най-жалния си гласец. Явно се надяваше на някакво проклето чудо!
	— Да, наистина — Алекс се приведе напред и опря лакти на коленете си. — Преди да започнем, искам да разбереш, че това ще бъде само една визуализация, едно упражнение, в което образите имат само метафорично значение.
	Рут кимна.
	— Добре тогава. Гледай право напред. Ще изминем пътя заедно. Представи си, че стоиш пред бара, където той ходи да си пие питието, но вече не си жертва. Чувстваш се силна, уверена, правото е на твоя страна. Не дебнеш с ужас да го видиш как излиза от кръчмата, напротив — нямаш търпение да го видиш. Отдавна чакаш тази възможност. Не се криеш в сенките и не се страхуваш.
	Гърбът на Рут се поизправи, а челюстта й леко се издаде напред.
	— Той излиза от кръчмата и ти тръгваш на няколко метра след него. Маниерът ти не издава заплаха: ти си просто сама жена, която върви по улицата след един възрастен мъж, без да се бои. Пръстите ти се свиват около дръжката на ножа, скрит в джоба на палтото ти. Уверена си и напълно контролираш ситуацията.
	Алекс забеляза как погледът на Рут се спря върху ножа за писма на писалището. Идеално.
	— В края на улицата той свива по страничната алея. Изчакваш удобен момент, когато наоколо няма жива душа, и ускоряваш крачка. Стигаш на метър зад гърба му и казваш: „Извинете“. Той се обръща изненадано и ти го питаш колко е часът.
	При предложението да се изправи очи в очи с нападателя си, дори само в мислите си, дишането на Рут се ускори, но тя преглътна тежко и кимна.
	— Когато той вдига ръка, за да погледне часовника на китката си, ти забиваш ножа в корема му с всичка сила. Отново чувстваш допира до неговата плът, но сега ти определяш правилата. Шокиран, той поглежда надолу, а ти правиш крачка назад. Той поглежда лицето ти и едва сега те разпознава. Докато пада на земята, си спомня онази вечер. Кръвта багри ризата му и образува локва под него. Ти отстъпваш още крачка назад и гледаш как кръвта му изтича, и отнася със себе си цялата власт, която той има над теб. Гледаш нарастващата локва и разбираш, че той вече не те контролира. Посягаш и измъкваш ножа от раната. Възвръщаш си контрола, съдбата си. Връщаш си светлината.
	Лицето на Рут се изопна. За миг Алекс се изкуши да й предложи цигара.
	Замълча съзнателно и изчака минутка-две, преди да продължи.
	— Как си?
	Рут кимна и откъсна очи от ножа за писма.
	— Чувстваш ли се по-добре?
	— Интересно, но да, по-добре съм.
	— Това беше едно метафорично упражнение, което представляваше визуална презентация на процеса, в който си възвръщаш контрола върху живота.
	— Чувствам се много добре, някак пречистена — призна Рут с крива усмивка. — Благодаря ти.
	Алекс я потупа по ръката.
	— Мисля, че за днес стига. Другата седмица по същото време, нали?
	Рут кимна, благодари й още веднъж и си тръгна.
	Алекс затвори вратата зад гърба й и се разсмя с глас.


>	Пет

	Ким влезе в участъка, а главата й още се въртеше от последното телефонно обаждане. Стомахът й се свиваше от подозрение, но все пак се надяваше да греши. Никой не можеше да е толкова глупав!
	Със своите повече от 11 000 служители полицейската служба на Уест Мидландс беше втората по големина в страната след тази в Лондон. Под нейна юрисдикция попадаха Бирмингам, Ковънтри, Улвърхамптън и цялата „Черна земя“ — индустриалната част на Средна Англия.
	Службата беше разделена на десет местни полицейски отдела. Участъкът в Хейлсоуен се намираше под ръководството на отдела в Дъдли и беше един от четирите участъка, чийто началник беше главен инспектор Йънг.
	Хейлсоуен не беше от най-големите участъци, но Ким го предпочиташе пред всички останали.
	— Какво става, по дяволите? — попита тя дежурния сержант, който отговаряше за задържаните. Той цял почервеня.
	— Ами Дън. Случи му се малък… инцидент.
	Подозрението на Ким се оправда. Явно някой наистина се беше оказал толкова глупав.
	— Сериозно ли е?
	— Счупен нос.
	— Господи, Франк, моля те, кажи ми, че изпробваш чувството ми за хумор!
	— Съвсем не, госпожо.
	Ким изруга под нос.
	— Кой?
	— Двама редови полицаи. Уайли и Дженкс.
	Ким познаваше и двамата. Единият беше в началото на службата си, другият — в края. Уайли беше полицай от трийсет и две години, а Дженкс — само от три.
	— Къде са?
	— В съблекалнята. Гос…
	— Наречи ме още веднъж „госпожо“, Франк, и, кълна се…
	Ким не довърши изречението, влезе в участъка и сви наляво. Двама патрулиращи полицаи вървяха срещу нея по коридора. Зърнаха изражението й и се дръпнаха настрани да й направят път.
	Инспекторката нахълта в мъжката съблекалня, без да чука и тръгна из лабиринта от шкафчета, докато намери когото търсеше.
	Уайли стоеше прав пред отвореното си шкафче с ръце в джобовете. Дженкс седеше на пейката пред него, стиснал главата си с ръце.
	— Какви ги вършите, бе! — кресна Ким.
	Дженкс вдигна очи към Уайли, после се обърна към нея. Уайли сви рамене и се обърна на другата страна. Хлапето да се оправя.
	— Съжалявам… Просто не можах… Имам дъщеря… Аз просто…
	Ким съсредоточи цялото си внимание само върху него.
	— Дъщери имат половината от хората в проклетия екип, който бачка денонощно, за да хване копелето! — направи крачка напред, наведе се и погледна младия полицай право в очите. — Имаш ли представа какво си направил? Застрашил си цялото разследване! — изплю тя.
	Дженкс отново стрелна с очи Уайли, който изглеждаше смутен, но не срещна погледа на младия си колега.
	— Толкова бързо стана… Аз не… О, боже…
	— Е, дано да си е заслужавало, защото, когато ловкият адвокат го измъкне от килията на основание полицейско насилие, счупеният нос ще е единственото наказание, което гадината ще получи за престъпленията си!
	Дженкс се наведе още по-напред, дланите пак стиснаха главата му.
	— Той просто падна… — пробва неубедително Уайли.
	— Колко пъти?
	Възрастният полицай затвори шкафчето си и отвърна поглед.
	Ким си представи Ленард Дън. Видя го как им махва ухилен за довиждане, докато напуска съдебната зала. Свободен да насилва отново.
	Спомни си колко часа работа беше вложил екипът й в този случай. Нямаше нужда да им се казва, че смените не важат. В някои дни дори Досън беше пръв на бюрото си сутрин.
	Бяха работили заедно по най-различни разследвания: от нападения през сексуални престъпления до убийства и всеки път по някаква причина някой от екипа приемаше съответното престъпление лично. Насилието над двете малки момиченца обаче стана лична кауза за всички.
	Досън имаше новородена дъщеричка, която някак си беше успяла да си завоюва място в сърцето на егоистичния си татко. Брайънт имаше дъщеря, която скоро щеше да излезе от тийнейджърските години, а що се отнася до Ким… Е, животът в седем различни приемни семейства определено оставя своя отпечатък.
	Не спираха да мислят за случая — и на работа, и в свободното си време. Когато не бяха на смяна, непрекъснато се сещаха, че момиченцата още са пленнички в онази къща със своя така наречен баща, че всяка минута извън участъка беше още една минута мъки за невинните същества. Тази мисъл беше повече от достатъчна мотивация за извънредния им труд.
	Ким си спомни и младата начална учителка, която беше намерила смелост да докладва подозренията си на властите. Беше заложила на карта професионалната си репутация, беше рискувала да стане за посмешище пред колегите си, но въпреки това беше събрала кураж и беше подала сигнал.
	От мисълта, че всичко това можеше да се окаже напразно, стомахът на Ким се сви на топка.
	Тя погледна втренчено първо единия полицай, после и другия. Никой от двамата не отвърна на погледа й.
	— Нищо ли няма да ми кажете?
	Дори в собствените й уши казаното прозвуча като забележка на училищна директорка, която се кара на двама ученици, задето са сложили жаба в чекмеджето на бюрото й.
	Отвори уста да добави още нещо, но просто не й даде сърце да продължи да ги гълчи: и двамата бяха очевидно отчаяни от постъпката си.
	Хвърли им един последен мрачен поглед, обърна се кръгом и тръгна към вратата.
	— Госпожо… само за момент.
	Ким се обърна: Уайли бързаше след нея. Всеки бял косъм в косата му и всеки сантиметър от талията му бяха резултат от дългата му работа в полицията.
	Тя спря и скръсти ръце на гърдите си.
	— Аз… искам само да обясня — той кимна назад към съблекалнята. — Той просто не успя да се сдържи. Опитах се да го спра, но беше твърде бърз. Разбирате ли, ние двамата сме ходили веднъж на онзи адрес… преди известно време. Беше по сигнал за домашен скандал и сега Дженкс се укорява, защото… тогава ги видяхме, разбирате ли. Момиченцата… Сгушили се бяха на дивана. Обясних му, че не е имало как да се досетим… да го спрем…
	Ким разбираше яда на младия полицай. Но, мамка му, гадината им беше в ръцете.
	— Какво ще стане сега с Дженкс? Той е добър служител.
	— Добрите служители не удрят арестантите, Уайли.
	Макар че тя самата се беше изкушавала неведнъж.
	Дълбоко в себе си желаеше на пода на всяка съдебна зала да има капак, през който изнасилвачите на деца да пропадат директно в най-страшния ад.
	Уайли бръкна още по-дълбоко в джобовете си.
	— Разбирате ли… остава само седмица до пенсия и…
	А-а, да си дойдем на думата! Единственото, което Уайли искаше да разбере, беше как цялата история ще засегне лично него.
	Ким си спомни изражението на Досън, когато за пръв път влязоха в мазето в дома на Дън; спомни си онова дивиди, което накара всички да замръзнат на място. Сети се как Брайънт звънеше на жена си да й каже, че няма да успее за театъра, защото не може да мръдне от бюрото; как, докато разследваха случая, Стейси честичко подсмърчаше и ходеше до тоалетната да си поплаче. Най-нова в екипа, младата, умна следователка беше твърдо решена да не показва пред останалите колко дълбоко я разстройва работата по случая с децата.
	А сега въпросният случай можеше дори да не стигне до шибания съд!
	Тя погледна Уайли в очите и поклати глава.
	— Знаеш ли какво, полицай? Изобщо не ми пука.


>	Шест

	Удовлетворена от сеанса с Рут, Алекс се взираше в окачените на стената дипломи, които вдъхваха такова силно доверие у пациентите й. Магистърската степен по медицина от Лондонския университет, удостоверението за членство в Кралския колеж по психиатрия, дипломата й за специалност, сертификатите от завършените специализирани курсове — всички те представяха най-трудните години от образованието й. Трудността идваше не толкова от сериозността на следването — с коефициент на интелигентност 131 Алекс беше преминала през него с лекота, — а от чистопробната досада от самото учене и от усилието през цялото време да се сдържа да не изобличава пълната глупост на колегите и преподавателите си.
	Несъмнено най-лесно завоюваният връх в кариерата й до момента беше докторската й степен по психиатрия. Това беше и единствената диплома на стената й, която пациентите действително разбираха.
	Алекс не се гордееше с тези хартийки. Никога през живота си не се беше съмнявала, че ще постигне целите си. Беше ги окачила на стената с една-единствена цел: да внушават доверие.
	След като завърши образованието си, Алекс се беше заела с втората част от грандиозния си план. Посвети две години на задачата да си създаде професионална история: пишеше статии и участваше в проекти, подчиняваше се на консервативните рамки на психиатричната наука, като усилията й целяха да спечели уважението на гилдията. Мнението на колегите й не я интересуваше ни най-малко, но беше задължително да си създаде безукорна репутация, която да не бъде поставяна под съмнение на по-късен етап. В дните, когато щеше да бъде готова да започне същинската си работа. Тези дни бяха настъпили.
	През последните години беше принудена да продава за пари квалификацията си на правосъдната система: правеше психологически оценки на плебеите, попаднали под ударите на закона. Противна, но необходима работа, в хода на която се беше запознала с Тим: тийнейджър от разбито семейство, гневно, злобно и отмъстително същество, но и сръчен пироман. От оценката на Алекс зависеше дали момчето ще получи дълга присъда в затвор за възрастни или, напротив, кратък престой при лек режим в психиатрична болница.
	Алекс боравеше сръчно с познанията и уменията си и скоро с Тим сключиха сделка, от която спечелиха и двамата. Момчето прекара четири месеца в психиатрията „Форест Хил“, а след като излезе, предизвика пожар, който завърши с две жертви и едно сериозно наследство, осигурило на Алекс частната практика, на която тя продължаваше да се радва до днес. Практиката, която й даваше възможност сама да избира пациентите, с които да работи. Благодаря ви, мамо и татко!
	С последвалото си непредвидено самоубийство пък Тим собственоръчно реши проблема на Алекс с живия свидетел.
	Следващите години бяха повече от пълноценни. Всеки пациент внасяше допълнителна яснота в универсалния образ на човека, движен изцяло от емоциите си: очертаваха се силните страни на този тип личност, обичайните й мотиви и — най-важното — слабостите й.
	От време на време непосилното желание да постави начало на същинското проучване измъчваше Алекс, но тя се въздържаше, тъй като я ограничаваха два основни фактора.
	Първият беше старателната работа по обезопасяването на бъдещото дело. Безупречната репутация, която системно си изграждаше, щеше да поставя под съмнение всички евентуални бъдещи обвинения в злоупотреба с влияние, които можеха да й бъдат отправени.
	Освен това тя продължаваше търпеливо да очаква да се появи подходящ кандидат, когото да постави в центъра на експеримента си. Наложително беше човекът лесно да се поддава на манипулация, но едновременно с това да има подсъзнателно желание да извършва непростими постъпки. Здравият му разум трябваше да бъде непокътнат, но в същото време да съществува лост, чрез който Алекс да бъде в състояние да го изкара от релси, ако пожелае.
	Още при първата си среща с Рут Уилис Алекс разбра, че момичето е идеален кандидат. То отчаяно желаеше да си върне контрола върху собствения си живот. Клетата малка Рут дори не подозираше колко голяма беше нуждата й от едно последно, окончателно действие, преди да обърне нова страница. Алекс обаче беше наясно с дълбочината на тази нужда и това беше най-важното. Месеци търпеливо чакане я бяха довели до този момент. До големия финал.
	Беше подбрала кандидат, чиито бъдещи обвинения срещу нея като лекар — ако приемем, че въобще възникнеха такива — да бъдат единодушно отхвърлени от властите. Беше опипала почвата много бавно и внимателно, за да е сигурна, че планът й ще успее. В процеса на работата беше попадала и на други кандидати, които не бяха далеч от привилегията да бъдат избрани, но в крайна сметка Алекс се спря на Рут.
	Останалите й пациенти бяха без значение — просто средства за приближаване към определена цел. На тях се падаше честта да гарантират охолния начин на живот на Алекс, докато тя посвещаваше всичките си усилия на истинската си задача.
	Алекс прекарваше безброй часове в кимане, успокояване и окуражаване на пациентите, докато в същото време си съставяше на ум списък с покупки или пък обмисляше следващата стъпка в големия си план. За това си усилие вземаше по 300 лири на час.
	Парите за колата й _BMW Z4_ бяха осигурени от съпругата на един полицейски началник, която страдаше от клептомания, развила се вследствие от прекомерен стрес. Алекс харесваше колата си, така че въпросната пациентка едва ли щеше да се възстанови в близко бъдеще.
	Двете хиляди лири месечно за наема на триетажната й викторианска къща в Хагли идваха от собственика на верига агенции за недвижими имоти, чийто син страдаше от тежка мания за преследване и посещаваше Алекс три пъти седмично. В разговорите си с него тя периодично подхвърляше две-три внимателно подбрани думи, които всъщност не лекуваха, а задълбочаваха параноята му, така че и в този случай не се предвиждаше скорошно оздравяване.
	Алекс обърна гръб на дипломите си и се изправи пред портрета, който гордо висеше на почетно място над камината. Харесваше й да се взира в студените му, безчувствени очи и да размишлява дали той би бил в състояние да я разбере.
	Портретът беше нарисуван с маслени бои по едничката запазена неясна черно-бяла фотография на единствения член на рода й, с когото Алекс се гордееше.
	Чичо Джак, както тя го наричаше, бил „пътуващ търговец“ — през 70-те години на 19-ти век наричали така палачите. За разлика от град Болтън, който имал своите Билингтънови и от Хъдърсфийлд с неговия род Пиърпойнт, в „Черната земя“ нямало семейство, в което зловещата длъжност на палача да се предава по наследство, така че чичо Джак получил работата едва ли неслучайно.
	Осъден, задето не се грижел за семейството си, чичо Джак излежавал присъдата си в затвора в Стафорд. По същото време в затвора пристигнал Уилям Калкрафт — най-дълго служилият палач в историята, обесил собственоръчно над 450 мъже и жени.
	В съответния ден Калкрафт трябвало да екзекутира двама души и имал нужда от помощник. Чичо Джак бил единственият затворник, който се явил като доброволец. Калкрафт предпочитал при обесването осъденият да пада от късо разстояние, при което смъртта настъпвала бавно и след страшна агония, която налагала помощникът на палача да увисне на краката на обесения, за да прекрати по-скоро мъките му.
	Чичо Джак установил, че занаятът му се удава, и след като излежал присъдата си, започнал да обикаля областта и да предлага услугите си като палач.
	Алекс се взираше в портрета му и усещаше как я изпълва чувство на принадлежност, на близост с този далечен член на семейството й.
	Тя се усмихна, загледана нагоре към суровото му, лишено от всякаква емоция лице.
	— О, само ако нещата бяха така простички както по твое време, чичо Джак!
	Алекс се настани зад писалището в ъгъла. Най-сетне делото на живота й беше започнало. Беше направила първата крачка към отговорите на въпросите, които се опитваше да разгадае от години.
	Тя въздъхна дълбоко и удовлетворено, бръкна в най-горното чекмедже и извади скъпа хартия за писма и писалка „Монблан“.
	Беше време за едно по-специално забавление.
	_Скъпа Сара_, написа ръката й най-отгоре.


>	Седем

	Рут Уилис стоеше в сенките до входа на магазина, без да изпуска от поглед парка. Студът от земята се просмукваше през подметките й и проникваше нагоре по краката й като леден шиш. Въздухът вонеше на урина. Пластмасовата кофа от дясната й страна преливаше от отпадъци. По асфалта се въргаляха фасове и празни опаковки от чипс.
	Визуализацията изпъкваше кристално ясна в съзнанието й. Сякаш Алекс и сега стоеше до рамото й.
	_Не се криеш в сенките и не се страхуваш._
	Беше обърнала гръб на страха; изпитваше само онова напрегнато въодушевление, с което някога бързаше да провери оценките от изпитите си. Преди, когато още беше нормален човек.
	_Не дебнеш с ужас да го видиш как излиза от бара, напротив — нямаш търпение да го видиш._
	Дали и _той_ е чувствал същото вечерта, когато отне светлината й? Дали и _той_ е потръпвал от възбуда, докато я е наблюдавал как излиза от супермаркета? Дали и _той_ е усещал как до краен предел го изпълва мисълта, че правото е на негова страна?
	Иззад ниската ограда на парка излезе една фигура и застана пред кръстовището. Светлината от уличната лампа огряваше мъжа, а до него — кучето. Движението по улицата понамаля, но мъжът изчака да светне зелено, за да пресече двете ленти. Точно по правилата.
	_Вече не си жертва. Чувстваш се силна, уверена, правото е на твоя страна._
	Мъжът се изравни със скривалището на Рут и спря. Момичето замръзна. На три метра от нея мъжът се наведе и застъпи с крак каишката на кучето, за да завърже връзките на дясната си обувка. Беше толкова близо! Кучето гледаше право към нея. Дали я виждаше? Рут не можеше да прецени.
	_Уверена си и напълно контролираш ситуацията._
	За секунда момичето се изкуши да се втурне напред, да забие ножа в извития гръб на мъжа и да го види как пада по лице на земята, но се удържа. Във визуализацията върховият момент настъпваше в страничната алея. Трябваше да се придържа към плана. Само тогава щеше да се освободи. Само тогава щеше да си върне светлината.
	_Ти си просто сама жена, която върви по улицата след един възрастен мъж, без да се бои._
	Рут излезе от сенките и тръгна на няколко крачки след мъжа. Приглушеният звук от стъпките на обутите й в маратонки крака изчезваше напълно под шума от профучаващите по улицата автомобили.
	В тихата странична алея обаче стъпките й я издадоха. Мъжът долови присъствие зад гърба си, тялото му се стегна, но той не се обърна. Забави леко крачка, сякаш се надяваше човекът отзад да го изпревари. Рут не го направи.
	_Пръстите ти се свиват около дръжката на ножа, скрит в джоба на палтото ти._
	Към средата на алеята, точно на мястото, което си спомняше от визуализацията, сърцето й заби учестено и момичето закрачи по-бързо.
	— Извинете — каза Рут високо и сама се удиви от спокойния тон, с който изрече подсказаната от Алекс дума.
	Чул женски глас, мъжът видимо се отпусна и се обърна с усмивка. Голяма грешка.
	— Бихте ли ми казали колко е часът? — попита момичето.
	Мъжът я погледна в лицето и изражението му остана спокойно и открито. При изнасилването тя беше с гръб към него и чертите му не й говореха нищо. Онова, което я върна пак в кошмарната вечер, беше звукът. Мъжът се беше задъхал от усилието на разходката. Тя си спомни същото тежко дишане в ухото си в онзи момент, когато вътрешностите й се разкъсваха.
	С дясната си ръка мъжът отмести ластичния маншет на левия си ръкав, за да открие часовника.
	— Минава и половина…
	Ножът се заби в корема му с лекота, пронизвайки плътта, мускулите и пулсиращите органи. Острието се обърна нагоре, удари се в кост и се плъзна по нея. Рут бавно завъртя ножа, смилайки всичко по пътя му като с блендер. После ръката й опря в корема му и нямаше накъде повече да се движи.
	_Отново чувстваш допира до неговата плът, но сега ти определяш правилата._
	Заля я радост от успеха и тя измъкна ножа от раната. Натискът и завъртането, необходими за преодоляването на съпротивата на плътта, я изпълниха със задоволство.
	_Гледаш нарастващата локва кръв и разбираш, че той вече не те контролира._
	Краката на мъжа се огънаха и той притисна длан към раната. Кръвта бликна през разперените му пръсти. Той натисна по-силно. Погледна смаяно надолу, после вдигна очи към момичето, после пак ги сведе, сякаш не можеше да проумее връзката между присъствието й тук и раната от ножа.
	_Възвръщаш си контрола, съдбата си. Връщаш си светлината._
	Мъжът запримигва бързо-бързо, за секунда погледът му се проясни и той застина неподвижно.
	Всички сетива на Рут сякаш се включиха едновременно; камион прогърмя по пряката в отсрещния край на алеята. Звукът я блъсна като с чук. Стомахът й се преобърна, когато ноздрите й се изпълниха с тежкия металически мирис на кръвта. Кучето изскимтя, но не побягна.
	_Възвръщаш си контрола, съдбата си. Връщаш си светлината._
	Рут замахна и отново заби ножа. Втората рана не беше толкова дълбока, но силата от удара й събори мъжа и той падна по гръб. Тилът му срещна цимента със зловещо тупване.
	_Възвръщаш си контрола, съдбата си. Връщаш си светлината._
	Нещо не беше както трябва. Беше пропуснала някоя жизненоважна подробност. Във визуализацията в този момент тялото й се изпълваше с мир и покой.
	Тя се надвеси над потръпващото тяло и заби ножа за трети път. Мъжът изстена, а Рут замахна и го прониза още веднъж.
	После се изправи и ритна левия му крак.
	— Ставай, ставай, ставай! — изкрещя момичето, но кракът, както и цялото тяло на мъжа, останаха неподвижни.
	_Възвръщаш си контрола, съдбата си. Връщаш си светлината._
	— Ставай, мамка ти!
	Рут се засили и го изрита в ребрата. Кръв бликна от отворената му уста. Мъжът подбели очи и се затърчи като настъпен червей. Кучето се въртеше около главата му, явно без да разбира какво става.
	Сълзи бликнаха от очите на момичето и потекоха по страните й.
	— Върни ми я, боклук! Върни ми я! — нареди тя.
	Тялото замря неподвижно и в алеята се възцари пълна тишина.
	Рут изопна рамене и се изправи в пълния си ръст.
	Подобна на алена боя, кръвта се стичаше и образуваше локва под безжизненото тяло, а Рут чакаше.
	Къде беше облекчението?
	Къде беше изкуплението?
	Къде, по дяволите, беше светлината?
	Кучето излая.
	Рут Уилис се завъртя кръгом и побягна с всички сили.


>	Осем

	Винаги се започва с мъртво тяло, помисли си Ким, докато слизаше от малкия си фолксваген.
	— Този път почти го улучи, началник — отбеляза Брайънт. Имаше предвид младия полицай, който преди миг беше отскочил отчаяно настрани, за да избегне колата на Ким.
	— Не го и докоснах даже.
	Ким се приведе под полицейската лента и тръгна към хората в сигналножълти якета, които се въртяха около разпънатата бяла палатка. Двулентовата Торнс Роуд беше част от основното шосе, свързващо Лай с Дъдли.
	От едната страна на улицата имаше парк и жилищни сгради. От другата й страна се намираха една фитнес зала, училището и барът „Торнс пъб“.
	Беше средата на март и температурите едва стигаха десет градуса, а пък сега, след мръкване, студът си беше съвсем зимен.
	Докато Брайънт показваше легитимациите им, Ким обърна гръб на всички и тръгна към трупа. От едната страна на най-близката жилищна сграда минаваше неосветена пътека, която продължаваше към Амбълкоут — един от по-хубавите райони на Брайърли Хил.
	От другата страна на алеята се простираше празен парцел, обрасъл с трева и плевели и осеян с кучешки лайна, а в момента и порядъчно отъпкан от колегите от криминологията и моргата.
	Ким влезе в бялата палатка, покриваща местопрестъплението, и изпъшка.
	Кийтс, любимият й патолог, се беше навел над трупа.
	— А, инспектор Стоун! Отдавна не сме се виждали — обади се той, без да я поглежда.
	— Видяхме се миналата седмица, Кийтс. На аутопсията на самоубийцата.
	Патологът вдигна поглед и поклати глава.
	— Нее, не се сещам. Забравил съм сигурно. Нали знаете, хората обикновено забравят травматичните преживявания. Един вид защитен механизъм. Всъщност, на вас как ви беше името?
	— Брайънт, моля ти се, кажи на Кийтс, че никак не е смешно.
	— Не мога да лъжа човека, началник.
	Двамата се спогледаха с лукави усмивки, а Ким поклати глава и се вмъкна помежду им.
	Кийтс беше дребен мъж с гола глава и заострена козя брадичка. Преди няколко месеца след трийсет години брак беше починала съпругата му и го беше оставила по-самотен и съсипан, отколкото той беше готов да признае.
	От време на време Ким му позволяваше да се пошегува за нейна сметка. Но само от време на време.
	Погледна надолу и видя едно черно-бяло бордър коли, което търпеливо седеше до мъртвия си господар.
	— Защо кучето е още тук?
	— Свидетел е, началник — рече да се пошегува Брайънт.
	— Брайънт, не съм в настроение за…
	— Има пръски кръв по козината му — уточни Кийтс.
	Ким се вгледа внимателно и вида червените капчици по предната лапа на животното.
	После съзнателно изключи сетивата си за околния свят и се съсредоточи върху най-важното нещо на местопрестъплението: трупът. Видя бял мъж, над четирийсет години, с наднормено тегло, облечен в евтини дънки и бяла тениска, прана толкова пъти, че беше станала пепелява на цвят. Отпред на дрехата имаше голямо алено петно, а платът беше пробит на няколко места. Под тялото се беше събрала локва кръв. Явно беше паднал по гръб.
	Якето на мъжа беше ново, от второкачествена кожа и очевидно не можеше да се закопчае на корема му. Просто му беше малко. Коледен подарък от любящ човек, който не си дава сметка за пълнотата му: вероятно от майка му. Дрехата, разбира се, не можеше да го защити от проникването на остър предмет в тялото.
	Косата на мъжа беше посивяла и твърде дълга. Беше гладко обръснат и на лицето му се беше запечатал израз на пълна изненада.
	— Оръжието на убийството?
	— Не сме го намерили още — отвърна през рамо Кийтс.
	Ким се наведе напред, за да срещне погледа на фотографа от криминологията. Той кимна утвърдително в знак, че е направил всички необходими снимки на тялото, и насочи обектива си към кучето.
	Инспекторката внимателно повдигна подгизналата тениска на жертвата. Повечето кръв беше изтекла само от една от раните.
	— Допускам, че фатална е била най-високо разположената рана — добави Кийтс, — и преди да попиташ, ще ти кажа, че оръжието най-вероятно е кухненски нож с острие, дълго десет-дванайсет сантиметра.
	— Едва ли е далече — продума Ким, сякаш на себе си.
	— Защо смяташ така? Може да е навсякъде. Убиецът може да го е отнесъл със себе си.
	Инспекторката поклати глава.
	— Прилича на планирано: късно вечер, тъмна уличка… В същото време се усеща настървение. Това е емоционално нападение. Първата рана го е убила, но са последвали още няколко — на принципа „умри, умри!“.
	Тя продължи да се взира в трупа, долавяйки озлоблението на нападателя, което сякаш продължаваше да се носи във въздуха наоколо.
	После вдигна глава.
	— По време на престъплението убиецът е заслепен от ярост, но после адреналинът спада и тогава какво?
	Брайънт продължи логиката на мисълта й:
	— Осъзнава какво е извършил, вижда ножа в ръката си и изпитва желание да се отърве от него възможно най-бързо.
	— Намушкването говори за личен мотив, Брайънт. Подобно убийство изисква почти интимна физическа близост.
	— Може да е започнало като грабеж, а после нещата да са загрубели. Жертвата няма портфейл у себе си.
	Ким не удостои с коментар последната забележка и се отпусна на земята отляво на тялото. Легна на една страна и изпъна крака успоредно с тези на жертвата. През дрехите си усети как леденият, груб чакъл се впи в тялото й.
	Кийтс я измери с поглед и поклати глава.
	— О, Брайънт, сигурен съм, че всеки ден с нея е истинско предизвикателство.
	— Направо ти е бедна фантазията, Кийтс.
	Ким не им обърна внимание. Вдигна ръка и замахна към мъртвеца, сякаш го намушкваше. Траекторията на замаха й показа, че от подобна позиция раната би се паднала в средата на гръдната кост. Опита втори път с леко завъртане, но въображаемият удар отново не съвпадна със смъртоносното поражение.
	Ким се смъкна малко по-надолу и направи следващ опит. Замахът й и този път свърши на повече от два сантиметра от раната.
	Инспекторката се свлече още по-надолу, все така легнала успоредно до трупа. Затвори очи, за да игнорира любопитните погледи наоколо. Мнението на другите не я интересуваше.
	Помисли си за Дейзи Дън, застанала насред онова противно мазе. Спомни си уплашеното, треперещо дете, облечено в дрешка, избрана от баща му. Този път замахът й беше движен от истински гняв. От яростта на човек, готов да убива. Отвори очи и се надигна да погледне. Показалецът й сочеше точно в смъртоносната рана.
	Сведе очи надолу и видя, че стъпалата й отдавна не са едно и също ниво с тези на жертвата: беше се смъкнала на повече от десет сантиметра по-надолу, за да достигне позицията, от която би могла да бъде нанесена тази рана.
	Изправи се и изтупа дънките си.
	Извади разликата от собствения си ръст.
	— Убиецът е не по-висок от един и петдесет и шест или един петдесет и осем.
	Кийтс се усмихна и поглади брадата си.
	— Знаеш ли, Брайънт, ако от пиене на „Карлсберг“ се ставаше детектив…
	— Можеш ли да ми кажеш още нещо полезно? — сряза го Ким и направи крачка към изхода на палатката.
	— Не и преди аутопсията — отвърна Кийтс.
	Ким се извърна и огледа местопрестъплението за последен път. Криминалистите претърсваха района за улики, униформените обикаляха от врата на врата и снемаха показания, а линейката чакаше да отнесе тялото. Присъствието на инспекторката повече не беше необходимо. Беше видяла достатъчно. Сега трябваше да сглоби парченцата от пъзела и да разбере какво се беше случило.
	Без да каже и дума повече, тя излезе от палатката, тръгна към колата и пътьом подмина двамата полицаи, които стояха на пост в началото на алеята.
	Беше вече на няколко крачки от тях, когато ги чу да си шушукат. Спря рязко и Брайънт за малко не се блъсна в гърба й. Ким се завъртя кръгом и закрачи обратно.
	— Я повтори, Джарвис?
	Изправи се пред единия от двамата униформени и пъхна ръце дълбоко в джобовете на дънките си. Полицаят цял почервеня.
	— Би ли повторил това, което каза току-що? Брайънт не те чу добре.
	Високият слаб полицай поклати глава.
	— Аз не…
	Ким се обърна към Брайънт.
	— Полицай Джарвис току-що ме нарече „студенокръвна кучка“.
	— Мамка му…
	Ким продължи да говори на Брайънт.
	— Не смятам, че подобно определение е особено далеч от истината, но все пак бих желала полицай Джарвис да ми го обясни — тя се извъртя към Джарвис и той направи крачка назад. — Моля. Слушам те.
	— Не говорех за…
	— Джарвис, ще запазя част от уважението си към теб, ако съумееш да събереш кураж да ми разясниш причината да употребяваш подобни епитети.
	Полицаят не отговори.
	— Как се очаква от мен да се държа, а? Да избухна в сълзи за погубения живот на жертвата? Да оплаквам кончината му може би? Да кажа някоя молитва? Да скърбя за загубата на един добър човек? Или пък да събера уликите, да открия логиката им и да заловя убиеца?
	Тя млъкна и го загледа в упор. Полицаят отмести очи.
	— Извинете ме, госпожо. Не биваше да…
	Ким не чу края на извинението му, защото вече му беше обърнала гръб, а Брайънт я последва.
	Стигнаха края на отцепения район. Ким се мушна под ограничителната лента, но пак спря и се поколеба. Обърна се и пристъпи към един от патрулиращите.
	— Нека някой се погрижи за кучето.
	Брайънт изпуфтя.
	— Божичко, началник, все намираш как да ме изненадаш.
	— Какво?
	— Насмалко не сгази един от патрулите, задето ти направи знак да отбиеш колата, на друг направо му откъсна топките, а сега си се загрижила за някакво си куче.
	— Кучето не е предвиждало, че ще убият господаря му. Останалите е трябвало да се сетят какво ги чака, като са си избирали професия.
	Брайънт влезе в колата и провери дали предпазният му колан е закопчан здраво.
	— Горе главата, като нищо ще се окаже, че някой го е нападнал, за да го ограби.
	Ким потегли, без да каже и дума.
	— Познавам тази физиономия. Все едно че някой ти е откраднал барбито и го е сготвил.
	— Никога не съм имала барби, а ако имах, щях да съм го разчленила собственоръчно.
	— Знаеш какво имам предвид.
	Ким знаеше какво има предвид Брайънт и той единствен сред колегите й можеше да сподели мислите си пред нея, без да бъде брутално скастрен.
	Партньорът й извади пакетче бонбони от вътрешния си джоб и й предложи да се почерпи. Ким отказа.
	— Трябва да се опиташ да ги намалиш — забеляза тя, когато колата се изпълни с ментов аромат.
	Брайънт наскоро беше спрял цигарите, но в резултат от това се беше пристрастил към ментовите бонбони за гърло.
	— Знаеш, че ми помагат да мисля.
	— Лапни два тогава.
	За разлика от партньора си Ким беше сигурна, че нападението не е било никакъв обир, така че сега трябваше да намери отговорите на четири основни въпроса: кой, кога, как и защо.
	„Как“ беше сравнително ясно: острие, дълго между десет и дванайсет сантиметра. „Кога“ щеше да бъде установено с най-голяма степен на вероятност при аутопсията. Оставаха „кой“ и „защо“.
	Макар отговорът на въпроса „защо“ да беше от ключово значение за всяко разследване, за Ким той никога не беше най-важното парченце от пъзела. Просто това беше единственият елемент, който не можеше да бъде установен със средствата на науката. Да отговори на въпроса „защо“ също беше част от работата на Ким, но тя нямаше ни най-малко намерение да проявява разбиране към мотивите на който и да било убиец.
	Спомни си един от случаите си от времето, когато беше още сержант. Дете беше блъснато на пешеходна пътека от жена, в чиято кръв имаше алкохол в концентрация, три пъти по-висока от допустимата. Седемгодишното момченце беше починало в агония от ужасни вътрешни наранявания, причинени от металната броня на джипа на жената. Впоследствие стана ясно, че същия ден жената била диагностицирана с рак на яйчниците и прекарала целия следобед в един бар.
	Тогава информацията не направи никакво впечатление на Ким, защото с нищо не променяше фактите. Жената сама беше избрала да се напие, сама беше решила да седне пияна зад волана, а седемгодишното момченце си оставаше все така мъртво.
	Установяването на отговора на въпроса „защо“ предполагаше проява на емпатия, разбиране или прошка, независимо колко брутално беше извършеното деяние.
	Но, както историята отлично помнеше, Ким не беше от хората, които лесно прощават.


>	Девет

	В един и половина през нощта Ким прекоси коридорите на общата сграда, в която се помещаваха следствието, униформените и част от цивилната администрация.
	— Вече сте тук, чудесно.
	Другите двама следователи от екипа й седяха на местата си. Почти не беше останало време да дойдат на себе си след разследването на Дън. Но така стояха нещата в екипа на Ким.
	В стаята имаше четири бюра, сложени две по две едно срещу друго. Всеки плот беше огледален на отсрещния — компютър и пластмасови тави за документи.
	Три от бюрата си имаха постоянни собственици, но четвъртото стоеше празно след последните съкращения отпреди две години. На него обикновено се настаняваше Ким, която предпочиташе да е с екипа, отколкото сама в кабинета си.
	Кабинетът, на чиято врата беше написано името й, беше по-известен като Аквариума. Представляваше просто малко пространство в далечния десен ъгъл на помещението, преградено с гипсокартон и стъкло.
	— Добро утро, началник — бодро поздрави детектив Ууд. Стейси беше наполовина англичанка, наполовина нигерийка, но на бюрото й се мъдреше надпис „Само Дъдли!“ Косата й беше къса, естествено къдрава и отлично подчертаваше шоколадовия й тен и нежните й черти.
	От друга страна, детектив Досън изглеждаше така, сякаш току-що са го откъснали от прегръдките на знойна красавица. Той беше от онези мъже, които са родени да носят костюм. Има хора, които не изглеждат елегантни, ако ще да са облечени в „Армани“, но Досън беше тяхната пълна противоположност. Безбройните му костюми бяха все евтини, но на него му стояха безупречно. По обувките и вратовръзката му обикновено личеше с какво се е занимавал напоследък. Щом Досън й обърна гръб, за да иде да си налее кафе, Ким сведе очи към краката му. О, да, определено е бил на среща. И то само няколко месеца, след като годеницата му — с новороденото им момиченце на ръце — го прие обратно у дома след поредната изневяра.
	Това обаче не й влизаше в работата, така че Ким си замълча.
	— Стейси, ти си на дъската.
	Стейси скочи и грабна черния маркер.
	— Още нямаме установена самоличност. Не е намерен портфейл, така че разполагаме само с очевидното: бял мъж, между четирийсет — и петдесетгодишен, с ниски доходи, четири прободни рани, първата от които фатална — Ким замълча за момент, за да даде възможност на Стейси да успее да запише всичко.
	— Така, най-напред трябва да установим поредността на събитията. Бил е в бара и след това някой му е откраднал портфейла или просто е извел кучето на разходка?
	Инспекторката се обърна към Досън.
	— Кев, поговори с патрулиращите полицаи, провери шофьорите на автобуси, обиколи стоянките за таксита… Улицата е натоварена, някой може и да е видял нещо. Събери показанията максимално бързо. Брайънт, провери последните сводки за сигнали за изчезнали хора — може някой да е го е обявил за издирване.
	Ким плъзна поглед из стаята. Колегите й се раздвижиха, готови да се заемат с поставените задачи.
	— А аз ще ида да докладвам на шефа.
	Тя качи стълбите до третия етаж, като вземаше по две стъпала наведнъж и нахълта при началника, без да чука.
	Дори и седнал зад бюрото, главен инспектор Удуърд не можеше да прикрие скромния си ръст. Затова пък стойката му беше гордо изправена, а бялата му риза — безупречно изгладена. Карибската му кръв го беше дарила с кожа, която криеше петдесет и трите му години. Удуърд беше започнал кариерата си като патрулиращ униформен по улиците на Улвърхамптън и упорито си беше проправил път нагоре в йерархията във времена, когато полицията далеч не се славеше като политически коректна по отношение на расовите въпроси.
	Непоколебимата отдаденост и гордостта от службата му проличаваха и в стъклената витрина, в която беше подредена колекцията му от умалени модели на автомобили: почетно място в нея заемаха полицейските коли.
	Началникът взе от бюрото стрес топката си и започна да я стиска ритмично с дясната си ръка.
	— Какво знаем до момента?
	— Много малко, сър. Разследването едва започва да се очертава.
	— От медиите вече ми звъняха. Трябва да им подхвърлим нещичко.
	Ким завъртя очи.
	— Сър…
	Удуърд стисна силно топката.
	— Няма да мине номерът, Стоун. Утре, осем часа сутринта. Кратко изявление: труп на мъж и прочее.
	Знаеше, че Ким мрази да говори пред журналисти, но периодично го изискваше от нея. Нейните собствени кариерни планове драстично се разминаваха с неговите идеи за бъдещето й в полицията. За Ким да се издига още в йерархията означаваше все повече да се отдалечава от реалната полицейска работа. Още едно стъпало нагоре, и денят й щеше да се състои от съблюдаване на протоколи, политически игри, прикриване на чужди грешки и проклети пресконференции.
	Тя понечи да възрази, но началникът поклати недвусмислено глава. Ким премълча: умееше да избира битките си.
	— Има ли друго, сър?
	Уди остави стрес топката и си сложи очилата.
	— Дръж ме в течение.
	— Разбира се — отвърна Ким и затвори вратата на кабинета му зад гърба си. Имаше ли друг вариант, освен да го държи в течение!
	В стаята долу завари хората от екипа си притеснени.
	— Имаме добра и лоша новина — обади се Брайънт, щом срещна погледа й.
	— Казвай.
	— Идентифицирахме жертвата…, но информацията никак няма да ти хареса.


>	Десет

	Мобилният на Алекс звънна с песента на „Бийтълс“ _I Am a Loser_ и я стресна от сън. Рингтонът беше малка лична шега на доктор Торн — телефонът звънеше така, когато я търсеха от „Хардуик Хаус“. В три часа сутринта обаче това не й се видя никак забавно.
	Тя се втренчи за секунда-две в дисплея, овладя се и вдигна, отнемайки думата на Джон Ленън.
	— Ало…
	— Алекс, Дейвид е. Можеш ли да дойдеш…? — гласът заглъхна и Алекс го чу как вика на някого да прибере Шейн в общата стая. — Виж, стана инцидент между Шейн и Малкълм. Можеш ли да дойдеш?
	Интересът на Алекс мигом се изостри.
	— Какъв…?
	— Ерик, вкарай Шейн вътре и затвори проклетата врата!
	Тонът на Дейвид беше изнервен, а някъде зад него се чуваха крясъци.
	— Ще ти обясня, като дойдеш.
	— Тръгвам веднага.
	Алекс се облече бързо, но предвидливо: обу прилепнали джинси, които обгръщаха плътно бедрата и дупето й. Нагоре си облече кашмирения пуловер, който при навеждане напред загатваше недвусмислено деколтето й: изключително полезна дреха за посещение в дом, пълен с наскоро излезли от затвора мъже.
	Лек намек за руж и съвсем мъничко червило довършиха внимателно премисления вид на „тъкмо ставам от леглото“. Алекс излезе, като пътьом грабна една празна тетрадка от чекмеджето в кухнята.
	Мощният двигател на автомобила й разкъса тишината на закътаната уличка, докато Алекс претегляше на ум вариантите да продължи да работи с „Хардуик Хаус“. Напоследък тя само даваше, но не получаваше нищо в замяна, така че връзката с приюта губеше привлекателността си.
	Много внимателно беше подбрала институцията, на която да предложи доброволна помощ в качеството си на специалист-психотерапевт. Беше проучила всички благотворителни каузи в района и „Хардуик Хаус“ се бяха оказали единствените добротворци, чието дело не я отвращаваше напълно.
	Отначало се надяваше да попадне на подходящи кандидати за проучването, но скоро установи, че в приюта такива няма, така че бързо се отегчи и вече използваше мъжете там само за да упражнява върху тях манипулативните си техники. Напоследък обаче и това ми доскучава, помисли си Алекс, отби в алеята пред приюта и угаси двигателя. Усещаше, че в най-близко бъдеще с „Хардуик Хаус“ ще се разделят.
	Отвори й Дейвид — единственият сравнително интересен човек в сградата. Беше трийсет и седем годишен, косата му леко посивяваше и придаваше тежест на красивите му черти. Държеше се непринудено като човек, който няма представа колко привлекателен е за противоположния пол. За него Алекс беше готова да наруши правилото си да спи само с женени мъже.
	Извън работата му за „Хардуик Хаус“, тя не знаеше почти нищо за Дейвид. Известно й беше само, че преди време е наранил сериозно коляното си при спортна контузия. Никога не го беше разпитвала по въпроса, защото отговорът не я интересуваше.
	Знаеше също, че Дейвид работи неуморно за доброто на поверените му мъже: търси им работа, осигурява им помощ от държавата, помага им да вземат основно образование. За него те бяха изгубени души, които трябваше да бъдат спасени. За Алекс бяха лабораторни мишки.
	— Какво стана?
	Дейвид затвори вратата зад гърба й и, щом пристъпи прага, Алекс веднага си спомни, че — въпреки всички ремонти — в сградата на бившия старчески дом все още витаеше атмосферата на последна чакалня преди смъртта.
	Вратата на общата стая беше затворена и пред нея пазеше Бари — мъж, когото Алекс беше обмисляла да включи в проекта си преди четири месеца, докато още си търсеше кандидати. За съжаление Бари напредваше твърде бавно. Бяха водили много разговори за болката, която му беше причинило двойното предателство от страна на съпругата му и на собствения му брат, но все липсваше окончателен стимул, който да подбуди Бари към решителни действия. Омразата му не беше достатъчно дълбока и мъчителна, за да надвие съвестта му. А хора с подобни задръжки не интересуваха Алекс.
	Поредното разочарование.
	Тя долови очите на Бари върху тялото си, обърна се и задържа погледа му със своя, за да му покаже, че е забелязала вниманието му. Бари отмести очи.
	— Шейн е вътре — започна напрегнато Дейвид. — Малкълм е в кухнята. За момента ги държим разделени. С две думи, тази вечер Шейн не стигнал до леглото. Заспал в общата стая, докато гледал телевизия. Малкълм чул телевизора и влязъл да го изключи. Побутнал внимателно Шейн, за да го събуди и да го прати да си легне.
	Дейвид замълча и прокара ръка през косата си. Алекс вече се беше досетила как продължава историята.
	— Шейн се стреснал и се нахвърлил да го бие. Малкълм сега седи в кухнята, няма нищо счупено, но е доста разстроен. Настоява да звъни в полицията, а Шейн ни се моли да те извикаме.
	В този момент Алекс повече усети, отколкото чу зад гърба си присъствието на Дъги — вечния си „бодигард“. Бръкна в чантата си и извади една тетрадка с психеделично пъстра корица. Дъги страдаше от тежък аутизъм и рядко говореше, но пък обожаваше тетрадки. За да поддържа имиджа си на загрижен терапевт, Алекс му носеше по една при всяко идване в дома. Дъги взе тетрадката, притисна я до гърдите си и направи крачка назад.
	Беше висок метър и осемдесет, кльощав и тромав. Бил дванайсетгодишен, когато семейството му се отказало от него и го изхвърлило. Той заживял по улиците и някак си оцелял до деня, в който Дейвид го намерил да яде от кофите за боклук. Момчето прекарвало дните си в безкрайни обиколки покрай канала в Дъдли. Официално Дъги не можеше да бъде настанен в „Хардуик Хаус“, тъй като не беше лежал в затвора, но Дейвид беше заявил, че момчето може да живее в приюта до последния си ден.
	Алекс изпитваше отвращение към Дъги, но го прикриваше добре и търпеше той да я следва по петите като влюбено до полуда кученце. Не се знаеше кога подобно обожание можеше да се окаже полезно.
	— Нека най-напред да поговоря с Шейн. Трябва да го успокоя.
	Дейвид отвори вратата към общата стая. Двама други питомци на приюта пазеха Шейн, а той се беше превил одве и леко се поклащаше напред-назад.
	— Благодаря, момчета — освободи Алекс пазачите.
	Дъги застана на прага с гръб към стаята. Правилото гласеше, че жена не може да стои сама в затворено помещение с никой от питомците на приюта. Дъги нямаше да допусне никой да прекъсне разговора на Шейн с терапевтката.
	Алекс приседна срещу прегърбеното момче.
	— Здравей, Шейн.
	Той не вдигна очи, но изподраните му ръце се вкопчиха здраво една в друга.
	Алекс отлично знаеше историята на Шейн, защото беше обмисляла дали ще е подходящ кандидат за изследването й. Шейн беше високо, кльощаво момче и изглеждаше по-млад от двайсет и трите си години. От петгодишна възраст бил насилван сексуално от чичо си. Когато станал на тринайсет и вече бил с една глава по-висок от насилника, го пребил до смърт с голи ръце.
	Медицинските прегледи доказали, че твърденията на Шейн за безбройните изнасилвания отговарят на истината, но въпреки това осъдили момчето на осем години и половина. Наскоро бил освободен, само за да установи, че родителите му са се преместили да живеят другаде, без да го осведомят за новия си адрес.
	Алекс обмисляше как да подходи към Шейн. Най-много й се искаше да го разтърси хубавичко и да му каже, че сериозно е прецакал нещата, но се овладя и не показа раздразнението си. Вместо това се обърна за помощ към запасите си от престорено съчувствие.
	— Хайде, Шейн, недей така, аз съм, Алекс. Какво стана?
	Много внимаваше да не го докосва. Шейн не понасяше никакъв физически контакт. Отново не отговори на въпроса й.
	— На мен всичко можеш да кажеш. Нали сме приятели.
	Шейн поклати глава и на Алекс й се прииска да го удари. Достатъчно беше, че я вдигнаха от леглото посред нощ, за да се разправя с банда шибани отрепки, но след като отрепките отказваха и да разговарят, това вече поставяше търпението й на сериозно изпитание.
	— Шейн, ако не искаш да говориш с мен, полицията…
	— Кошмар — прошепна момчето. Алекс се приведе напред.
	— Сънувал си кошмар, Малкълм те е събудил и ти си го взел за чичо си?
	Шейн вдигна глава и я погледна в очите. Беше пребледнял и по страните му се стичаха сълзи. Истински мъж, подигра го на ум Алекс.
	— Значи ти се събуди и реши, че чичо ти се е върнал, за да те изнасилва отново?
	Видя как Шейн трепна при страшната дума. Така ти се пада, като ме будят заради теб.
	Момчето кимна.
	— Лампата светеше ли?
	— Да.
	Още едно правилно предположение.
	— В такъв случай след първия удар ти сигурно си разбрал, че не е чичо ти. Видял си, че е Малкълм. Защо продължи да го удряш?
	Алекс знаеше отговора и й стана ясно, че вече е в неин интерес полицията в никакъв случай да не бъде уведомявана за инцидента. Шейн беше толкова глупав, че щеше да им изпее всичко — за какво си бяха говорили, как е бил заблуден… Алекс не можеше да допусне върху нея да падне и сянка от съмнение.
	Момчето сви рамене.
	— Не знам. Все си мислех за онова, което ти ми каза за племенничките му.
	Алекс си спомни последния им разговор отпреди две седмици, когато се беше опитала да му обясни, че не всеки мъж на средна възраст е като чичо му. Беше подбирала думите си внимателно и сега си ги спомняше отлично. „Ето, виж например Малкълм: той е чудесен човек. Нищо не подсказва някога да е посягал на племенничките си. Ако го беше сторил, властите щяха да узнаят“.
	С казаното тя беше целяла именно днешната рея на Шейн, но тъй като в дните непосредствено след разговора им не се беше случило нищо, тя просто беше зачеркнала момчето от списъка с потенциални кандидати за изследването й като недостатъчно предвидимо.
	Сега дълбоко в себе си Алекс изпита задоволство, че Шейн е сторил онова, към което го беше подтикнала, но това не променяше нищо; беше бясна, задето се беше забавил толкова. Нямаше време да се занимава с проблемите, в които я беше забъркал тази вечер.
	— Хубавичко си спомни какво говорихме, Шейн. Аз изрично подчертах, че Малкълм не е сторил нищо на момиченцата, защото по нищо не прилича на чичо ти. Така исках да ти покажа, че на света съществуват и добри хора.
	Сълзите на Шейн пресъхнаха и лицето му се сгърчи от объркване.
	— Но ти каза… — момчето не можеше да си спомни какво точно беше казала. — После все си мислех за момиченцата и затова какво им е сторил, а ти нали каза, че полицията щяла да узнае… — той вдигна към терапевтката измъчения си поглед. — Да, ама за мен никога не узнаха.
	Алекс отвърна очи. Подобна несигурност я отвращаваше.
	— А после и ти спря да си говориш с мен — глас на самотно и изгубено момче. Беше прав, разбира се: Алекс беше насочила времето и вниманието си към Малкълм, за да предизвика ревниво избухване от страна на Шейн, което в крайна сметка се беше случило, но твърде късно, за да й бъде от полза.
	— Знаеш ли защо спрях да си говоря с теб, Шейн? — попита нежно Алекс.
	Момчето поклати глава.
	— Защото си една чиста загуба на време. Толкова си повреден, че никога няма да бъдеш в състояние да водиш дори що-годе нормален живот. За теб няма надежда. Кошмарите никога няма да спрат и във всеки оплешивяващ мъж на средна възраст ще виждаш чичо си. Никога няма да се освободиш от него, нито от болката от онова, което ти е сторил. Никой никога няма да те обича, защото си осквернен завинаги и мъките ти никога няма да свършат.
	И последната капка кръв се беше оттеглила от лицето на Шейн. Алекс се приведе към него.
	— Ако от днес нататък отново си позволиш да ме занимаваш със себе си, ще се свържа с надзорника ти и ще му кажа, че си опасен за обществото и трябва да те върнат в затвора — тя се изправи и се надвеси над треперещото, съсипано момче. Господи, колко мразеше разочарованията! — А и аз, и ти добре знаем, че вътре има много мъже на средна възраст.
	Главата на Шейн се приведе още по-ниско, а раменете му се разтърсиха от плач. Алекс прие, че мълчанието му означава пълно разбиране на ситуацията. С Шейн бяха приключили. Завинаги.
	Тя се мушна край Дъги и пое към кухнята. Повечето от другите питомци на приюта вече си бяха легнали и вълнението се беше уталожило. В кухнята бяха останали само Дейвид и Малкълм, а нейде зад гърба си Алекс долавяше и присъствието на Дъги.
	Алекс неволно се впечатли от пораженията, които Шейн беше нанесъл на пълничкия безобиден мъж, седнал до масата. Първата й грижа обаче беше да ограничи вредите, които ситуацията можеше да й нанесе. Евентуална намеса на полицията въобще не я устройваше. Приютът си беше нейна територия.
	— О, Малкълм… — тя седна до него. — Горкичкият.
	Посегна и внимателно докосна подутата плът на лицето му, която вече започваше да посинява. Устната му също беше сцепена. Алекс си представи как ще изглежда физиономията му утре сутринта.
	— Побъркано момче! Трябва да го затворят.
	Алекс стрелна с очи Дейвид: отлично разбираше в каква ситуация е поставен. Извършеното беше престъпление, но Дейвид знаеше, че, ако го върнат в затвора, Шейн няма да оцелее. Алекс му кимна, отговорникът ги остави и отиде да нагледа момчето в общата стая.
	— Чуй ме, Малкълм. Имаш пълното право да се обадиш в полицията. Ужасно нападение! Знам, че за теб е трудно да разбереш напълно мотивите на някои от другите мъже тук.
	Тя се приведе леко напред и погледът на Малкълм веднага се плъзна надолу и се спря там, където Алекс искаше. Този мъж не можеше да нарани и муха. Болезнено стеснителен и неловък сред хора, той станал лесна жертва на класическата онлайн измама със „самотната тайландка“, която се „влюбила“ до полуда в него, след като се запознали на най-романтичното място: във форум за любители на тропически рибки. След куп болни роднини от нейна страна и множество парични преводи от негова, Малкълм се оказал разорен и започнал да присвоява пари от стоманолеярната, в която бил счетоводител.
	Беше излежал само две години; преди затвора не бил особено заможен, но след освобождаването си започваше буквално от нулата. Петдесет и една годишен, той нямаше нито съпруга, нито деца, нито дом, нито работа.
	Алекс заприказва с най-сладкия си глас и се приведе още пет сантиметра напред.
	— Малкълм, спомни си, че ти не си като другите хора тук. Образован мъж с професия си, имаш какво да предложиш. Наранили са те дълбоко, но не си пречупен, нито увреден до живот. Другите жалки създания в този приют заслужават единствено съжалението ти. Те не притежават и капка от твоята интелигентност.
	Алекс кръстоса крака и при това коляното й докосна неговото.
	— Но на него не може просто така да му се размине… — продума неубедително Малкълм и Алекс разбра, че й е в кърпа вързан.
	— Няма да му се размине, но лично аз смятам, че ти трябва да предприемаш само онова, което е добро за теб. Постъпи, както смяташ за редно, но не забравяй, че Шейн ще бъде върнат в затвора и повече никога няма да излезе оттам. Не искам това да ти тежи на съвестта, ако сега решиш да действаш импулсивно, защото си ядосан. Обадиш ли се на полицията, няма връщане назад.
	Алекс пое дълбоко дъх и гърдите й се повдигнаха и отпуснаха. Малкълм поведе борба срещу дълбоко вкоренената си почтеност: причината, поради която отдавна го беше отписала като възможен обект на изследването й.
	— Имам едно предложение. Искаш ли да го чуеш?
	Малкълм кимна, без да откъсва очи от деколтето й. Присъствието на Шейн в приюта вече не устройваше Алекс. Не желаеше никога повече да вижда жалката му мутра.
	— Смятам, че не е възможно двамата с Шейн да продължите да пребивавате под един покрив. Ти не може да живееш във вечен страх от следващо нападение. Мнението ми е, че няма нужда да се обаждаш в полицията, но трябва да поискаш категорично Шейн да напусне „Хардуик Хаус“.
	Най-сетне Малкълм вдигна поглед и я погледна в очите. Божичко, и този беше изгубена кауза.
	— Ами той къде ще…
	— Това не е твой проблем, особено след онова, което ти е сторил.
	— Ами… сигурно си права…
	— Да кажа ли на Дейвид, че това е решението ти?
	Малкълм кимна утвърдително. Ето, просто като фасул.
	Алекс се наведе отново напред и го потупа по коляното. Дъртият глупак се изчерви. Нито един оргазъм в живота на нещастника не беше включвал друго живо същество.
	— Смятам, че това е правилното решение, Малкълм. Сега иди да си легнеш, а аз ще поговоря с Дейвид вместо теб.
	Алекс въздъхна дълбоко, когато Малкълм излезе от кухнята и на негово място влезе отговорникът на приюта.
	— Как мина?
	Алекс издиша шумно.
	— Ами не беше лесно, но го убедих да не вика полиция.
	На лицето на Дейвид се изписа облекчение.
	— Слава Богу. Шейн много съжалява за стореното. Знае, че е направил грешка, а пък с теб сме наясно, че да го върнем в затвора значи да го убием. А той е добро момче.
	— Единственото условие на Малкълм е Шейн да напусне приюта.
	Дейвид изруга полугласно.
	— Знам, че ще бъде трудно и направих всичко по силите си да го разубедя, но той не отстъпи. Предполагам, разбираш, че има известно право. Да живее с Шейн би означавало непрекъснато да се страхува.
	Дейвид поклати глава.
	— Не знам какво го е прихванало Шейн.
	Алекс сви рамене.
	— Точно в това е проблемът. Не можем да бъдем сигурни, че няма да се случи пак. Не можеш да гарантираш безопасността на Малкълм, ако Шейн остане.
	Дейвид прокара длани по лицето си.
	Алекс сложи ръка върху неговата.
	— Нищо повече не можеш да направиш, Дейвид.
	Беше влудяващо да вижда единствения, но дълбок недостатък на този мъж: способността му искрено да съчувства на поверените му безнадеждни нещастници. Ако беше по-безмилостен или двуличен, от него щеше да излезе перфектен партньор.
	Дейвид се дръпна от докосването й.
	— Господи, Дейвид, направих всичко по силите си! — сопна се Алекс, огорчена от пренебрежението му. Дейвид не знаеше, че тя лично е манипулирала ситуацията така, че властите да не се намесват. Беше й безразлично дали Шейн ще се върне в затвора и там ще го изнасилват всеки ден. Да, тя имаше личен интерес, но фактът си оставаше: беше спасила положението, а Дейвид въпреки това я отблъскваше.
	— Знам, Алекс, оценявам го. Просто трябва да помисля как да помогна на Шейн.
	Терапевтката се изправи, мина зад гърба му и посегна да извади две чаши от шкафа.
	— Как се справя Бари? Смятах, че вече ви е напуснал — попита тя, колкото да се намира на приказка. Щеше да изпие още едно кафе и после им казваше „довиждане“ окончателно. Безразличието на Дейвид към авансите й беше последната капка. Имаше по-добри начини да си прекарва времето.
	Дейвид поклати глава.
	— Горкият, понесе сериозен удар. Чул от някакъв приятел, че бившата му съпруга и брат му са се оженили миналата седмица. Дъщеричката на Бари била шаферка. Той страшно се разстрои, потроши някои неща… Още не е готов да си тръгне оттук.
	Алекс усети как дълбоко в нея се разлива широка усмивка. Добре, че беше с гръб към Дейвид, защото усмивката скоро стигна до лицето й. Май току-що си беше намерила причина да остане.
	— О, божичко, ама че работа. Хайде да направя по едно кафе, а ти ще ми разкажеш всичко подробно.


>	Единайсет

	Ким се настани зад свободното бюро в стаята на екипа.
	— Надявам се да сте поспали, защото оттук нататък почивка няма да има, докато не отбележим напредък по случая.
	Лично тя не беше спала кой знае колко. По някое време се беше унесла, само за да се събуди два часа по-късно, защото беше сънувала малката Дейзи Дън. Често се случваше да заспива с мисли за поредния случай, а още по-често на другата сутрин в ума й вече беше изплувало името на най-вероятния заподозрян. Тази нощ обаче образът на Дейзи я беше разстроил; в съня някой влачеше момиченцето нанякъде, а то не искаше, дърпаше се и отчаяно се взираше назад към Ким.
	Ким прогони спомена за съня. Този случай беше приключен и наред беше следващият. Инспекторката беше свършила всичко, което зависеше от нея, и сега можеше само да се надява Ленард Дън да стигне до съда въпреки глупостта на Дженкс и Уайли.
	Върна се към действителността точно навреме, за да долови недоволното мърморене в стаята. То определено идваше от Досън.
	Ким се втренчи предизвикателно в него. Младият следовател отвърна очи.
	Екипът на Ким не работеше на смени и разписанието на дежурствата в техния случай беше само пожелателно. Ако трябваше да се проведе разпит на свидетел например, Ким въобще не се интересуваше дали на следователя му остават пет минути до края на смяната. Работата трябваше да се свърши и толкова.
	— Ако някой от тук присъстващите очаква, че труповете по улиците ще се съобразяват с работното му време, да си подава молбата за напускане. Ясно ли е?
	Всички мълчаха, дори Брайънт не продума. Той беше от хората, които много добре знаят кога да си затварят устата.
	— Добре, да преговорим. Жертвата ни е Алан Харис, четирийсет и пет годишен мъж, лежал за изнасилване. Излязъл е от затвора преди около година и половина и по всички личи, че през това време поведението му е било безукорно. Живее с възрастната си майка, издържат се от социални помощи, така че Харис не е работил и ден след освобождаването си.
	— Изнасилването, което е извършил, е било наистина брутално, началник — допълни Брайънт.
	— Знам — беше чела докладите и нямаше нужда някой да й ги преразказва. Стомахът й се беше обърнал при описанието на потресаващите рани, които Харис беше нанесъл на момичето. Щеше ли да рони сълзи за смъртта на подобен човек? В никакъв случай. Щеше ли да допусне личните й чувства да попречат на работата й по случая? В никакъв случай.
	— Вижте, колеги, човекът е излежал определения срок, нищо, че е бил минимален и оттогава е бил по-нисък от тревата. Алан Харис не е бил светец, но не можем да избираме жертвите, чиято смърт да разследваме, нали? Ясна ли съм?
	— Ясно, началник.
	— Досън, разпитай таксиметровите и автобусните шофьори в района, хората, които редовно разхождат кучетата си в онзи парк, както и собствениците на бара. Да видим дали някой не е споделял на всеослушание за омразата си към Харис. Вземи и Стейси, малко чист въздух ще й се отрази добре.
	Стейси се справяше прекрасно с новите технологии и помагаше на екипа, седнала зад екрана на компютъра. Време беше обаче да започне да се сблъсква по-често и с реалността. Щом чу заповедта, по лицето на Стейси се изписа неподправена тревога и това подсказа на Ким, че решението й е правилно.
	Ууд и Досън станаха и се отправиха към вратата.
	На прага Досън се обърна:
	— Ъмм… Началник, искам да се извиня, задето измърморих за дългите смени…
	— Ако смятах, че говориш сериозно, отдавна щеше да си затворил вратата от външната страна.
	Детективът кимна и излезе. Досън се справяше с работата, но за Ким „да се справя“ не беше достатъчно. Тя пришпорваше екипа си безмилостно, уверена, че така им помага да станат по-добри полицаи. Полицейската работа не признаваше фиксирани часове, така че всеки, който искаше да работи от девет до пет, можеше спокойно да напусне и да иде в „Макдоналдс“ да обръща бургери на скарата.
	Брайънт изчака, докато младите полицаи се отдалечат достатъчно, че да могат да го чуят.
	— Двамата с теб сме най-добрият екип! Твоята хладна интелигентност, съчетана с топлата ми сърдечност! Твоят талант за обективен анализ, комбиниран с умението ми да бъда винаги доброто ченге! Твоят ум и моята хубост!
	Ким изпуфтя.
	— Идвай, хубавецо, че пресата ни чака.
	Въпреки заповедите на началника Ким не беше свиквала пресконференция. Не се наложи. Журналистите бяха започнали да пристигат без покана още от четири часа сутринта.
	Инспекторката пое дълбоко въздух и кимна, преди да бутне двойните врати, които водеха към залата.
	Репортерите и фотографите стояха на групички. Ким позна неколцина от местните: работеха за „Експрес енд Стар“ и за някои независими издания. Репортерът от „Сентръл нюз“ и операторът от „Мидландс Тудей“ на Би Би Си говореха по мобилните си телефони. Кореспондентът на „Скай нюз“ енергично чатеше.
	— Окей, приближете се! — викна Ким. Пред лицето й мигом изникна букет от микрофони, диктофони се включваха трескаво и хората се запротягаха напред, за да успеят да запишат думите й. Божичко, как мразеше всичко това!
	На обърнатите към нея лица беше изписано нетърпеливо очакване и тя им кимна за поздрав.
	— Давам думата на сержант Брайънт, който ще изложи онова, което знаем до момента.
	И Ким отстъпи настрани. Ако Брайънт се изненада от неочаквания обрат на събитията, той с нищо не го показа и започна изложението си, като поднесе искрени съболезнования на близките на загиналия.
	Бас ловя, че в момента на стрес топката на Уди никак не й е лесно, помисли си Ким.
	— … полицията на Мидландс ще направи всичко възможно да изправи извършителя пред правосъдието. Благодаря ви за отделеното време.
	От залата Ким се запъти направо към колата си отвън и Брайънт я последва.
	— Много ти благодаря, началник! — измърмори той и седна до нея, като най-напред хвърли на задната седалка един брой от списание „Класически мотоциклети“, настанил се нагло до шофьорското място.
	— Справи се като истински професионалист, Брайънт.
	— Нали знаеш, че Уди направо ще те убие…
	— Казвай адреса.
	— Пак в края на Торнс Роуд, само че на „Каледония“ завий наляво.
	— Благодаря!
	— Само да ти кажа, началник… Знам, че снощи не си се прибирала у дома.
	Ким не отговори.
	— Единствените обитатели на кабинета ти са чифт дрехи за смяна и тоалетните ти принадлежности.
	— Браво бе, Шерлок.
	— Освен това в момента километражът ти показва толкова, колкото показваше и снощи, когато паркирахме пред участъка.
	— Като какъв се изживяваш сега? Ходещ тахограф?
	— Не, просто детектив. Наблюдателен съм.
	— Хубаво, в такъв случай насочи усилията си към случая, а мене ме остави на мира!
	Разбира се, партньорът й беше напълно прав, което я подразни още повече.
	— Смятам, че имаш нужда от специална причина да се прибираш вечер.
	— Брайънт… — повиши тон предупредително Ким. На него позволяваше да я притиска повече от всеки друг, но не чак дотам.
	Продължиха да пътуват в мълчание, докато от устните на партньора й не се откъсна тежка въздишка.
	— Какво има, Брайънт?
	Сержантът въздъхна отново.
	— Не съм сигурен, че ще успея да изразя искрено съчувствие към майката на Харис по време на разпита.
	Ким сбърчи чело.
	— Защо смяташ така?
	Брайънт продължи да се взира навън през прозореца.
	— Не е ли очевидно?
	— За мен не е!
	— Какво само е сторил на онова момиче…
	Ким рязко наби спирачки на паркинга пред кръчмата на Торнс Роуд и Брайънт млъкна.
	— Какво правиш сега?
	— Окей, изплюй камъчето.
	Сержантът отново отвърна поглед.
	— Не исках да го казвам пред другите в участъка, но дъщеря ми е на същата възраст като момичето, което е изнасилил.
	— Разбирам, но ние с теб не разполагаме с лукса да разследваме единствено убийствата на невинни праведници.
	Партньорът й я погледна.
	— Как е възможно да влагаме същото усърдие в разследването, когато става дума за подобна отрепка?
	Посоката на разговора никак не допадна на Ким.
	— Защото това ни е работата, Брайънт. Никъде в договора ти не пише, че си се наел да защитаваш правата само на онези, които лично ти чувстваш, че го заслужават. Ние прилагаме закона, а законът важи за всички.
	Сержантът я погледна право в очите.
	— Наистина ли си в състояние да разследваш обективно това убийство, след като знаеш какво е извършил Харис?
	Ким не трепна.
	— Да, в състояние съм. Очаквам същото и от теб.
	Брайънт замислено захапа кокалчетата на ръката си.
	Напрежението в колата се сгъсти. На Ким рядко й се налагаше да гълчи Брайънт и това беше една от особено трудните й задачи. Но приятелството им беше здраво и щеше да издържи. Поне тя така се надяваше.
	Загледана право напред, инспекторката продължи тихо:
	— Брайънт, влезем ли в онази къща, очаквам от теб да се държиш като професионалист — нито повече, нито по-малко! Ако смяташ, че не си в състояние да го сториш, предлагам да ме чакаш в юздата.
	Знаеше, че прекалява, но не можеше да допусне и най-малката проява на лично отношение към жертвата.
	Сержантът не се поколеба:
	— В състояние съм.
	И двамата бяха наясно, че ако Брайънт пренебрегнеше нарежданията й, Ким щеше да вземе необходимите мерки. Без оглед на каквито и да било приятелски чувства.
	Инспекторката включи на скорост и колата потегли.
	Сержантът запази благоразумно мълчание, докато не стигнаха края на улицата. Край двата тротоара се редяха еднофамилни къщи — с по две спални, предположи Ким. Алеята пред всяка къща беше достатъчно широка, за да побере голям семеен автомобил.
	Стигнаха номер двайсет и три и Брайънт й направи знак да спре.
	Къщата беше на по-малко от сто метра от мястото, където беше убит Харис.
	Сержантът затръшна вратата на автомобила.
	— Божичко, да беше минал петнайсет секунди по-рано, щеше да се е прибрал.
	Пред къщата явно предстоеше павиране. На места чимовете бяха грубо изкопани и отстранени, от което предният двор имаше вид на лунен пейзаж. Пред входната врата имаше мъничка веранда, която изглеждаше успоредна на улицата, само ако човек наклонеше глава леко наляво. На всеки прозорец се диплеха плетени перденца, а едно от стъклата на горния етаж беше пукнато.
	Брайънт почука три пъти. Отвори им жена от социалната служба, облечена в дънки и спортна блуза.
	— Горката, крехка жена е. Не е спирала да плаче.
	Ким се мушна край служителката и влезе. Стълбище водеше от антрето към втория етаж. Всяка повърхност беше покрита с кафяво-оранжеви завъртулки — и мокети, и тапети. Изключение правеше тапицираната с бежов велур гарнитура, която изпълваше половината хол.
	Кучето, което вчера седеше до мъртвото тяло, затрополи към Ким, размахвайки опашка. По бялата козина на врата му още личаха засъхналите капки от кръвта на господаря му.
	Инспекторката не обърна внимание на животното и тръгна към задната част на дома. Откри възрастната жена, седнала в удобен люлеещ се стол в комбинираната кухня-трапезария, която заемаше цялата ширина на малката къща.
	Ким се представи, а в същия момент Брайънт изникна до рамото й. Наведе се и улови ръката на жената.
	— Госпожо Харис, аз съм сержант Брайънт и най-напред бих желал да поднеса най-искрени съболезнования за тежката ви загуба — той задържа изкривената от артрит длан още секунда, после внимателно я постави в скута на старицата.
	Двамата с Ким се настаниха на ратановите столове в кухнята и инспекторката леко кимна на партньора си. Професионализмът му успешно беше прикрил чувствата, които беше споделил с нея в колата. Не можеше да иска повече от него.
	Жената от социалната служба направи чай, а кучето се настани до Ким, легна на пода и се облегна на десния й крак. Ким се отдръпна от животното и насочи цялото си внимание към госпожа Харис. Косата на старицата беше напълно посивяла и сплъстена на места. Ким си спомни недовършения двор отпред.
	Лицето на госпожа Харис беше приятно, но белязано от години на тежък труд и мъка. Цялото й тяло беше нападнато от артрита: изглеждаше така, сякаш всичките й кости са били счупени, а после зарасли накриво. Дясната й ръка почесваше сухата кожа на лявата и под пръстите й се сипеха бели люспички и се ронеха в полата й.
	Жената впи зачервените си очи в Брайънт. После заговори с тежък акцент от Средна Англия.
	— Той не беше лошо момче, инспекторе. Затворът го оправи.
	Ким отново избута кучето настрани.
	— Госпожо Харис, ние се интересуваме повече от настоящето на сина ви, не от онова, което е вършил в миналото.
	Госпожа Харис премести поглед към нея. Очите й бяха червени, но напълно сухи.
	— Той стори нещо ужасно и отвратително, и връщане от него няма. Призна се за виновен по всички обвинения, никога не понечи да се защити с измислици и сладки приказки. Прие си наказанието — ако щете, вярвайте. От затвора излезе друг човек, много променен: страшно съжаляваше за онова, което стори на клетото момиче. Да можеше само да поправи нещата, ама нямаше как — очите й се наляха със сълзи и тя поклати глава. Пламенната защита на сина й беше приключила, без да промени бруталния факт, че той си оставаше все така мъртъв.
	Старицата продължи с треперещ глас:
	— Моето момче никога вече нямаше да може да работи; лепнат ли ти етикет от затвора, това е до живот.
	Лицето на Ким остана спокойно и тя заговори искрено:
	— Госпожо Харис, възнамеряваме да разследваме задълбочено убийството на сина ви. Миналите му престъпления няма да повлияят на работата ни.
	Госпожа Харис я погледна право в очите и помълча няколко секунди.
	— Вярвам ви.
	Тук се намеси Брайънт:
	— Можете ли да ни разкажете какво точно се случи снощи?
	Старицата попи страните си с омачкана салфетка.
	— Към десет часа Алан ми помогна да си легна. Пусна ми радиото. Заспивам, докато слушам късните програми. После свирна на Барни и го изведе на разходка. Двамата винаги се разхождаха дълго нощем. Барни не си пада много-много по други кучета. Понякога Алан се отбиваше в „Торнс“ да изпие една бира, преди да идат в парка. Там Алан просто си седеше, сам-самичък. Купуваше пакетче хрупанки и си ги разделяха с кучето.
	— Обикновено по кое време се прибираше?
	— Към единайсет и половина. Никога не заспивах, преди да го чуя, че се прибира. Боже, боже, не мога да повярвам, че го няма. Кой би му сторил такова зло? — обърна се жената към Брайънт.
	— Все още не знаем. Известно ли ви е да е имал проблеми с някого напоследък?
	— Съседите престанаха да разговарят с нас, когато го пуснах да живее при мен, след като излезе от затвора. Знам, че хората подвикваха разни неща зад гърба му, когато излизаше денем. Получихме и няколко противни писма, имаше и заплахи по телефона, а преди два месеца някой хвърли тухла през прозореца.
	На Ким й дожаля за самотната старица. Каквото и да беше сторил синът й, тя го беше прибрала у дома и се беше мъчила да го защити.
	— Пазите ли писмата или номерата, от които са ви се обаждали?
	Госпожа Харис поклати отрицателно глава.
	— Не, мила, Алан изхвърли писмата, а нашия номер го сменихме.
	— Звънихте ли в полицията при случая с тухлата?
	— Вие двамата сте взели убийството присърце, но не смятам, че камък през прозореца на доказан изнасилвач би трогнал когото и да било.
	Ким премълча; знаеше, че госпожа Харис най-вероятно е права.
	От заплахите и насилието над Харис нямаше как да се извлекат каквито и да било улики, така че инспекторката продължи:
	— Знаете ли дали синът ви е носел портфейла си, когато е излизал с кучето? Да може да си плати в бара, например.
	— Не, Алан никога не ходеше в бара в петък и събота. Твърде много хора. Портфейлът му си е тука, оттатък на масата е.
	— Случвало ли се е да носи нож у себе си? За самозащита? — попита Брайънт.
	Госпожа Харис сбърчи чело.
	— И да е носел, не ми е казвал.
	Следващите въпроси бяха прекъснати от почукване на външната врата. Жената от социалните отиде да отвори. Ким се зачуди как ли ще се справя госпожа Харис без нейната помощ. Щом случаят бъдеше разрешен, жената щеше да бъде преместена на следващия адрес.
	— Идват от приюта — тъжно се обади старицата.
	При тези думи кучето отново се притисна до крака на Ким. Тя не помръдна, защото й беше станало ясно, че ако не отнесеше солиден ритник, проклетото животно нямаше да мръдне от мястото си.
	— Какъв приют? — вдигна вежди Брайънт.
	— Кучкарника, от който взехме Барни. Идват да си го приберат. Не мога да се грижа за него. Не е честно!
	Очите й пак се напълниха със сълзи.
	— Момчето ми много обичаше това куче. Харесваше му да мисли, че му е дал втори шанс.
	В стаята влязоха мъж и жена в якета с логото на приюта.
	— Каишката виси ей там. Кошчето му е в антрето. Вземете и кафявото мече, любимо му е.
	Кучето се дръпна назад, долепи се до краката на Ким, а цялото му телце затрепери. На инспекторката изведнъж страшно й домъчня. Кучето не е укорявало стопанина си за сторените в миналото злини; било му е верен, искрен приятел, а сега и с неговия живот беше свършено.
	Мъжът от приюта отиде да събере нещата на Барни, а жената взе каишката.
	Госпожа Харис се наведе и погали кучето за последен път.
	— Съжалявам, Барни, но не мога да се грижа за теб, приятелче.
	Жената от приюта върза Барни и го поведе навън. На входната врата животното се обърна и впери в Ким тъжен, въпросителен поглед.
	Инспекторката проследи с очи как отвеждат животното от сигурността на познатото място. Обратно „на рафта“, където да чака следващата възможност някой да го приюти. О, колко добре познаваше Ким това чувство!
	Тя рязко се изправи.
	— Да тръгваме, Брайънт, мисля, че узнахме всичко необходимо.


>	Дванайсет

	Алекс потегли обратно за Крадли Хийт, впечатлена от собствената си адаптивност. В научната й работа разочарованията не бяха рядкост. Да, Шейн я беше подвел, но тя беше съумяла да обърне ситуацията в своя полза, при това без никой да разбере.
	В изследователския й проект нямаше как да се мине без жертви; до ден-днешен Алекс беше жертвала мнозина в името на собствения си интерес и резултатът от подобни решения беше неизменно добър. Разочарованията бяха един от рисковете на професията й, но пък тя беше изключително изобретателна.
	Като сега например. След случилото се снощи беше напълно оправдано днес да се отбие отново в „Хардуик Хаус“, за да провери как вървят нещата, пък ако се случеше да попадне на Бари, денят щеше да се окаже изключително ползотворен.
	Имаше нужда от работа, която да отвлича мислите й от Рут. Налагаше се да приеме, че нямаше да получи повече подробности преди следващия сеанс с нея. Убийството на Харис беше във всички новини, но полицията никога нямаше да разплете случая навреме, особено ако Рут я беше послушала за всичко и се беше отървала от ножа.
	Денят беше слънчев, но ветровит. Дърветата се люлееха, а вятърът отнасяше последните следи от зимата.
	Алекс се отби до първия супермаркет и накупи различни видове евтини пасти и сладкиши. Не струваха много, а щяха да са от голяма полза за образа й на загрижен за пациентите си терапевт.
	Отби пред „Хардуик Хаус“ и забеляза още няколко коли на алеята. Бяха почивни дни и обитателите на приюта имаха посетители.
	— Нося нещо да се подкрепим! — обяви Алекс с влизането си в кухнята. Дейвид се обърна да я погледне: държеше мобилния в ръка, но не говореше. Натисна бутона за прекъсване на разговора и поклати глава.
	— Всичко наред ли е?
	— Защо идваш пак днес?
	— О, така ли било? Вземам си пастите тогава и си тръгвам — отвърна тя палаво.
	— Извинявай. Не исках да прозвучи така.
	— Просто исках да проверя дали Малкълм и Шейн са добре — понякога и сама се удивляваше на това колко убедителна можеше да бъде. Ни най-малко не й пукаше за двамата загубеняци, но виж, Бари беше друга работа.
	— Малкълм изглежда така, сякаш е изкарал десет рунда срещу Майк Тайсън, а после го е блъснал хладилен камион, но като цяло е добре. Струва му се, че е постъпил много мъжки, като не се обади в полицията снощи. Сестра му е с него в общата стая. Яко ми три сол на главата как съм допуснал това да се случи, но малко се поуспокои, като разбра, че Шейн вече не е тук.
	— Вече? — Алекс се изненада, но вътрешно също остана доволна.
	Дейвид разпери ръце.
	— Тръгнал си е през нощта. Сутринта рано-рано отидох да говоря с него, но заварих стаята му празна. Оставих му няколко съобщения, но си е изключил телефона.
	— О, Дейвид, толкова съжалявам. Знам колко го харесваше.
	— Горкото момче си няма никого. Животът му е бил толкова тежък. Наистина смятах, че можем да му помогнем.
	— Той е възрастен мъж. Трябва да взема решенията си сам. Сигурно не е можел да погледне Малкълм в очите и е решил, че ще бъде най-добре да си тръгне. Поне няма да ти се налага ти да му го казваш. Здрасти, Дъги! — добави Алекс, без да се обръща. — Не ти ли омръзва да ме следваш навсякъде?
	Мълчаливото момче поклати отрицателно глава и пристъпи от крак на крак. Алекс понечи да каже още нещо, но си замълча. Да бъде лоша с Дъги дори не беше забавно. Предпочиташе противниците й да имат поне една работеща мозъчна клетка.
	Вместо това Алекс взе чиниите със сладки и отиде в общата стая.
	Рей, най-възрастният обитател на приюта, седеше на един от диваните, потънал в поредното неловко мълчание в компанията на дъщеря си, която едва познаваше. Напоследък Рей често изпадаше в тази ситуация.
	Рей беше живото въплъщение на хората, заради които Джеръми Хардуик беше отворил приюта. Когато през 1986 година Рей напуснал редиците на свободните хора, компютърният хард драйв бил с размерите на цяла стая, батериите на мобилните телефони били големи колкото куфар, а създателят на фейсбук бил на две годинки.
	Алекс пристъпи към бащата и дъщерята и им предложи сладкиш. Много й се искаше да не се налага да се занимава с подобни баналности, но впечатлението, което оставяше у околните, беше от първостепенна важност. Двамата си взеха по нещо от подноса и й благодариха, доволни от външната намеса, разсеяла напрежението помежду им.
	Малкълм седеше в далечния ъгъл на стаята и изглеждаше глуповат и уплашен пред строгата си сестра. От него щеше да излезе отличен съпруг за някоя жена с доминиращ характер. Малкълм си знаеше мястото. Алекс му се усмихна крадешком и сведе очи към пода.
	Тъкмо се заоглежда за Бари, когато чу глас зад гърба си:
	— Ъъъ, извинете, вие сте лекарката, нали?
	Алекс се обърна и с изненада се озова пред нисичката и неприветлива сестра на Малкълм, която я гледаше настоятелно. Жената беше направо жалка на вид: с огромни, стърчащи зъби и малки присвити очички.
	— Името ми е Александра Торн и съм…
	— Значи вие сте убедили брат ми да не вика полиция?
	Жената сложи ръце на кръста си, а нашарената й с дупчици от някогашно акне долна челюст беше решително издадена напред. Алекс едва се удържа да не се засмее. Разликата в ръста им беше толкова голяма, че Алекс усети порив да протегне ръка надолу и да потупа жената по главата. Защо, защо се налагаше непрекъснато да си губи времето с подобни безполезни хора?
	— Бихте ли ми обяснили защо сте постъпили така?
	— Не смятам, че трябва да обяснявам каквото и да било на…
	— Погледнете го в какво състояние е — жената махна с ръка към Малкълм, който продължаваше покорно да седи на място, макар че на лицето му беше изписан неподправен ужас.
	— Как сте допуснали онова копеле да причини това на брат ми, а после да се измъкне безнаказано?
	— Малкълм сам реши да не вика полицията.
	Жената изпуфтя презрително, но някак нелепо, като малко момиченце.
	— Да бе! — тя измери Алекс с поглед от главата до петите. — Ама и вие сте една: с прилепналите дънки и високите токчета; ако му наредите, Малкълм ще ви принесе в жертва собствените си племеннички!
	В този момент двете момиченца профучаха през общата стая, като при тичането се бутнаха в краката на Алекс, на която предложението да й паднат в ръцете изведнъж се стори много изкушаващо.
	Другите в общата стая вече започваха да обръщат внимание на разправията, а Алекс се отегчи окончателно и заговори полугласно:
	— Не съм убеждавала брат ви да прави каквото и да било. Той е възрастен мъж и има глава на раменете.
	— Как ли пък не! Знам каква ти е играта!
	Алекс сериозно се усъмни в последното, но се усмихна любезно в отговор.
	— И по-точно?
	— Хвърлила си му око. Това е цялата работа.
	Да, бе, разбира се, помисли Алекс и малко остана да избухне в смях.
	— Опитваш се да го направиш напълно зависим от себе си, та да го подмамиш да се ожени за тебе! — капчица от слюнката на жената падна на бузата на Алекс. И това преля чашата.
	Терапевтката внимателно отведе сестрата на Малкълм в отсрещния ъгъл на стаята, а на лицето си лепна усмивка за заблуда на всички зяпачи. После заговори съвсем тихо:
	— Да, тъпа кучко, аз подсказах на Малкълм да не замесва полицията и ти трябва на колене да ми благодариш! Шейн не спираше да сипе обвинения срещу Малкълм, че насилвал двете ти малки дяволчета, дето търчат наоколо. Ако полицията чуеше такива твърдения, щеше да се окаже длъжна да ги провери, а тази проверка включва болезнени и унизителни медицински прегледи за малките принцеси, да не споменавам и силната вероятност да ти ги отнемат, докато трае разследването.
	Алекс със задоволство видя как ченето на ядосаната жена увисна толкова, че цялата слюнка в устата й със сигурност пресъхна.
	Терапевтката продължи усмихната:
	— Така че ти предлагам да си държиш злобния плювалник затворен, да продължиш да посещаваш брат си, но без да си вреш гагата, където не ти е работа.
	В отговор получи почти незабележимо кимване.
	Алекс се обърна кръгом и пое дълбоко въздух. А сега беше време да се върне към истинската причина за посещението си.


>	Тринайсет

	Завари Бари да седи сам в най-далечния ъгъл на общата стая и да чете списание.
	Алекс се изправи пред него, поднесе му едната чиния, а на лицето й отново се беше изписало палаво изражение.
	— Ябълкова тарталета?
	— Предлагаш ми нещо или нещо ще ми искаш?
	— И двете — Алекс седна до него. — Как си?
	В отговор Бари сви рамене и отново заби поглед в списанието. Главата му беше прясно обръсната, а тялото — по-мускулесто и стегнато, отколкото тя си спомняше. Преди да влезе в затвора, Бари бил полупрофесионален боксьор: факт, който ни най-малко не помогнал на защитата му в съда.
	Алекс протегна крака напред и кръстоса глезени. Засмя се мило, когато племенничките на Малкълм дотичаха до масата, грабнаха по една сладка и пак побягнаха. Ако нямаше кой да я види, би им подложила крак да се спънат, но сега се спря навреме.
	— Колко са сладки само!
	Бари дори не погледна децата.
	— Ти още ли си тук?
	— Да. Доколкото виждам, само ти нямаш посетител, така че получаваш утешителната награда: мен.
	— Не думай.
	— Хайде сега, не се вълнувай толкова! Виждам, че вътрешно преливаш от радост, но си решил да не се издаваш.
	И мъжете бяха едни! Кой от кой по-чувствителен. Първо Шейн реагира лошо, задето го отблъсна така грубо снощи, сега пък Бари й правеше фасони за същото. Все едно. Щеше да го спечели обратно.
	— Как ли пък не.
	Алекс наклони палаво глава на една страна.
	— Не си ли в настроение да си говориш с мен днес?
	Бари се изсмя високо.
	— Ама и теб си те бива! Ти самата не си разговаряла с мен от месеци.
	Алекс веднага се хвана за думата.
	— Знам, Бари, и много съжалявам за това. Работата е там, че другите тук имат много по-голяма нужда от помощта ми. Струва ми се, че ти вече си преодолял най-лошото от болката.
	Бари изсумтя в отговор и Алекс се усмихна вътрешно. Тя отлично знаеше, че бившият боксьор е далече от преодоляване на каквото и да било. Самият й план зависеше от този факт.
	Тя смушка Бари с лакът.
	— Хайде де, мислех, че сме приятели. Защо си толкова ядосан?
	— Сигурен съм, че Дейвид вече те е осведомил!
	— Няма такова нещо — излъга Алекс. — Тук аз не представлявам никоя институция, така че той не се чувства длъжен да ми разказва историите на хората в приюта. Всеки от тях сам решава дали да го стори — същинската й цел беше Бари лично да й разправи всичко, за да може тя от първо лице да прецени къде са най-слабите му места. Дейвид беше изложил фактите, но Алекс имаше нужда от емоционалните точки, които — веднъж натиснати — биха предизвикали реакция. Вече се беше досетила, че Бари няма сили дори да погледне двете малки момиченца. Те му напомняха за дъщеря му, за която сега се грижеше друг мъж. Собственият му брат.
	Боксьорът беше впил поглед в сладкишите на масата.
	Алекс натисна отново:
	— Добре, край на монолозите. Питай каквото искаш, ще ти отговоря.
	Бари се извърна и я погледна с интерес.
	— Омъжена ли си? Деца имаш ли?
	— Разделени сме. Имам една дъщеря — отвърна Алекс, загледана в играещите момиченца. После сведе очи към пода. Чиста измислица, която да я сближи с Бари. Той трябваше да смята, че тя познава болката от това да си разделен с детето си.
	Бари веднага се хвана.
	— Къде е детето?
	— С баща си. Уикендът е неговото време — тя извърна очи.
	— Съжалявам, не исках…
	Алекс махна с ръка.
	— Няма нищо. Винаги е тежко, когато семейството се раздели, но се опитваме да оправим нещата.
	Фантастично, помисли тя. Сега Бари чувстваше вина, задето й причини болка с нетактичността си и е още по-вероятно да започне да споделя.
	Така или иначе, Алекс знаеше историята му наизуст. Бари бил боксьор аматьор с млада съпруга. Тя настояла той да остави опасния спорт и Бари станал снабдител по магазините. Скоро жена му забременяла, но на осмия месец дишането на бебето спряло. Жена му се мъчила часове наред, за да роди мъртвото им дете.
	Бари се опитвал да бъде силен, но скоро се върнал към бокса, който му помагал да се справя с яростта си. След всеки мач излизал с все повече рани, но не можел да спре. Биел се, вместо да утешава жена си, така че скоро с последното се заел брат му.
	Когато най-сетне ги хванал, Бари пребил брат си така, че той останал парализиран от кръста надолу. Седем месеца по-късно Лиса родила на Бари дете. Дъщеричка.
	— Какво направи мъжът ти, та се разделихте? — попита тихо Бари.
	Алекс го погледна право в очите.
	— Познай.
	— Любовница?
	Тя кимна.
	Бари поклати глава.
	— Познаваше ли я?
	Алекс помисли дали да не намеси някоя най-добра приятелка в измисления сценарий, но реши, че ще бъде прекалено.
	— Не. Просто момиче, което срещнал в някакво кафене. Била бариста там, каквото и да означава това. Доколкото разбирам, с нея се общува по-лесно.
	— Е, като го знаеш, сигурно ти става по-леко!
	— Дума да няма! — Алекс се усмихна. — Ей, кой е терапевтът тук? Сега остава само да ми връчиш сметката за сеанса!
	— Да, най-лесно изкараните двеста лири — отвърна язвително Бари.
	— Все едно, стига сме говорили за мен. При теб как са нещата? — попита Алекс, нетърпелива да се върне към експеримента си.
	— Зле. Двамата се ожениха — отвърна нещастно боксьорът.
	— О, Бари! Толкова съжалявам. Не знаех.
	Той махна с ръка.
	— Няма нищо. Откъде ще знаеш.
	За минута Алекс поседя мълчаливо, за да позволи на мъжа да задържи последната мисъл още малко в съзнанието си.
	А след това стана време играта наистина да започне.
	— Тя обича ли го? — продума тихо Алекс.
	Въпросът му причини болка: точно според намеренията й. В очите му се мярна объркване.
	— Не знам. Искам да кажа… Сигурно. Нали се е омъжила за него.
	— Смяташ ли, че го е сторила от чувство за вина?
	— Има ли значение?
	— За мен би имало, особено ако все още съм влюбена в половинката си — отвърна кротко Алекс.
	Мъжът поклати глава.
	— Тя никога няма да ме приеме обратно.
	Терапевтката замълча за момент.
	— Хмм… С брат ти карахте ли се, когато бяхте деца?
	Бари се усмихна.
	— Ето че психиатърката заговори!
	— Извинявай. Искам да разбера дали фаталното сбиване е било инцидентно или…
	Мъжът сбърчи чело.
	— Какво имаш предвид?
	— Чакай сега, искаш ли сеанс или не?
	— Добре, слушам те.
	— Често пъти в детството братята и сестрите се конкурират, най-често в търсене на обич или утвърждаване от страна на някой от родителите. Ако детето чувства, че друго дете от семейството е по-умно, красиво или е фаворизирано от родителя, то влиза в яростно съревнование с предпочитания брат или сестра. Обикновено тези отношения отмират от само себе си, след като децата напуснат родния дом и поемат в различни посоки, но се случва завистта помежду им да продължи и по време на зрелостта.
	Алекс виждаше, че Бари сериозно обмисля чутото. И как иначе. Всеки, който е живял с брат или сестра, си спомня караниците за играчки, дрехи и компактдискове. Те бяха нещо съвършено нормално.
	Тя сви рамене, сякаш й беше напълно безразлично какъв отговор ще получи от Бари.
	— Струва ми се, че ти поемаш пълна отговорност за цялата ситуация, но още не си наясно коя част от нея е умишлено предизвикана. Така че пак те питам: тя обича ли го?
	— Не разбирам какво значение има. Така или иначе, тя никога няма да ми прости.
	— Няма значение, щом си се предал.
	— Но какво мога да…
	— Сам каза, че си готов да й простиш всичко, само и само да бъдете отново семейство. Откъде знаеш, че и тя не е готова на същото? В момента брат ти живее твоя живот: откраднал ти го е. Женен е за твоята съпруга, станал е баща на твоята дъщеря, а ти дори не знаеш дали жена ти го обича.
	Право в целта. Сега беше нужно само един последен тласък.
	— Не бива да му завиждаш. Искам да кажа, що за живот е това неговото? Прикован за инвалидната количка. По-добре да беше загинал — тук Алекс замълча за секунда. — За жена ти също щеше да е по-добре.
	Бари се взираше немигащо в нея. В очите му се четеше нова надежда.
	Алекс сви рамене и въздъхна.
	— Тя сигурно съжалява за всичко и иска да се върнеш при нея; иска си силния, здрав мъж, когото обича и който е баща на детето й, но не вижда начин да се измъкне от грижата за брат ти.
	Цялата поза на Бари излъчваше объркване и безпокойство.
	— Не знам…
	— О, напротив — каза Алекс и леко се приведе към него. — Аз казах на съпруга ми, че никога няма да му простя, но ако утре той се яви на прага ми и съжалява искрено за стореното, ще си помисля дали да не му дам още един шанс. Обичам го, липсва ми, а и е баща на детето ми. С две думи, и аз искам да си върна семейството такова, каквото беше.
	Няколко минути Бари не продума. После се изправи.
	— Ще изляза да се поразтъпча. Трябва да си подредя мислите.
	Алекс му кимна с усмивка. После си взе сладка от чинията на масата. Експериментът й приличаше на игра с пумпал: завърташ го с всички сили, пускаш го и нямаш представа в коя посока ще поеме.


>	Четиринайсет

	Ким хвърли на бюрото последния доклад.
	— Таксиджии, шофьори на автобуси, съседи — кръгла нула! Намушкват човек на улицата и никой не чул и не видял!
	— Все пак имаме и други показания… — Брайънт се зарови в документите на бюрото си.
	— Да бе, някакъв осемнайсетгодишен, пиян и надрусан, смята, че видял някой да седи на стената зад автобусната спирка точно преди единайсет и петнайсет.
	— Само дето последният автобус е минал във…
	— Не бих го нарекла жизненоважна улика. Човек седи до автобусната спирка.
	Брайънт въздъхна.
	— Може чукалата да са виновни.
	— Какво?
	Брайънт взе своята чаша и тази на Ким и пристъпи към кафемашината.
	— Миньорите вярват в едни феи, които наричат „чукалата“. Те живеят в забоите и, ако се ядосат, крият инструментите на миньорите, крадат свещите, плашат ги, като изскачат иззад купчините въглища и изобщо правят куп поразии. Никой никога не ги е виждал, но няма миньор, който да се съмнява в съществуването им.
	— Много ни помагаш! Значи да търсим фея с крилца…
	— И с кухненски нож в ръка, ако съдим по раната — добави Досън.
	— Според предварителния оглед фатална е била първата рана: острието е пробило белия дроб.
	Телефонът звънна. Ким не му обърна внимание. Вдигна Брайънт.
	— Значи убиецът е замахнал от долу нагоре или защото си е разбирал от работата, или защото е бил значително по-нисък от жертвата. Останалите рани са в резултат от гняв или ярост.
	— Началник…
	Ким се извъртя към сержанта.
	— Какво?
	— Възможното оръжие на убийството пътува насам.
	— Къде са го намерили? — попита инспекторката, а умът й бързаше да добави парченцето нова информация към цялостната картина.
	— В запустелия парцел на Дъдли Роуд. Някакъв тип гледал коне там.
	— Край пътя, който води към…
	— Лай — потвърди Брайънт.
	— И към дома на Рут Уилис.


>	Петнайсет

	Ким почака да остане насаме с Брайънт в колата, преди да зададе въпроса, който се въртеше в главата й.
	— Пак го прави, нали?
	Не смяташе, че партньорът й има нужда от повече пояснения.
	Брайънт въздъхна.
	— Забелязала си, че онази вечер беше с вратовръзка?
	— Видях му и обувките — добави Ким. — А и целият му маниер…
	Когато Досън изневеряваше на годеницата си, към поведението му се добавяше известна арогантност. Може и да успяваше да заблуди майката на дъщеричката си, но за никого от екипа нямаше съмнение какво става.
	Брайънт спря на светофар, който Ким със сигурност би подминала с мръсна газ.
	— Все смятах, че след последния път…
	Нямаше нужда от повече думи. Само два месеца след раждането на бебето годеницата на Досън беше открила, че й е изневерявал, докато е била бременна. Беше го изхвърлила от вкъщи и така значително беше усложнила живота на всичките му колеги, които се видяха принудени да го търпят, докато той полагаше всички усилия да спечели обратно благоволението й. В края на краищата беше успял.
	Брайънт сви рамене.
	— Не знам. Това момче не оценява хубавите неща в живота си.
	Губи ги и после ги извоюва обратно, помисли си Ким, но не каза нищо. Какви ги върши Досън в личния си живот не я вълнуваше. Засягаше я единствено как това се отразява на работата му.
	Къщата, която търсеха, беше съвсем обикновена и се намираше на две преки от мястото на изнасилването. Стоеше чинно в редица от общо дванайсет еднакви къщи, подредени покрай тясната улица. Предни дворове нямаше, а на тротоара беше поставена плоча, указваща, че сградите са построени през 1910 година.
	— Началник, наистина ли смяташ, че това е добра идея?
	Ким знаеше, че резервите на сержанта са основателни.
	Подобен разпит на жертвите не беше обичайна практика, но интуицията не просто й нашепваше, а направо крещеше, че е на прав път. И друг път се беше чувствала така и знаеше, че няма да миряса, докато не провери подозренията си.
	— За Бога, няма да я арестуваме! Искам само да поговоря с нея.
	Брайънт не изглеждаше много убеден. Почукаха и зачакаха мълчаливо; най-сетне вратата се отвори и на прага застана дребничка жена в тъмносин анцуг. Усещане за непризната вина лъхаше от нея на талази и Ким мигом разбра. Това беше Рут, изнасиленото момиче, и щом погледите им се срещнаха, инспекторката осъзна, че гледа в очите на Рут, убийцата на насилника си.
	— Аз съм главен инспектор Стоун, това е сержант Брайънт. Може ли да влезем?
	Рут се поколеба за миг, но после отстъпи встрани. Ким забеляза, че момичето изобщо не се усъмни, че двамата са полицаи, не попита защо идват, нито поиска да се легитимират.
	Ким последва Рут Уилис в дневната. По стените висяха множество снимки от детството на домакинята: редуваха се професионални портретни фотографии на син фон и явно любими семейни любителски кадри, увеличени и рамкирани. Никъде на снимките не се виждаше друго дете, освен Рут.
	По телевизията вървяха новините по „Скай нюз“. Ким даде знак на Брайънт, че тя ще води разпита. В отговор на лицето му се изписа молбата „Пипай внимателно!“. Но инспекторката нямаше намерение да притиска Рут. За разлика от партньора си тя беше твърдо уверена, че са намерили убиеца.
	— Какво се е случило, инспектор Стоун? — попита Рут, взе дистанционното и смени канала.
	Рут изчака, докато очите им отново се срещнаха.
	— Дойдохме да ви уведомим, че преди две вечери един мъж е бил убит недалеч от тук — на Торнс Роуд.
	Рут се опита да издържи на погледа на Ким, но не успя. Очите й се местеха тревожно между инспекторката и сержанта.
	— Чух нещо по новините.
	— Убитият беше идентифициран като Алан Харис.
	— О. Разбирам.
	Ким забеляза, че момичето се постара лицето й да остане безизразно, тъй като явно не беше сигурна каква би била правилната реакция в случая. Инспекторката за пореден път се убеди, че интуицията не я е подвела.
	— Бил е намушкан с нож четири пъти. Смъртоносната рана е…
	— Да, разбирам. Кажете ми само какво общо имам аз с това?
	От усилието да звучи нормално гласът на момичето затрепери още повече.
	— Точно това сме дошли да установим, госпожице Уилис.
	Рут се постара максимално изражението й да остане все така невинно. Спокойно, патенце, скоро съвсем ще се оплетеш в кълчищата.
	Ким седна и домакинята последва примера й. Сплете пръсти в скута си.
	— Знаем какво ви е сторил Алан Харис, Рут. Изнасилил ви е и ви е пребил почти до смърт. Няма да се преструвам, че разбирам какви последствия има за вас това нападение. Не мога дори да си представя ужаса, страха и яростта, които сте изпитали.
	Рут не отговори, но цветът бавно се оттегли от страните й. Младата жена влагаше цялата си енергия, за да прикрие истинските си емоции, но тялото й определено я предаваше.
	— Кога узнахте, че е бил освободен от затвора?
	— Преди няколко месеца.
	— Как разбрахте?
	Рут сви рамене.
	— Не помня.
	— Харис е живял само на два километра от дома ви. Познавахте ли го отпреди изнасилването?
	— Наистина не си спомням.
	— Как се почувствахте, когато чухте, че са го пуснали?
	Ким видя как дясната ръка на Рут инстинктивно погали белега на лявата й китка: вечен спомен от опита за самоубийство.
	Момичето вдигна очи към прозореца.
	— Не се замислих особено. Така или иначе, нищо не можех да направя.
	Ким натисна още малко:
	— Смятате ли, че Харис е получил справедливо наказание?
	Очите на Рут засвяткаха и Ким разбра, че момичето има много какво да каже по въпроса, но се сдържа.
	— А как се почувствахте, когато узнахте, че най-сетне си е получил заслуженото?
	Рут стисна здраво зъби: не смееше да продума, защото усещаше, че не се владее. Ким долавяше безпокойството на Брайънт, но всичко това не бяха случайни въпроси. Беше ги намислила още в колата и разчиташе да получи дълбоко емоционални отговори.
	При подобен разпит реакцията на един невинен човек щеше да е незабавна и непосредствена: „Трябваше да затворят това копеле до живот!“ или „Радвам се, че най-после е пукнал!“. В очите на Рут трябваше да има пламък и въодушевление, а не мълчаливо покорство и отказ да говори, само защото не можеше да определи кои биха били правилните думи.
	— Не разбирам какво общо имат моите чувства с убийството му.
	От напрежение момичето вече не владееше гласа си и нервно кършеше пръсти.
	— Съжалявам, госпожице Уилис, но съм длъжна да ви попитам къде бяхте в петък вечер между девет часа и полунощ?
	— Тук. Гледах телевизия.
	Този път гласът на Рут прозвуча по-високо и ясно. Отговорът беше репетиран многократно в съзнанието й.
	— Някой може ли да потвърди, че не сте напускали дома си?
	— Аз… отскочих до закусвалнята към девет и половина.
	Ким веднага се досети, че Рут се съмнява дали някой съсед не я е видял да излиза или да се прибира, така че се налагаше да си измисли някакво кратко излизане от вкъщи.
	Ким кимна.
	— Ще поговорим със собственика. Той ще си спомни, че ви е обслужил някъде към девет и половина.
	В погледа на Рут се мерна паника.
	— Ами… не знам. Имаше много хора. Може и да не си спомни.
	Ким се усмихна окуражително.
	— О, сигурна съм, че ще се сети. Това е закусвалнята на квартала, собственикът ви е виждал безброй пъти през годините. В края на краищата, вие живеете тук, откакто сте се родили.
	— Ами да, но онази вечер той не беше на смяна. Не знам дали другите от персонала ме познават.
	Инспекторката притисна Рут в ъгъла, в който тя сама се беше набутала.
	— Няма проблем. Опишете ми кой ви обслужи, за да може да разпитаме точно него.
	Ким видя как всяко желание за съпротива напусна Рут. Беше се позовала на алиби, което при проверка нямаше да се потвърди, а отметнеше ли се от него, щеше да предизвика още по-силни подозрения. Невинните хора нямат нужда от измислени алибита.
	Ким се изправи и Рут вдигна очи към нея. Лицето й беше посивяло, погледът — уплашен, а цялото й тяло сякаш се сгърчи като съборена от вятъра палатка.
	Ким заговори меко:
	— Намерихме оръжието, Рут. Точно там, където си го захвърлила.
	Рут скри лицето си с ръце. Хлиповете я разтърсиха. Ким се обърна към Брайънт и очите им се срещнаха. В тази победа нямаше и следа от възторг или удовлетворение.
	Инспекторката седна на дивана до хълцащото момиче.
	— Рут, Алан Харис ти е причинил нещо наистина ужасно, но трябва да знаеш, че той дълбоко е съжалявал за стореното. Всички се надяваме, че в затвора престъпниците ще се поправят, но всъщност невинаги вярваме, че това ще се случи. С Алан Харис обаче се е случило. Той е изпитвал искрени угризения за постъпката си.
	Брайънт пристъпи напред.
	— Рут Уилис, арестувам ви за…
	— Не бях уплашена — тихо продума Рут, щом Ким понечи да стане от дивана. Инспекторката бавно се отпусна отново до нея.
	— Госпожице Уилис, трябва да ви предупредя, че…
	— Бях нервна, но не и уплашена — повтори момичето.
	— Госпожице Уилис, всичко, което кажете, ще бъде… — започна пак Брайънт.
	— Остави я — поклати глава Ким. — Казва го за себе си, не за нас.
	— Гледах го как излиза от парка. Бях точно на кръстовището. Чувствах се силна, знаех, че правото е на моя страна. Стоях в сянката, точно до вратата на магазина. Той се наведе да си върже връзката на обувката. Кучето гледаше право в мен. Дори не излая.
	Рут вдигна глава. Лицето й беше обляно в сълзи.
	— Защо не излая?
	Ким поклати глава.
	— Изкуших се още там да забия ножа в гърба му, но така нямаше да е правилно. Исках си светлината обратно.
	Ким стрелна с очи Брайънт, който само сви рамене.
	— Бях уверена, контролирах нещата. Последвах го и го попитах колко е часът.
	— Рут, трябва да…
	— Забих ножа в корема му. Плътта му се притисна до моята плът, но този път аз диктувах правилата. Коленете му се огънаха и той притисна раната с дясната си ръка. Кръвта бликна през пръстите му. Той погледна надолу, после вдигна очи към мен. А аз чаках.
	— Какво чакаше? — попита Ким.
	— Извадих ножа и го намушках повторно. И пак зачаках.
	Ким искаше да повтори въпроса си, но не посмя да я прекъсне.
	— После го намушках пак и пак. Чух как черепът му се удари в асфалта. Очите му започнаха да се затварят, аз го ритах, но той не ми я върна.
	— Какво не ти върна той, Рут? — попита кротко Ким.
	— Исках да го извърша пак, отначало. Нещо се обърка. Тя все още беше у него. Крещях му да ми я върне, но той не помръдваше.
	— Какво твое е било у него, Рут?
	Момичето я погледна така, сякаш ставаше дума за нещо очевидно.
	— Светлината ми. Той ми взе светлината.
	Изведнъж тя се преви одве и от гърлото й се изтръгнаха нови ридания.
	Ким пак погледна Брайънт, който отново сви рамене. Инспекторката почака мълчаливо още минута, после кимна на партньора си.
	Той пристъпи към жената, която току-що беше признала, че е извършила убийство.
	— Рут Уилис, арестувам ви за убийството на Алан Харис. Имате право да мълчите, но всичко, което кажете, може да бъде…
	Ким излезе от къщата, преди Брайънт да довърши. Не тържествуваше, не се радваше на победата. Усещаше само спокойствие от факта, че е заловила човек, извършил престъпление, и в този смисъл си е свършила работата.
	Една жертва плюс един извършител беше равно на един разрешен случай.


>	Шестнайсет

	Минаваше полунощ, когато Ким влезе в гаража. Беше любимото й време: семействата на тихата й уличка спяха дълбоко, подготвяйки се за предстоящата работна седмица.
	Инспекторката включи айпода си и избра ноктюрните на Шопен. Пианото й помагаше по-леко да премине през малките часове на денонощието, когато тялото й настояваше за сън.
	Уди я беше напрегнал допълнително. След като беше изпратила другите от екипа да се прибират у дома, той се беше отбил до бюрото й, при това с дарове: сандвич и кафе.
	— Няма да ми хареса, нали, сър? — попита тя веднага.
	— От прокуратурата не искат да прибързват. Няма да я обвинят веднага. Искат доказателствен материал. Нямат намерение някой сръчен адвокат да я измъкне, като пледира временна невменяемост.
	— Но…
	— Трябва да играем на сигурно.
	— Възлагам го на Ууд и Досън още утре сутринта.
	Уди поклати глава.
	— Не. Искам ти лично да изпипаш нещата, Стоун.
	— О, сър, хайде стига…
	— Край на дебатите. Просто го свърши.
	Ким въздъхна дълбоко, като се постара да изрази възможно най-пълно вътрешната си съпротива срещу заповедта. Това не промени нищо, но поне беше сигурна, че е казала точно какво мисли по въпроса.
	Уди се усмихна.
	— О, за Бога, прибирай се и… прави, каквото там правиш, когато не си тук.
	И тя го беше послушала.
	Седна на пода сред мотоциклетните части и изръмжа от отвращение.
	Мразеше да „изпипва нещата“. Случаят беше приключен. Беше заловила лошия — всъщност, лошата — за по-малко от четирийсет и осем часа. От Рут бяха снети официални самопризнания, а сега прокуратурата искаше някой да им държи ръката, докато си свършат работата.
	Ким седна по турски и се зае да оглежда пръснатите части. Разполагаше с всичко необходимо, за да получи една класическа, красива британска машина. Трябваше само да разбере как точно да я сглоби.
	Час по-късно парченцата от пъзела все така стояха по местата си. Дълбоко в стомаха на Ким интуицията отказваше да миряса.
	Внезапно я осени неочаквана мисъл. Ким стана и започна да нахлузва ботушите си.
	Може би щеше да се окаже, че съвсем друг случай е причина за безсънието й.


>	Седемнайсет

	Ким слезе от мотоциклета и бутна високата до кръста й портичка на оградата. Къщите по цялата улица имаха еднакви обрасли алеи за автомобили и мънички морави отпред. Мнозина от обитателите на общински имоти на границата между Дъдли и Недъртън се бяха възползвали от правото на покупка и се бяха сдобили със собственост на много изгодна цена. Сред тях бяха и семейство Дън.
	Този път нямаше суетня, тропот на ботуши и влизане с гръм и трясък. Само Ким и ключовете от къщата.
	Инспекторката обходи жилището много по-бавно от миналия път. Вече нямаше закъде да бърза. Къщата беше преровена до основи и всичко, което би могло да има отношение към случая, беше отнесено. Във въздуха витаеше осезаема пустота. Сякаш обитателите й бяха заличени веднъж завинаги. По ъглите лежаха сбутани играчки и купчини детски книжки. На масата в кухнята стояха купички и кутия с мюсли. Извън насилието в този дом беше текъл нормален живот. Имало е периоди, когато сестричките са били просто две малки момиченца, нищо повече.
	После Ким стигна до дървената врата пред стълбите. Беше я впечатлил фактът, че при обиска бяха описали помещението долу като мазе. Но то не беше мазе. Ким беше виждала истински тесни мазета в къщите на някои от приемните семейства, с които беше живяла. Онези къщи се наричаха „гръб-с-гръб“ и бяха долепени една до друга в редове по двайсет. Домове, строени през Индустриалната революция от собствениците на съответната фабрика или мина, като всяка къща подслонявала до шест семейства. Мазетата бяха тесни ниши, широки колкото да влезе един човек. До тях се слизаше по две-три стъпала и служеха за съхранение на въглищата за отопление.
	Мазето на Дън беше съвсем различно. Цялата къща беше специално ремонтирана, за да се дострои под земята това широко помещение.
	Много мъже по света мечтаят за убежище — местенце само за тях. Градинска барака или допълнителна стая, в която да се занимават с хобито си или да играят компютърни игри. Ленард Дън обаче имал нужда от помещение, в което да изнасилва дъщерите си. Затова беше вложил време и пари за изграждането му, като с това си решение беше добавил към престъплението си допълнителен извратен щрих, който главата на Ким вече наистина не можеше да побере.
	Стаята долу беше празна, напълно изгубила зловещата си аура след отстраняването на доказателствения материал от нея. Пред очите на Ким обаче тя стоеше такава, каквато беше в деня на ареста. Гимнастическият дюшек, прожекторът, камерата. Не, немислимото зло, което беше вършено тук, се беше просмукало във въздуха и щеше да витае там завинаги.
	В далечния ъгъл беше останало само бюрото. Компютърът и дисковете бяха в управлението. Това бюро спокойно можеше да принадлежи на някой архитект или счетоводител: на човек, нуждаещ се от кътче, където да мисли, да се съсредоточава и да работи на спокойствие.
	Ким пристъпи до гардероба. Костюмите, които Дън беше използвал в извратените си игрички, също бяха отнесени.
	Криминалистите бяха избутали прожектора плътно до стената, за да не пречи на обиска и събирането на доказателства. Ким обаче си спомняше точно къде се намираше той, когато го видя за първи път: беше поставен точно зад камерата, за да осветява гимнастическия дюшек.
	В съзнанието на Ким мигом изпъкна образът на Дейзи, стъпила на дюшека и питаща татко си какво ще правят с треперещото си гласче.
	Инспекторката тръсна глава, за да прогони картината от ума си. Често й се искаше да има как да забрави завинаги много от нещата, които виждаше и чуваше в работата си, но спомените й не бяха филмова лента и нямаше как да бъдат изтрити.
	Обърна се пак към стълбите, все така, без да може точно да определи какво я беше привлякло отново към това помещение.
	Пое дълбоко въздух.
	— Иска ми се да му бях попречила по-рано, Дейзи — каза гласно и сянката на дланта й падна върху ключа на прожектора.
	В следващия момент ръката й застина неподвижно и пръстите й затрепериха.
	Бавно обърна глава и се втренчи в кръга светлина на пода. Нещо не се връзваше.
	Ким се върна крачка назад и съсредоточи цялото си внимание върху подозрението, което я беше гризало така безпощадно.
	— Мамка му, не — прошепна тя и се втурна нагоре по стълбите.


>	Осемнайсет

	Профуча през сградата на полицейското управление, неудържима като мотоциклета, който я беше докарал дотук и сега изстиваше вън на паркинга.
	Криминологичният отдел за работа с иззети видеоматериали се намираше на третия етаж.
	В тази част на управлението не се влизаше лесно. Ким натисна бутона за достъп, подпря се на стената и обърна очи към камерата за наблюдение, която се зае да провери лицето й в базата данни.
	Тъкмо когато посегна нетърпеливо за втори път към бутона, се чу познатото изщракване. Инспекторката дръпна вратата и влезе в междинното помещение. Вратата се затвори зад гърба й, докато Ким набираше личния си код на клавиатурата до следващата врата.
	Отделът се намираше в зала без прозорци, в която по двойки бяха подредени осем бюра. Единствената очевидна разлика между него и останалите офиси в управлението беше, че тук не се виждаше нито един лист хартия.
	В тази зала работеха криминалистите, които преглеждаха подробно всяка секунда иззет доказателствен видеоматериал, а при случаи като този на семейство Дън Ким не би се съгласила да поеме подобна задача дори и ако й предложеха всички японски мотоциклети на света.
	— Здрасти, Еди. До късно си на работа днес, а? — поздрави инспекторката и пристъпи към единственото заето бюро.
	Мъжът изопна рамене и се протегна: твърде много часове беше седял прегърбен над клавиатурата. Ким със сигурност чу как нещо в гръбнака му изпука.
	— Май и ти си така, началник?
	Ким многократно беше работила с Еди. Всичко у него беше някак средно: среден на ръст, средно пълен, средно блед, а жената на снимката на бюрото му не изпъкваше с особена привлекателност. Еди беше един с нищо незабележим човек.
	Но когато лявата му ръка се отпуснеше на клавиатурата, а дясната — върху мишката, възникваше някаква симбиоза: връзка между човека и машината, която беше направо радост за окото.
	— Ед, трябва да погледна пак една част от заснетото у Дън…
	Прекъсна я жужене. Още някой звънеше отвън.
	— Днес тук е като на Централна гара — отбеляза Еди и се обърна да погледне монитора на камерата в коридора.
	— Брайънт е — обясни Ким.
	Еди я стрелна с очи.
	— Ти какво, вече и екстрасенс ли стана?
	— Ами… не, аз му звъннах и го извиках да дойде.
	Еди простена, натисна бутона и отвори на сержанта.
	Той влезе, събличайки якето си в движение.
	— Виж, началник, знам, че едва издържаш, когато не сме заедно, но…
	— Не се ласкай! Просто живееш най-близо до управлението.
	— Хубаво де — сви рамене Брайънт и метна якето на най-близкото бюро.
	Еди се дръпна от компютъра и завъртя стола си, за да погледне двамата следователи. Помълча, зает да свива и отпуска схванатите от работа пръсти на дясната си ръка.
	— Е, колкото и да ми е приятно да си имам компания за нощната смяна, не виждам нито бира, нито пица, така че явно нищо няма да празнуваме.
	Ким се обърна към Брайънт.
	— Гледай колко бързо загря момчето! Вземи пример…
	— Ха-ха, много смешно, началник, а сега би ли ми казала защо се наложи да си прибера вечерята обратно в хладилника?
	— Еди, би ли пуснал дивидито със заглавие „Дейзи отива на плуване“?
	Криминалистът плъзна стола си обратно до бюрото и след секунда десктопът пред него се изпълни с папки, всяка със съответното име, дата и входящ номер.
	Ким видя колко са много и сърцето й се сви от болка.
	Пръстите на Еди се движеха по-бързо, отколкото можеше да ги следи погледът на инспекторката и изведнъж на монитора се появи разтрепераното осемгодишно момиченце.
	— Спри звука! — побърза да нареди Ким.
	Брайънт извърна глава и плъзна очи из залата, само и само да не гледа екрана.
	Ким изчака кадърът да се приближи и да покаже по-голям отрязък от мазето и се взря напрегнато в едно място зад гърба на момиченцето. Да, отлично си спомняше какво беше видяла още предния път, когато Досън пусна диска онази сутрин при ареста.
	Стомахът й се преобърна.
	— Еди, покажи ми снимките, които направихме при обиска.
	На екрана изникна нова директория. Еди отвори първата снимка и бавно започна да ги прехвърля една по една.
	— Стоп — обади се Ким на снимка номер девет.
	Снимката показваше мазето от същата гледна точка, от която го беше заснела и камерата на Дън във филма с Дейзи.
	— Можеш ли да сложиш двата кадъра един до друг?
	Еди подравни двете изображения: снимката от обиска и стопкадъра от филма с Дейзи.
	— Какво осветление използвахме онзи ден в мазето, Брайънт?
	Сержантът все още не можеше да събере сили да погледне към монитора.
	— Пуснахме прожектора, защото Досън не успя да намери ключа на лампата.
	Инспекторката кимна.
	— Значи двата кадъра са заснети при еднакви условия: без естествена светлина, при неподвижен източник.
	— Така излиза.
	— Добре, погледни сега — тя му махна да се приближи. — Виждаш ли тази черна сянка до гардероба?
	Сержантът кимна утвърдително.
	— Защо на нашата снимка я няма?
	Брайънт се взря внимателно, после бавно се извърна към Ким и погледите им се срещнаха.
	— Началник, това, което си мисля, ли ми казваш?
	Инспекторката пое дълбоко въздух, преди да отговори.
	— Да. Брайънт, докато Дън е снимал филма, в мазето е имало още някой.


>	Деветнайсет

	— Сериозно ли говориш, началник? — попита тихо Стейси.
	Утвърдително кимване.
	— Снощи проверихме видеоматериалите. Определено се вижда човешки силует — Ким посочи с брадичка Брайънт. — После двамата със сержанта се върнахме на място и направихме възстановка: снимахме повторно мястото при същото осветление със същата камера. Категорични сме, че при заснемането на филма от Дън в помещението е имало и втори човек.
	Досън ядно блъсна една от папките на бюрото си.
	— Дръж се като възрастен, Кев! — озъби се Ким.
	Детективът пламна и извърна очи.
	— Прощавай, началник.
	Ким се обърна към Стейси, която все още гледаше ядосано към Досън.
	— Разбери всичко за съседите на Ленард Дън, за членовете на семейството му, за всички хора, с които някога е работил, с които е разговарял или с които просто се е разминавал в автобуса. Искам да знам дали някой от тях е в Списъка — така наричаха в полицията националния регистър на сексуалните насилници.
	Първият сигнал за съмнение, че върху момиченцата Дън е упражнявано насилие, беше подаден от една грижовна и проницателна начална учителка. Фокусът на разследването обаче беше поставен само и единствено върху бащата, затова, когато го арестуваха, решиха, че случаят е приключен. Мамка му, сега трябваше да тръгнат на лов за втори извратен тип, явно замесен в историята.
	— Кев, искам да разпиташ повторно всички свидетели, особено съседите. Ако някой редовно е гостувал у семейство Дън, от другите къщи със сигурност са го забелязали. Ясно ли е?
	— Ами Уенди Дън? — обади се Брайънт.
	Ким поклати глава. Още не. Но и нейното време щеше да дойде.
	— Подозираш ли някого, началник? — попита Стейси.
	О, подозрения не липсваха, но инспекторката нямаше намерение да ги споделя на този етап.
	Вместо това се обърна към Брайънт.
	— Хайде, колега. Имаме да доизпипваме нещата.


>	Двайсет

	Алекс за пореден път прегледа новинарските сайтове, които беше запазила като „Любими“ в браузъра си. В момента трябваше да води задълбочен разговор с Рут Уилис и да получава от нея жизненоважна за експеримента информация, само дето тъпата кучка се беше оставила да я разкрият след няма и четирийсет и осем часа!
	Алекс не се съмняваше, че некомпетентните полицаи рано или късно щяха да се сетят за Рут в ролята й на заподозряна, но не беше преценила правилно времето. Или някой забележително интелигентен полицай се беше сетил за случая й, или глупачката беше оставила на местопрестъплението името и адреса си, заедно с бележка „Аз бях“.
	Терапевтката разчиташе, че ще разполага поне с няколко дни, за да извлече необходимата информация от пациентката. Господи, какво още трябваше да направи, да й нарисува картинка може би? При последната визуализация беше предоставила на нещастницата мотив, средство и възможност. Беше се надявала приносът на Рут към цялата история да включва поне минимален инстинкт за самосъхранение.
	Прехвърли отново сайтовете. Нищо ново. После се зае с обичайните си сутрешни проверки. Отвори фейсбук и въведе името „Сара Луис“. Двайсет минути по-късно беше влязла и проверила всички достъпни й социални мрежи. Отписа се от всички и въздъхна. Сара все още успешно се криеше нейде из виртуалното пространство, но нищо.
	Да държи Сара отново на мушка й носеше огромно удовлетворение. О, какво не би дала да види физиономията й сега! Зачуди се дали жалката къщичка в Хиксвил вече е обявена за продажба. Отвори сайта за недвижими имоти и го добави в „Любими“. Скоро, много скоро.
	Благодари на Бога за електронните технологии с пълната им анонимност. Ако човек знаеше къде да търси, можеше да намери всекиго, където и да се намира. Във виртуалното пространство нямаше сенки и тъмни ъгълчета.
	На вратата се звънна и Алекс хвърли поглед към часовника. За днес не беше записвала други пациенти. Цялото й внимание трябваше да бъде запазено за сеанса с Рут.
	Алекс отвори и застана очи в очи с една двойка: мъж и жена. Мъжът се усмихна. Алекс не отвърна на усмивката. Мамка му, точно това се беше надявала да избегне.
	— Доктор Торн, аз съм сержант Брайънт, а това е главен инспектор Стоун. Може ли да влезем?
	Пръстите на Алекс стиснаха здраво бравата, докато разглеждаше служебните им карти. После вдигна очи и премести поглед от единия към другия.
	— За какво става дума?
	— Няма да ви отнемем много време. Бихме желали да поговорим за една от вашите пациентки.
	— Разбира се. Заповядайте.
	Алекс ги въведе в кабинета си. Използва момента да ги огледа по-подробно и да ги прецени набързо. Мъжът беше прехвърлил средата на четирийсетте години, очевидно се поддържаше във форма, но не беше успял да избегне напълно характерното за средната възраст коремче. Кестенявата му коса сивееше на слепоочията, но беше подстригана професионално: спретнато и удобно. Лицето му беше открито и дружелюбно.
	Изражението на жената беше сериозно и мрачно. Косата й беше шокиращо къса и катраненочерна на цвят. От погледа й обаче Алекс направо остана без дъх. Нито следа от усмивка и сдържан маниер, зад които се долавяше непрогледна дълбина. От разстояние не беше възможно да се долови границата между цвета на ирисите и този на зениците й.
	Алекс с усилие откъсна поглед и се съсредоточи върху мъжа, чието поведение беше като отворена книга.
	— Е, детектив Брайънт, с какво мога да ви бъда полезна?
	— Рут Уилис е ваша пациентка, нали?
	Алекс вече се беше окопитила от изненадващото посещение и беше възвърнала напълно контрола над себе си.
	— Ще попитам още веднъж: за какво по-точно става дума? — отвърна тя, без нито да отрича, нито да потвърждава, че познава Рут.
	— В момента пациентката ви е задържана от полицията. Арестувана е за убийство. Родителите й ни дадоха вашето име.
	Алекс притисна длан към устата си: движение, което беше упражнявала многократно пред огледалото. Беше й отнело известно време да постигне баланс между калпавото изпълнение и мелодраматичното преиграване, но както и всички останали жестове в репертоара й, и този беше наблюдаван внимателно у другите, упражняван и прецизиран до съвършенство.
	Един от първите й практически уроци беше на погребението на баба й по бащина линия. В онзи сив октомврийски следобед Алекс беше петгодишна и стоеше изправена между родителите си.
	Омагьоса я искрената проява на чувства от страна на присъстващите. Приживе старицата миришеше ужасно и цялата й кожа беше нашарена с противни тъмни петна. Алекс беше искрено доволна, че старата коза си беше заминала.
	При церемонията обаче тя внимателно наблюдаваше лицата на наредените край гроба опечалени. Сведените очи, стоическото владеене на чувствата, прехапаните устни и — най-дразнещото от всичко — сълзите.
	В онзи ден Алекс гледа ли, гледа немигащо ковчега, втренчила очи в самотния бял лилиум на капака. Разбира се, не след дълго очите й започнаха да се насълзяват. Освен това беше забелязала, че раменете на най-разстроените гости потрепват. Тя добави и това движение към имитацията и внимателно го комбинира със сълзите.
	Тогава усети как баща й стисна утешително рамото й и, макар че ненавиждаше физическия контакт, изпита удовлетворение от наученото и след това използваше новопридобитите умения при всяка удобна възможност.
	Сега каталогът на емоциите, който държеше в съзнанието си, й подсказа, че правилната реакция на поднесената информация е шок.
	Ръцете й стиснаха ръба на писалището за опора.
	— Не, не може да бъде. Сигурно грешите.
	— Опасявам се, че няма грешка. Госпожица Уилис призна, че е извършила престъплението.
	Ама разбира се, че си е признала, тъпата кучка!
	— Но… кой… къде?
	Забеляза, че мъжът стрелна с очи жената. В отговор тя едва забележимо кимна. Изражението й обаче — това също не убягна на Алекс — остана непроменено. От тази инспекторка би излязъл страхотен играч на покер.
	— Намушкала е с нож мъж на име Алан Харис.
	Сержантът не добави нищо повече, защото знаеше, че Алекс веднага ще разбере за кого става въпрос.
	Алекс поклати глава и сведе очи към пода.
	— Съжалявам, но просто главата ми не го побира.
	— Разбира се, докторе. Не бързаме заникъде.
	Алекс помълча, за да подреди мислите си. Как можеше да обърне този разпит в своя полза? Като начало й трябваха още подробности. Тя се взря умолително в сержант Брайънт, на лицето й се изписа известно съмнение.
	— Може ли да ми разкажете какво точно се е случило?
	Брайънт се поколеба, но после кимна, като преди това не погледна към началничката си. Първоначалното предположение на Алекс беше правилно: полицаите бяха дошли при нея за информация и имаха нужда от сътрудничеството й.
	— Госпожица Уилис е причакала жертвата в или близо до тъмна алея и го е намушкала с кухненски нож. Най-вероятно фатална е била още първата рана.
	Значи е имало повече от една рана. Алекс затвори очи за момент, за да подбере по-мек израз на съмнение:
	— Господи, още не мога да повярвам.
	Нещата не се развиваха точно по план, но за да определи степента на успех в тази част от експеримента, Алекс се нуждаеше само от една-единствена среща с Рут — очи в очи. Приглади с треперещи пръсти кичур коса зад ухото си.
	— Мислех, че с нея постигаме напредък — очите й се местеха от единия детектив към другия. — Може ли да я видя? Сигурно е отчаяна.
	— Изключено, докторе — произнесе категорично жената.
	По дяволите, помисли си Алекс. Една среща би решила всички проблеми. Ако разполагаше с достатъчно време, сигурно можеше да обработи сержант Брайънт и да го накара да се съгласи, но явно инспектор Стоун водеше парада. Терапевтката беше готова да заложи беемвето си, че точно тази мрачна следователка е отговорна за скоростния арест на клетата Рут.
	— Може ли да ви зададем няколко въпроса?
	Алекс отново насочи вниманието си към мъжа.
	— Моля ви, питайте, каквото пожелаете, но аз ще дам само онези отговори, които ми позволява професионалната етика.
	Тя смекчи последните си думи с едва забележима усмивка, предназначена само за сержанта.
	Той извади тефтерчето си.
	— Бихте ли ни казали от колко време госпожица Уилис беше ваша пациентка?
	— Рут започна да идва при мен преди около три месеца.
	Детективът сбърчи чело.
	— О, значи доста време след изнасилването. Какво я е накарало изведнъж да потърси помощ?
	— Съдебна заповед, издадена след неин опит за самоубийство. Често срещана реакция при жертви на изнасилване.
	— Приемаше ли госпожица Уилис някакви лекарства?
	Алекс поклати отрицателно глава. Предпочиташе субектите в експеримента й да вземат решения на трезва глава.
	— Не, преди време личният й лекар й изписвал различни антидепресанти, които тушираха тревогите й с променлив ефект, така че с нея заедно поработихме върху тази й зависимост и я прекратихме. Намирам, че други методи дават далеч по-добри резултати при жертвите на изнасилване.
	— Например?
	— Когнитивното реконструиране.
	— И как се повлия госпожица Уилис от лечението при вас?
	Алекс поклати глава.
	— Не мога да разкривам подробности от лечението на пациента. Тази информация е поверителна, но мога да ви разкажа какво е принципно характерно за жертвите на изнасилване. Следите ли мисълта ми?
	Сержант Брайънт кимна с разбиране. Инспекторката се беше настанила без покана на пациентския стол, кръстосала дългите си крака. Явно се чувстваше или напълно спокойна, или отегчена до смърт.
	— Очевидно знаете подробностите около случая, така че сте наясно колко ужасяващо е било нападението над Рут. Жертвите на изнасилване страдат от редица посттравматични ефекти, основен сред които е чувството за вина. Жертвата може да смята, че е заслужила нападението или защото някак си го е предизвикала с поведението си, или защото някаква личностна черта в характера й обуславя подобна атака. Често жертвата предполага, че е трябвало да съумее да избегне нападението и в много случаи вини самата себе си. Самообвинението пък води след себе си срам от инцидента. Срамът е много по-разрушително чувство, отколкото хората предполагат. Жертвите на изнасилване често се изолират напълно от предишния си живот, от приятелите, от семейството си, но най-страшната последица от срама е, че той подхранва чувството на гняв и агресията.
	Алекс замълча, за да даде възможност на посетителите да зададат евентуално възникнали въпроси.
	— Срамът е свързан по специфичен начин с гнева. Когато жертвите чувстват едновременно срам и гняв, това ги мотивира да търсят отмъщение.
	— Рут беше ли приела, че случилото се не е било по нейна вина?
	— Рут беше готова да обмисли възможността, че вината за случилото се не е била изцяло нейна.
	На Алекс й беше приятно да разказва за субект, за когото знае толкова много, но в същото време си даваше сметка, че инспектор Стоун внимателно разглежда кабинета: преценява дипломите на стената, гледа снимката на писалището, която — от позицията на пациентския стол — беше точно пред очите й.
	— Бихте ли ми обяснили какво представлява лечението, което споменахте?
	— Когнитивното реконструиране включва четири стъпки. Първата е идентифициране на проблематичните когнитивни схеми, наречени още автоматични мисли, които представляват дисфункционални или негативни начини, по които субектът определя самия себе си, света като цяло или бъдещето си. Втората стъпка е дефинирането на конкретното когнитивно изкривяване във всяка отделна автоматична мисъл. Следва рационален анализ на автоматичните мисли и — на края — създаване на механизъм за рационална съпротива и блокиране на автоматичните мисли.
	— Звучи сложно.
	Алекс се усмихна, преценила, че следващото й оръжие ще бъде очарованието.
	— Всъщност не е чак толкова сложно. Употребих някои по-завъртени думички, за да ви впечатля. Накратко, това е метод за трениране на съзнанието да дава адекватен отпор на разрушителните мисли.
	— Помагаше ли този метод на госпожица Уилис?
	И още как, стига да го бях използвала при лечението й, помисли Алекс. Щеше да й помогне много да преодолее травмата от изнасилването и да продължи живота си, но така Алекс щеше да саботира собствения си експеримент.
	— Струваше ми се, че се влияе добре от него.
	Вниманието на Алекс беше привлечено от следователката, която в момента ровеше нещо в телефона си. Не си даваше дори труд да слуша, при положение че Алекс така щедро споделяше професионалния си опит!
	— Дали някой аспект от лечението, което описахте, е могъл да окаже такова въздействие на Рут, че да я провокира да извърши престъплението срещу Алан Харис?
	Алекс поклати отрицателно глава.
	— Методът се фокусира върху мислите на жертвата за самата нея в опит да промени отрицателните модели в тях, а не насочва вниманието й към травмата и насилника.
	— Споделяла ли е госпожица Уилис с вас нещо, с което да ви е намекнала за намеренията си?
	Алекс прецени, че е дала достатъчно безплатна информация. Ако искат повече, да идат да учат и те десет години или да й платят.
	— Боя се, че не мога да споделя повече от разговорите ни по време на сеансите.
	— Разследваме убийство, докторе.
	— И разполагате със самопризнанието на извършителя, така че в момента аз не преча на разследването.
	Брайънт се усмихна, признавайки правотата й.
	Алекс отвърна на усмивката му.
	— А, и още нещо. Ако се свързвах с вас всеки път, когато някой пациент споделя с мен фантазиите си, това щеше да навреди непоправимо на репутацията ми.
	Брайънт се прокашля. Да, сега Алекс определено се забавляваше. Мъжете бяха толкова по-лесни за манипулиране: елементарни, суетни същества!
	Алекс сниши глас до тих шепот, сякаш в стаята бяха само тя и сержантът. Дотук отношенията им бяха строго едностранни, но сега терапевтката възнамеряваше да поиска заплащане за услугите си.
	— Бихте ли ми казали поне как е горкото момиче?
	Брайънт се поколеба.
	— Опасявам се, че не е много добре. По всичко личи, че приживе нападателят й искрено се е разкаял за онова, което й е причинил.
	Алекс цялата се стегна, предвкусвайки онова, което щеше да чуе.
	— О, не, сигурно се е почувствала ужасно!
	Брайънт кимна.
	— Съсипана е от чувство за вина. Явно не е и допускала подобен развой на нещата. Отнела е живота му, защото в нейните очи той е бил чудовището, което я е изнасилило, а не измъчван от угризения човек, който дълбоко съжалява за постъпките си.
	Алекс усети как я изпълва изпепеляваща ярост. Ако беше сама, щеше да троши и да хвърля през прозореца. Шибаната глупачка се чувствала виновна, задето пречукала копелето! Чувствала била угризения, защото светила маслото на шибания звяр, който я изнасилил брутално, пребил я и я зарязал да умре като куче!
	Ловко скри гнева си зад невинна усмивка. Рут се беше оказала страшно разочарование. Беше възлагала такива надежди на този субект, а той всъщност бил жалък до слабоумие! На Алекс й се прищя Рут да беше тук, за да може лично да й извие врата!
	— Докторе, бихме искали да научим повече за психическото състояние на Рут по времето, когато е извършила убийството.
	Такава значи била причината за посещението им! Явно затова и на Рут още не беше повдигнато официално обвинение. Детективите се презастраховаха, в случай че защитата реши да пледира невменяемост. Искаха обвинението им да издържи в съда.
	— Това е много трудно да се определи. В деня преди убийството не сме имали сеанс, така че…
	— Готова ли сте въпреки това да свидетелствате в полза на Рут Уилис и да заявите в съда, че не е била на себе си, когато е извършила убийството?
	— Несериозно е да се смята, че Рут е невменяема, само защото е посещавала психотерапевт.
	— Това не е отговор на въпроса ми, докторе.
	Разбира се, че не беше отговор на въпроса. Алекс просто нагнетяваше допълнително напрежението и се опитваше да им внуши, че я поставят в много трудно положение. Жената следовател отново дори не вдигна очи да я погледне.
	— Нарочно не ви отговарям недвусмислено. Вижте, макар и отскоро, с Рут се познаваме добре и по време на сеансите помежду ни се установи разбирателство. С други думи, тя ми има доверие.
	— Но ние трябва да разберем мотивите й малко по-добре, преди да продължим с разследването.
	Алекс си даде ясна сметка, че следващите й думи щяха да предопределят живота на Рут оттук нататък. Ако по силата на професионалния си опит кажеше, че по време на убийството момичето не е съзнавало какво върши поради състояние на невменяемост или друга временна психоза, прокуратурата най-вероятно щеше да обвини Рут в непредумишлено убийство, само и само да си осигури осъдителна присъда.
	От следващите думи на Алекс зависеше дали Рут щеше да лежи от пет до осем години или до живот.
	— Не, не мога с чиста съвест да твърдя, че Рут Уилис е била невменяема.
	Леле, как само мразеше разочарованията!
	Това вече наистина привлече вниманието на следователите. И на двамата. Специално Брайънт направо се ободри.
	— Докторе, имате ли готовност да свидетелствате в съда в полза на обвинението?
	Алекс помълча повече от минута: престори се, че се разкъсва между лоялността към пациентката си и почтеното изпълнение на гражданския си дълг.
	После дълбоко въздъхна.
	— Само ако е абсолютно необходимо.
	На ти, Рут! Тъпкано ще ти го върна.
	Брайънт погледна отново началничката си, после протегна ръка към Алекс.
	— Благодаря ви за отделеното време, доктор Торн. Много ни помогнахте.
	Алекс кимна мълчаливо, сякаш все още потънала във вътрешни противоречия.
	Брайънт тръгна към вратата, а инспекторката стана и го последва. На прага обаче спря и се обърна. После проговори за втори път, откакто беше дошла. Гласът й беше нисък, равен и твърд.
	— Още една дума, доктор Торн. Малко съм изненадана, че при вашия опит, дългогодишната ви практика и толкова месеци, прекарани с пациентката, така и не сте доловили накъде отиват нещата.
	Алекс срещна немигащия поглед на инспекторката: лъхна я такава ледена непоколебимост, че по гърба й пропълзя тръпка от вълнение. Двете останаха втренчени една в друга за минута, после инспектор Стоун сви рамене и излезе.
	Вратата се затвори след следователите и Алекс остана сама в кабинета. Гневът още не я беше напуснал, но определено се чувстваше и заинтригувана. О, тя не беше от хората, които бягат от предизвикателства!
	В главата й бавно започна да се оформя план и устните й се извиха в усмивка. Така е в живота: затвори ли се една врата, неизменно се отваря друга.


>	Двайсет и едно

	Входната врата се отвори и Шейн Прайс се дръпна крачка назад. От сградата излязоха мъж и жена и се качиха в един фолксваген.
	Въпреки изгарящата го ярост Шейн усети как сърцето му заби учестено, когато я мерна на прага, преди да хлопне вратата зад гърба на посетителите. Дори гневът му се укроти за миг, щом съзнанието му за пореден път се изпълни със съвършенството й.
	Заляха го неудържими чувства. Мразеше я, обичаше я, имаше нужда от нея.
	Сред емоциите му нямаше и следа от сексуално желание. Не беше чувствал нищо подобно към никого през целия си живот. Способността му да желае и да се усеща сексуално привлечен беше насилствено унищожена у него още пред много години.
	Онова, по което копнееше, беше нейното съвършенство, нейната непоквареност. Беше толкова чиста. От прекараното време заедно Шейн знаеше, че тя ухае на кокос и на жасминов шампоан. Ноктите й бяха без лак, но с безупречен маникюр. Дрехите й бяха нови и чисти.
	Що се отнася до него, дрехите на гърба му бяха същите, с които беше напуснал „Хардуик Хаус“ посред нощ. Светлосините джинси бяха вкоравени от мръсотия. По коленете им имаше кал: беше се наложило да „поработи“ в алеята зад една запусната бинго зала в Крадли Хийт. Никога не вземаше повече от пет лири за услугата: колкото да може да си купи нещо за ядене.
	Но изцапаните дрехи не го притесняваха. Измъчваше го мръсотията вътре в него. Покварата на миналото беше омърсила всяка клетка от съществото му. Шейн често си представяше как разглобява тялото си на части и измива всяка една от тях с топла вода и сапун. Търкаше ли, търкаше, а после ги сглобяваше обратно, блестящи от чистота.
	Но Алекс му беше отнела и тази надежда. Никога нямаше да се освободи от спомените как членът на чичо му пулсира дълбоко в тялото му. Нямаше да изчезне и погнусата, когато си спомнеше как мъжът галеше косата му, как мърмореше окуражително в ухото му, докато го насилваше. Прошепнатите мили думи бяха по-страшни от самото изнасилване.
	Момчето усети как в гърлото му се надига жлъчка. Дръпна се още назад, сви в една пряка, преви се и избълва на тротоара спечелената с толкова усилия вечеря от Макдоналдс.
	Изпепеляваща ярост се върна в гърдите му с такава сила, че малко остана да го събори на земята. Преди последния разговор с Алекс той все пак хранеше плах лъч надежда, че някога може да бъде пречистен от покварата. Че някой ще намери начин да изстърже някак мръсотията от него.
	Но разговорът им онази вечер му беше отнел и тази мечта. Алекс му беше отнела всичко и сега трябваше да си плати.
	Шейн изтри уста с ръкава на якето. Знаеше как да влезе. Тесничкото прозорче на банята никога не се затваряше.
	Беше сигурен, че може да се провре през малкия процеп. Като дете беше развил до съвършенство умението да се свира в тесни пространства. Докато се криеше.
	В момента, в който тя излезеше, Шейн щеше да проникне в дома й: там, където тя се чувстваше в безопасност. И щеше да я чака да се върне.


>	Двайсет и две

	— О, я стига, Брайънт. Защо ще се съгласява да свидетелства срещу собствената си пациентка? — попита Ким, когато се върнаха в управлението.
	Брайънт сви рамене и отвори кутията с обяда си. Огледа внимателно съдържанието й, макар че то всеки ден беше все едно и също: ябълка, сандвич с шунка и кашкавал и подсладено кисело мляко.
	— Сигурно я загриза съвестта.
	Ким премълча. Досещаше се, че сержантът е покорен от елегантната, привлекателна жена с подкупваща усмивка. Дори Ким не можеше да отрече, че личността на терапевтката излъчваше определено очарование, но положително нещо у нея не беше наред. С Брайънт я бяха посетили в качеството й на специалист, с цел да съберат още информация за задържаното момиче. В края на краищата се бяха сдобили с тази информация, но Ким не можеше да се отърве от усещането, че бяха получили повече, отколкото бяха поискали.
	Също така Ким ясно беше почувствала, че вроденият й инстинкт да долавя емоциите на човека срещу себе си блокира в секундата, в която влязоха в кабинета на доктор Тори. По ирония на съдбата въпреки собствената си емоционална студенина Ким беше изключително възприемчива към емоциите на околните, но в присъствието на Алекс просто не беше доловила нищо. Никакви чувства.
	— Божичко, началник, какво те тревожи? Жената отговори на въпросите и се съгласи да свидетелства. Браво на нас, справихме се.
	— А красотата и флиртаджийските усмивчици изобщо не ти повлияха, така ли?
	— Ни най-малко — Брайънт държеше сандвич в едната си ръка и химикалка в другата. — Вярно, хубава жена е, малко кльощава за моя вкус, но, доколкото знам, да бъдеш красив не е противозаконно. Искам да кажа, като цяло ми се стори, че си разбира от работата. Тия дипломи на стената човек не може да си ги разпечата от Интернет.
	— Не казвам, че ни мами…
	Брайънт захвърли химикалката.
	— А какво казваш? Докторката ни каза всичко, което искахме да чуем. Вече знаем, че Рут Уилис не е убила в състояние на временна невменяемост и от прокуратурата ще ни бъдат вечно признателни. Случаят е желязно подсигурен. Презастраховани сме отвсякъде и аз просто не виждам проблем.
	Ким потърка брадичката си. Сержантът беше напълно прав, но дълбоко в корема й интуицията продължаваше да я гризе.
	— И защо я захапа така на излизане? — попита Брайънт.
	— Просто отбелязах един факт.
	— Тя е лекар, не Господ. Откъде би могла да знае какви ще ги натвори Рут?
	Ким виждаше как раздразнението се отразяваше и на външния вид на сержанта: сакото му стоеше накриво, вратовръзката му беше разхлабена, а най-горното копче на ризата — разкопчано.
	Но това не я спря.
	— Тя е психиатър. Експерт по начините, по които работи съзнанието. Все е трябвало да се досети, че е възможно Рут в определен момент да потърси отмъщение, не мислиш ли?
	Брайънт дояде първия сандвич и си изтри устата.
	— Не, не смятам. Поръчаха ни да съберем информация за нуждите на обвинението. Още отначало ти беше убедена, че убийството е предумишлено. Разследването потвърди, че си права, но ти не мирясваш и продължаваш да подозираш в някакви черни задни мисли всеки, който иска да помогне. Не всички хора са лицемерни и зли, началник — сержантът въздъхна дълбоко. — Слизам до кафенето да взема нещо за пиене.
	Когато Брайънт се върна, нещата между него и Ким вече бяха изгладени. Както винаги.
	Междувременно инспекторката реши на първо време да се задоволи с едно търсене в Гугъл. Въведе пълното име на терапевтката и в отговор получи дванайсет препратки. Започна от най-горната.
	Десет минути по-късно беше посетила уебсайта на терапевтичната практика на доктор Торн и беше научила що за статии беше писала и публикувала Алекс. Освен това се запозна с благотворителните каузи, в които беше ангажирана терапевтката, разгледа и сайтовете, в които тя предлагаше безплатни онлайн сеанси.
	Когато Брайънт се върна, Ким вече си беше дала сметка, че той е напълно прав. Търсенето в мрежата не беше довело до нищо. Трябваше да спре да мисли за доктор Александра Торн.
	Засега.


>	Двайсет и три

	Ким слезе от мотора, свали каската и се опита да остави последните думи на Уди в нея, но те продължиха да звучат в ушите й. При никакви обстоятелства да не се опитва да осъществи връзка с момиченцата на Дън, нито да разговаря с тях. Ако не я лъжеше паметта, не се беше съгласила с това условие. Поне не открито. Така че, в интерес на истината, не беше поела задължението да го спазва.
	Дори на Брайънт не беше казала къде отива. Днес бяха спорили достатъчно.
	„Фордам Хаус“ беше нова сграда, построена от западната страна на Виктория Парк в Типтън. Записан в „Книгата на Страшния съд“* под името Тибинтън, Типтън беше един от най-силно индустриализираните градове в Черните земи. Някога го наричали „Мидландската Венеция“ заради многото му канали. Но, както и в много други градове в областта, през осемдесетте години на двайсети век много от фабриките в Типтън бяха затворили и на тяхно място бяха построени жилищни квартали.
	[* Запис на голямото преброяване проведено в Англия през 1086 г., по заповед на Уилям Завоевателя; регистърът е наречен така поради идеята за окончателност на резултатите. — Б.р.]
	Във „Фордам Хаус“ се влизаше през широка остъклена веранда, над която с простички черни букви, очертани със златно, беше изписано името на институцията. Ким знаеше, че в нея се полагат грижи за жертви на сексуално насилие, докато се изчаква властите да решат по-нататъшната им съдба. Децата тук или биваха прехвърляни дългосрочно в приемно семейство, или се връщаха при родител или друг член от семейството си. Настаняването им във „Фордам Хаус“ беше временно и продължителността на престоя варираше от няколко дни до няколко месеца. Социалните трябваше да решат дали момиченцата Дън да бъдат върнати при майка си и кога да стане това.
	Щом влезе в сградата, Ким веднага забеляза колко различна е „Фордам Хаус“ от другите подобни институции, които беше посещавала. Стъклата на предната веранда пропускаха цялата слънчева светлина във фоайето.
	На голяма коркова дъска бяха набодени детски рисунки, но броят им беше толкова голям, че отдавна бяха прелели по цялата стена.
	Зад бюрото на рецепцията следваше висока до кръста стъклена преграда, а зад нея — офис. В него една жена търсеше нещо в най-долното чекмедже на висока кантонерка.
	Ким натисна червения бутон на плота на рецепцията: бутонът представляваше нослето на едно усмихнато личице.
	Жената до кантонерката направо подскочи и се обърна към посетителката.
	Ким показа отдалеч служебната си карта.
	Предположи, че жената в офиса е трийсетинагодишна. Сутринта косата й сигурно е била прибрана в спретнат кок, но сега беше порядъчно разрошена. Стегнатата й фигура беше облечена в светлосини дънки, зелена тениска и смъкната от лявото й рамо жилетка.
	Жената огледа служебната карта и излезе от офиса. Последва жужене на бутони за отключване и минута по-късно служителката се изправи пред Ким.
	— С какво да ви помогна?
	— Аз съм главен инспектор Ким Стоун. Бих желала да разговарям със сестричките от семейство Дън.
	— Приятно ми е, аз съм Илейн. Съжалявам, но това е невъзможно.
	Тонът на жената беше дружелюбен, но категоричен.
	Ким с неудоволствие си припомни, че не можеше да разчита на Брайънт с неговите безупречни маниери. Опита се да си представи как би се справил той в тази ситуация.
	— Разбирам, че това едва ли е по правилата, но наистина трябва да разменя няколко думи с тях… Моля ви.
	Илейн поклати отрицателно глава.
	— Съжалявам, но не мога да допусна да…
	— Мога ли да разговарям с някой друг от управата? — прекъсна я Ким. Мамка му, нали пробва с добро!
	Илейн погледна към офиса, където сега седеше един мъж.
	Младата жена допря два пръста до устните си в знак, че излиза да изпуши една цигара и мъжът кимна.
	— Елате с мен — рече Илейн и тръгна към изхода. Ким я последва. Двете заобиколиха сградата и спряха от едната й страна, така че никой да не ги вижда от главния вход.
	Илейн извади цигари и запалка от джоба на жилетката си и запали.
	Ким облегна гръб на стената.
	— Виж, знам, че е напълно нередно, но имаме ново развитие по случая. Наистина трябва да говоря с децата… или поне с едното от тях.
	— И двете са безкрайно раними. Не сте обучена…
	— О, хайде стига, Илейн, помогни ми! Не ме принуждавай да тръгвам по каналния ред, където накрая някакъв превзет психолог, дето се е хванал за буквата на правилника, ще ми каже, че нямам право да разговарям с момичетата.
	Илейн се усмихна.
	— Какъв ти канален ред! Превзетият психолог, дето се е хванал за буквата на правилника, съм аз и ти казвам, че нямаш право да разговаряш с момичетата.
	Мамка му, помисли Ким. Лоша работа.
	После реши да следва единствената тактика, която познаваше наистина добре. Честността.
	— Добре, ето каква е работата. Не смятам, че Ленард Дън е бил сам в издевателствата. Мисля, че докато е правил филмите с децата, в стаята е присъствал и друг човек.
	Илейн затвори очи.
	— Ооо… ужас…
	— Искам да докопам тоя човек, Илейн. Искам го, независимо дали само е гледал или — още по-лошо — участвал.
	Илейн дръпна от цигарата.
	— Нито едно от децата все още не е споделило кой знае какви подробности. От дъжд на вятър чувам по някое „да“ или „не“, но трябва въпросът да е правилно формулиран, иначе си мълчат.
	Да, Ким беше наясно. Насилниците напипват най-уязвимото място на жертвата и го използват за заплахи, с цел да си гарантират пълното й мълчание. Физическата раздяла с насилника не премахва страха от него. С каквото и да ги е заплашвал баща им, децата нямаше скоро да забравят думите му.
	Всъщност наличието поне на едносрични отговори не беше лош вариант. За младото наивно съзнание „да“ и „не“ бяха начин за избягване на опасността от това да сподели цялата истина.
	— Е, ще мога ли да поговоря с тях?
	Илейн дръпна за последно от цигарата и поклати съчувствено глава.
	— Един фас време не покрива четири години обучение. Съжалявам, отговорът е „не“.
	— Господи, не ме ли чу какво ти обясних?
	— Чух всичко и не по-малко от теб искам всички замесени да бъдат арестувани.
	Ким погледна младата жена в очите и й повярва. Собствената й работа беше тежка, но дори не можеше да си представи как издържаше Илейн. Психоложката получаваше заплата, за да извлича информация от травмираните детски съзнания. Свършеше ли си добре работата, научаваше неописуемо зловещи истории. Страхотна сделка, няма що.
	Този път Ким се пребори със себе си и си замълча.
	— Аз ще разговарям с момичетата. Ти може да присъстваш, но ако се намесиш по какъвто и да било начин, ще прекратя сеанса веднага. Ясно ли е?
	Не беше най-доброто предложение. Ким искаше да зададе въпросите си по своя си начин, но усети, че на повече не може да се надява.
	— Добре, ясно.
	— Хубаво. Кажи ми сега има ли нещо конкретно, което желаеш да ги попитам.
	Ким кимна и без колебание отвърна:
	— Да. Искам да ги попиташ дали другият човек, присъствал в стаята при снимането на филмите, е била майка им.


>	Двайсет и четири

	Ким с удоволствие забеляза, че момиченцата са настанени заедно. Подозираше, че до дни ще ги върнат на майката. Ако от Уенди Дън бъдеше свалено всяко подозрение за съучастие в престъплението, решението за възстановяването на семейството щеше да се вземе незабавно.
	Стаичката на децата беше малка, но имаше място за две самостоятелни легла, разделени от едно нощно шкафче. Гардеробче и тоалетка допълваха мебелировката. Ким намери стаята за значително по-приветлива от тези, в които тя лично беше настанявана като дете. Тогава всички елементи по мебелировката и украсата се свеждаха до функционалност и нищо повече.
	Тук белите стени бяха изрисувани надлъж с червени и зелени бръшлянови листа, а по чаршафите и калъфките пъстрееха различни герои на Дисни.
	Момиченцата седяха на пода между двете легла. И двете бяха облечени в гащеризончета-маски. Дейзи беше далматинче, а Луиза — бухалче. Въздухът ухаеше на сапун и шампоан от измитите им косички.
	Внезапно сърцето на Ким се сви от болка. Дейзи забавляваше сестричката си с едно обуто в шорти плюшено мече и, миг преди да забележи гостенките, на лицето й бяха изписани вълнение и радост.
	Щом видя двете жени обаче, тя се затвори обратно в себе си и изражението й стана сериозно. Ким я разбираше отлично. Колкото и ужасен да беше животът на Дейзи, той й беше познат. Колкото и да се страхуваше от хората в дома си, те не й бяха чужди. Доскоро в съществуването й имаше константи: майка й, приятелките й, играчките й. А сега мястото на всички тези неща беше заето от непознати хора и техните безкрайни въпроси, които непрекъснато я връщаха към най-болезнените спомени.
	Ким усети вина, че се налага да им причини още болка.
	— Здравейте, момичета, на какво играете? — попита Илейн и също се настани на пода.
	Ким забеляза, че психоложката седна близо до децата, но не прекалено близо. Разстоянието между двете деца беше по-малко, отколкото между нея и тях, като така Илейн твърдо се поставяше вън от техния кръг и им показваше, че присъствието й не представлява заплаха.
	Ким остана на прага. Дейзи се втренчи изпитателно в нея.
	— Тази дама ми е приятелка. Престорете се, че я няма. Тя няма да ви пита нищо, нито ще ви кара да се чувствате неудобно.
	Дейзи откъсна очи от непознатата гостенка, но си личеше, че не е убедена. И с право, помисли си Ким.
	— Дейзи, ако ми позволиш, бих искала да ти задам няколко въпроса.
	Дейзи погледна сестричката си, която местеше очи между двете посетителки.
	— Мила, искам сега да си помислиш за онези пъти, когато сте били долу.
	Ким забеляза, че Илейн не назовава изрично мазето, нито използва думи, които да принудят детето да си спомня каквото и да било. Дейзи беше свободна сама да се върне в миналото.
	Детето яростно замига, но не продума. Ръчичката й здраво стискаше мечето.
	— Мила, тогава имаше ли още някой в стаята с вас?
	Дейзи стрелна с очи сестричето си, но отново не отговори.
	— Мила, мама слизала ли е някога с вас в мазето?
	Отново поглед към по-малката сестричка.
	Мамка му, досети се Ким, с това я е заплашвал! Копелето й е казал, че ако разкаже истината на някого, ще направи нещо лошо на сестра й. Дейзи все още се боеше от тази заплаха. По-голямата сестричка защитаваше по-малката. Ким я разбираше по-добре от всеки друг. Макар по-голяма само с няколко минути от Майки, тя беше готова да го защитава с цената на живота си.
	Почувства как всяка надежда я напуска. Нищо чудно, че момиченцето не искаше да говори, а и Ким изгуби всякакво желание да я притиска повече. Тя пристъпи напред и посегна да докосне рамото на Илейн. Край. Нямаше намерение да наранява повече това дете.
	Преди обаче Ким да успее да даде знак да приключват, Дейзи се обърна и се втренчи от упор в нея. Инспекторката застина на място.
	Очите на детето умоляваха, но устничките му бяха здраво стиснати. Дейзи се опитваше да й каже нещо.
	Ким огледа детето от глава до пети и прозря колко простичка беше всъщност истината.
	Усмихна се на момиченцето и кимна. Бяха се разбрали.
	Заговори възможно най-нежно.
	— Илейн, попитай я отново.
	Илейн я погледна през рамо.
	— Моля те.
	Илейн се обърна отново към Дейзи, която гледаше право пред себе си.
	— Дейзи, мама слизала ли е в мазето с вас?
	Главичката на плюшеното мече се завъртя отрицателно.
	— Дейзи, когато с татко ти сте били в мазето, с вас имало ли е друг мъж?
	Мечето кимна утвърдително.
	— Дейзи, ти познаваше ли този мъж?
	Ким затаи дъх.
	А мечето отговори: „Да“.


>	Двайсет и пет

	Щом видя, че черният фолксваген зави по пряката, извеждаща на Уърдсли Роуд, Алекс запали беемвето. Беглите й наблюдения над обекта я бяха уверили, че инспекторката е неомъжена и няма деца. Още от първата среща беше разбрала, че жената носи дълбока психическа травма, и макар това само по себе си да беше интригуващо, Алекс имаше нужда от още информация.
	Инспекторката представляваше приятно разнообразие, докато терапевтката чакаше новини от Бари. Не се съмняваше, че скоро ще ги получи.
	Пусна две коли между себе си и фолксвагена, за да не рискува да я забележат.
	Беше научила всичко необходимо за професионалния живот на инспекторката. Кимбърли Стоун беше блестящ детектив и я бяха повишили бързо. Имаше на сметката си необичайно висок процент успешно разрешени случаи и въпреки че й липсваха социални умения, се радваше на дълбоко уважение.
	Не, на Алекс й трябваше друг тип информация и тъй като обектът никога нямаше да дойде при нея доброволно, се налагаше да подходи творчески. Единственият начин да продължи да изследва обекта беше като проследи инспекторката в днешния съботен следобед, за да види с очите си какво прави тя във времето, в което не играе ролята на супер ефективен детектив в полицията. А проследяването я доведе до един цветарски магазин на Олд Хил.
	Алекс с интерес загледа как Ким излиза от магазина с букет лилии и карамфили. При срещата им й се беше сторило, че инспекторката не е от хората, които обичат да подаряват цветя.
	Двете места, където цветята биха могли да свършат работа на Ким, бяха малката болница наблизо и гробището на Поук Лейн. Да, случайна среща беше много по-лесно да се инсценира тъкмо на гробището.
	Сякаш по заповед на Алекс, фолксвагенът влезе в гробището през входа срещу канала. Алекс сви в по-предния вход и пое към болницата, за да увеличи разстоянието между себе си и инспекторката.
	Заобиколи паркинга на болницата и излезе от другата му страна. Пое бавно обратно по улицата покрай гробището, докато видя паркирания фолксваген.
	Спря вън от оградата и влезе пеша, като веднага зърна облечената в черно фигура на Ким да се изкачва нагоре по хълма. Алекс хвърли поглед наоколо и си набеляза един ред надгробни камъни, който се намираше между мястото, към което се беше запътила инспекторката, и фолксвагена. Идеално. Тръгнеше ли да се връща към колата си, Ким задължително щеше да мине оттук.
	Алекс избра случаен гроб и застана пред него. Пред черния мрамор на плочата нямаше цветя: знак, че едва ли ще й се наложи да се обяснява с истински роднини, дошли да почетат онзи, който лежеше тук.
	Нямаше как, Ким Стоун я интригуваше непреодолимо. В черните, сякаш вампирски очи на инспекторката се четеше някаква откъснатост от света. Често пъти Алекс беше в състояние да очертае характеристиките на нечия личност още от пръв поглед. Имаше набито око за най-дребните детайли при невербалната комуникация: качество, което й беше от огромна полза в случая, защото при първата им среща инспекторката беше казала буквално пет думи. Терапевтката не беше успяла да навлезе в дълбочина при наблюденията си, но едно беше сигурно: толкова резервиран човек със сигурност беше преживял травма и емоционална болка, а травмираните хора силно интересуваха Алекс.
	Знаеше, че трябва да вложи всичките си умения за манипулация, за да се справи с проницателността и интелекта, които беше доловила у инспекторката, но също така знаеше, че рано или късно ще я победи. Винаги побеждаваше.
	Фигурата в черно тръгна обратно към изхода и Алекс задейства плана си. Наведе се и пъхна малко камъче в дясната си обувка. Прецени внимателно кога да излезе от редицата гробове, закуцука нагоре по хълма и пресрещна инспекторката на средата на пътя. Реши да рискува и продължи напред, без да се оглежда.
	— Доктор Торн?
	Алекс вдигна глава и се поколеба за момент, преструвайки се, че се затруднява да разпознае жената, която така неочаквано я откъсва от дълбокия размисъл.
	— Ама разбира се, главен инспектор Стоун — отвърна тя на поздрава и протегна ръка.
	Тъмнокосата жена отвърна на ръкостискането, но побърза да дръпне дланта си.
	— Как е Рут? Ако мога да попитам.
	Инспекторката зарови ръце дълбоко в джобовете на дънките си и на Алекс се стори, че изтрива в подплатата на панталона всяка следа от физическия допир.
	— Обвиниха я в предумишлено убийство без право на освобождаване под гаранция.
	Алекс се усмихна тъжно.
	— Да, чух по новините. Но все пак, как се чувства тя?
	— Уплашена.
	Алекс разбра, че задачата, с която се е захванала, ще бъде много трудна. Инспекторката се оказваше по-затворена, отколкото беше предполагала.
	— Знаете ли, мислех си за онова, което ми казахте на излизане от кабинета ми.
	— И?
	Без извинение, без отстъпки от казаното. Никакъв опит да обясни суровостта си, нито преструвка, че е имала предвид друго. Алекс харесваше този подход.
	Тя пренесе тежестта си от единия крак на другия и примижа от болка. Огледа се: на три метра от тях имаше пейка.
	— Може ли да поседнем за момент? — попита и закуцука към нея. — Вчера си навехнах глезена.
	Инспекторката я последва и приседна в противоположния край на пейката. Както Алекс беше допуснала от самото начало, езикът на тялото й направо крещеше: „Давай да приключваме!“ Хората проявяваха склонност да се застояват по-дълго, ако ги накараш да седнат. Точно по тази причина всяко място, на което се събираха повече хора, правеше всичко възможно да отдели кътче за кафене или ресторант.
	— Прегледах отново бележките си от сеансите с Рут. Търсех нещо, което съм пропуснала, някакъв знак, който да подсказва намеренията й, но не открих нищо. Освен…
	Алекс замълча и за пръв път долови намек за интерес от страна на събеседницата си.
	— Освен може би факта, че тя реагираше твърде бавно на лечението. Не полагаше почти никакви усилия, за да напредва. Да, конкретният метод не предполага срокове, в които може да се забележи ефектът му, но като се замисля от днешна гледна точка, тя сякаш дори се съпротивляваше на цялостния процес.
	— Ясно.
	Мамка му, ама че костелив орех. Алекс наклони глава настрани.
	— Смятате, че съм се провалила с Рут, нали?
	Мълчание.
	— Ще ми позволите ли да споделя мнението си по въпроса или за вас той е приключен?
	Инспекторката сви рамене и продължи да се взира право напред. Но фактът, че все още не се беше запътила към колата си, подсказваше на Алекс, че събеседницата й все пак изпитваше някакво, макар и минимално любопитство. Имаше причина да продължава да седи на пейката.
	— Психиатричната общност не гледа на травмираните хора по начина, по който гледа на тях останалата част от обществото. Вземете за пример себе си; вие смятате, че Рут може да тръгне на психотерапия и така нормалността й да бъде възстановена в рамките на някакъв фиксиран срок: за жертва на изнасилване — четири месеца, човек с биполярно разстройство — десет месеца, насилвано от родител дете — две години. Не става така.
	Алекс стрелна с очи инспекторката: споменатите травми не бяха предизвикали у нея никаква реакция. Явно при нея болката извираше от другаде.
	— Като психиатър аз приемам, че хората се пречупват. От психологическа гледна точка всеки от нас бива наранен в определени моменти, обикновено след тежка загуба — тя вдигна очи към гроба на някакъв непознат Артър и преглътна храбро. — После се борим с всички сили и се връщаме към живота. Никога не можем да се върнем в първоначалното си състояние, но все пак се възстановяваме, доколкото е възможно.
	— Кой е погребан там? — попита инспекторката. Никаква тактичност, никакво извинение за директния въпрос.
	Алекс дълбоко въздъхна.
	— Нали видяхте снимката на писалището ми? Преди три години семейството ми загина при автомобилна катастрофа — при последните думи гласът й се пречупи. Ясно долови силния дискомфорт на събеседницата си. Вдигна глава и също се загледа някъде в далечината. — Скръбта причинява странни неща на хората — стори й се, че отново долови реакция. Всеки отклик на манипулацията само изостряше апетита й за още, а и в арсенала й имаше още много оръжия. — Не смятам, че е възможно човек напълно да се възстанови от подобна загуба.
	Тъмнокосата жена не изрази никаква подкрепа на това твърдение, но Алекс не се отказа.
	— Бях много млада, когато изгубих и сестра си.
	Инспекторката сякаш настръхна — чудесно, явна реакция.
	Напипваха вярната посока.
	— Бяхме много близки, направо най-добри приятелки. Разликата ни беше само две години.
	Липсата на какъвто и да било отговор или насърчение беше вбесяваща. Алекс прецени, че трябва да добави към историята още нещо, с което събеседницата й лесно да се идентифицира.
	— Когато тя се удави, сънят ми рязко се влоши. Не спях повече от три-четири часа на нощ. Преглеждаха ме, правиха ми всякакви изследвания, наблюдаваха ме всякакви лекари. За мое съжаление диагнозата звучеше много убедително, но лечение нямаше.
	Всъщност Алекс спеше като бебе по седем часа на нощ, но беше седяла в беемвето, паркирано пред дома на инспекторката достатъчно дълго, за да се увери, че сънят на Ким Стоун беше далеч от подобно спокойствие.
	— Съжалявам. Не знам защо ви занимавам с тези неща. Сигурна съм, че бързате да се приберете у дома при семейството си.
	Тъмнокосата жена само сви рамене. Не участваше в разговора по никакъв начин, но и не ставаше от пейката. Алекс се засмя тъжно и с престорено притеснение заусуква колана на шлифера си.
	— Понякога и психиатрите имат нужда да си поприказват с някого. Загубата променя всекиго. Аз например се научих да запълвам безкрайните дни, като върша нещо полезно. Водя си бележки, чета и правя проучвания, ровя се в Интернет, но нощем понякога ме изпълва усещането, че никога няма да се съмне отново.
	Леко кимване. Всяка реакция, колкото и малка да беше, даваше нова информация на Алекс.
	Тя забеляза как поведението на събеседницата й едва забележимо се промени. Тялото й все така оставаше леко превито, сякаш затворено — подобно на увит във фолио сандвич. Може би просто се пазеше от поривите на хапещия вятър тук на хълма, но Алекс не смяташе така.
	Е, какво пък, риск печели, риск губи.
	— А мога ли да попитам вие при кого…
	— Приятно ми беше да си побъбрим, докторе. До скоро.
	Пред очите на Алекс инспекторката стана, тръгна към колата си, качи се в нея и отпраши.
	Терапевтката се усмихна, извади камъчето от обувката си и пое отново нагоре по хълма. Припряното бягство на следователката разкриваше толкова, колкото би разкрил един продължителен терапевтичен сеанс. Алекс беше научила много и лека-полека започваше да преценява истински качествата на съперницата.
	Главен инспектор Ким Стоун не притежаваше никакви умения за общуване и беше социално неадекватна. Липсваха й елементарни маниери, които, ако не присъстваха естествено, при добро желание можеха лесно да бъдат заучени. Беше мотивирана и интелигентна. Не беше изключено да е била сексуално насилвана, но нямаше съмнение, че е преживяла някаква трагедия, свързана със загуба на близък.
	Физическият контакт й беше противен и тя не се интересуваше дали околните се засягат от това.
	Алекс стигна гроба, към който инспекторката се беше запътила. Прочете надписа и не успя да скрие задоволството си.
	Разрешаването на всяка загадка изискваше методично следване на определена логика. Най-напред желание да се заловиш със задачата, последвано от осъзнаване на мащаба на поетото предизвикателство. След това беше необходима силна концентрация, която да доведе до евентуален напредък, както и пълно отдаване на стремежа към постигане на поставената цел.
	А накрая — най-вълнуващата част: моментът, в който следващата ти стъпка се оказва определяща за разрешаването на цялата задача.
	Алекс прочете още веднъж гравираните със златно букви и разбра, че е открила ключа към загадката.


>	Двайсет и шест

	На вратата се звънна и Ким отиде да отвори. Не се налагаше да пита кой е.
	— Госпожата направи твърде много лазаня — сержантът сви рамене. — Настоя да ти донеса.
	Ким се усмихна. „Госпожата“ й пращаше домашна храна през седмица и имаше същото добро и жалостиво сърце като съпруга си.
	Ким си спомни случката отпреди няколко месеца, когато Брайънт спаси един женски стафордширски териер заедно с кутретата й от апартамент в комплекс „Холитрий“ — известно свърталище на криминален контингент. Кутретата се развъждаха, за да бъдат обучавани за боеве, а майката беше държана в клетка, за да ражда през шест месеца, докато се изтощи окончателно и я хвърлят да бъде разкъсана на арената.
	Брайънтови приеха кутретата и намериха на всичките нов дом при приятели и роднини, а майката осиновиха.
	— Казвай сега защо си дошъл всъщност — рече Ким и посегна към чашата си с кафе.
	— Ами, мислех си…
	Инспекторката повдигна вежда.
	— Брайънт, нали те предупредих колко е опасно мисленето!
	Сержантът примижа насреща й.
	— Ким, да не би да се пошегува току-що?
	Тя сви рамене.
	— Мисля, че трябва да спреш да се занимаваш със случая на Рут Уилис. Струваш ми се обсебена от доктор Торн, а това няма да доведе до нищо добро.
	— Сериозно? Познай тогава на кого налетях днес? — Ким старателно избегна да спомене къде е станала срещата. Кой знае защо, одевешният й разговор с терапевтката не спираше да се върти в ума й, но точната причина за това все още й убягваше.
	— Не мога да позная.
	— На доктор Торн. Попита ме как е Рут.
	Брайънт сви рамене.
	— Както би трябвало да се очаква, предвид обстоятелствата…
	— Хмм…
	— Какво?
	— Не знам.
	— Какво не знаеш?
	— Докторката имаше доста за разказване.
	— За Рут?
	— Не, по-скоро за себе си.
	— Какво ти разказа?
	— Че семейството й било загинало, как не спяла добре, че почти нямала приятели…
	— И какво, сега първи приятелки ли сте?
	— В нея има нещо… странно.
	— Леле! Щом ти го казваш! — позасмя се Брайънт.
	— Добре де, забрави.
	— Не, извинявай. Слушам те. Какво ти се стори странно?
	За самата Ким беше трудно да формулира точния отговор.
	Може би, ако облече в думи идеите си пред Брайънт, те ще придобият някаква логика, а тя ще разбере какво точно я притеснява в тях, ще се успокои и ще успее да си ги избие от главата.
	— Нещата, които ми каза, начинът, по който ги разправи. Изреждаше факти за себе си, но ги изложи така, сякаш искаше да измъкне нещо от мен. Разбираш ли какво имам предвид?
	— Не.
	— Защо ще ми разказва толкова за себе си?
	— Може би си я хванала в такъв момент. Била е разстроена от нещо и е усетила доверие към теб.
	Ким прецени, че това не е изключено. Все пак разговорът се беше случил на гробището.
	— Прав си, но останах с впечатлението, че всичко беше насочено по някакъв начин към мен, а не беше предназначено за нейно успокоение.
	— Пита ли те нещо за твоя живот, опита ли се да си вре носа, където не й е работа?
	— Не направо, но…
	— Възможно е да се е чувствала уязвима или пък просто се е опитвала да те въвлече в разговор?
	— Може и така да е било, но…
	— Виж, Ким, хората се срещат и си приказват. Първо събеседникът говори за себе си, после ти говориш за себе си. Така хората се опознават. При кучетата е още по-лесно. Просто си душат…
	— Ясно!
	Да, Ким знаеше, че трудно се запознава и сприятелява, но сега просто беше сигурна, че в разговора й с Алекс имаше нещо гнило.
	— Сериозно говоря. Ти може и да не си наясно, но обикновено хората така се опознават. Чрез разговори. Чувал съм, че в някои редки случаи може дори да се сприятелят.
	Ким пропусна забележката покрай ушите си.
	— Тук има нещо друго.
	— Ама разбира се.
	— Нещо в тази жена не е съвсем… истинско.
	— В смисъл?
	Ким се разрови в паметта си за подходящ пример.
	— Гледал ли си онова риалити, „Преструвката“?
	— Дето обикновени хора минават през блиц курс по неврохирургия и трябва в края на шоуто да се опитат да заблудят истински лекари, че са хирурзи по професия?
	Ким кимна.
	— Точно така. При нея е същото. Сякаш Алекс играе различните емоции. Те се отразяват на лицето й, но само толкова. Изиграва ги поред една по една, но между отделните сцени няма… нищо. Бяло петно. Странна работа.
	— Ким, ти си ми началничка, а аз съм най-близкото до приятел, с което разполагаш, така че с цялото ми уважение ще ти кажа, че… — Брайънт замълча, очаквайки разрешение да продължи.
	Ким не отвърна нищо, но и това беше достатъчно.
	— … не съм сигурен, че ти можеш добре да прецениш как един човек демонстрира емоциите си.
	Ким не се обиди. Истината никога не я разстройваше и тя прие, че сержантът има право.
	— Защо разговорът с тази психиатърка ти е направил такова силно впечатление?
	Инспекторката се замисли за момент.
	— Честно да ти кажа, не знам.
	— Тогава просто го забрави. Никога повече няма да я видиш и тя няма да е част от живота ти.
	Окуражителните думи на Брайънт не помогнаха. У Ким остана загнездено убеждението, че тепърва ще чуват за доктор Александра Торн.


>	Двайсет и седем

	Беше почти девет вечерта, когато Алекс затвори входната врата зад гърба си. Къщата тънеше в пълен мрак. Тя тръгна през антрето към кухнята. След гробището се беше отбила в „Маркс и Спенсър“ за бутилка „Шато Ласком“. Беше си го заслужила.
	Остави бутилката на плота и застина на място. Нещо не беше наред. В следващата секунда миризмата я блъсна в носа. Огледа се. Помещението вонеше. Тя подуши отново, не можа да установи на какво точно мирише, но беше отвратително и я обгръщаше отвсякъде.
	— Божичко, какво е умряло тук? — промърмори под нос и отвори огромния хладилник.
	На най-долния рафт имаше пакет нарязана салата, който беше отворила на обяд. Мляко нямаше, защото Алекс рядко го ползваше, а всичко останало беше в плътно затворени кутии.
	Тя затвори хладилника със замах. А в следващия миг сърцето й се качи в гърлото: озова се очи в очи с човек, изникнал сякаш от нищото.
	Смаяна, Алекс направи крачка назад.
	— Шейн… к-какво…
	Шейн я стисна над лакътя, за да й попречи да се дръпне още от него.
	— Здравей, докторе. Липсвах ли ти?
	Алекс се опита да укроти накъсаното си дишане и да дойде на себе си. Шейн беше тук, в собствения й дом. Мамка му, как беше станало това? Тя го беше изхвърлила тотално от мислите си.
	Пръстите му здраво стискаха ръката й, погледът му беше спокоен и овладян.
	Беше по-висок от нея минимум с двайсет сантиметра. Пристъпи по-близо и вонята му изпълни ноздрите й. Повдигна й се. Смес от пот, влага и развалена храна.
	Алекс се задави и с усилие успя да задържи вечерята в стомаха си.
	Опита се да се отскубне, но Шейн беше силен и решен да довърши започнатото.
	— Шейн, какво, по дяволите, правиш тук?
	Зачуди се дали и Шейн долавя колко силно трепери гласът й. Не го познаваше достатъчно добре, за да е сигурна на какво е способен. Но веднъж го беше манипулирала успешно, защо да не успее пак?
	— Дойдох да те накажа, Алекс.
	Алекс преглътна. Изражението на лицето му беше каменно. Вече ни най-малко не приличаше на уплашено малко момче. Приличаше на мъж. Истински мъж.
	Тя замълча. Нямаше представа какво му се върти в главата. Трябваше да измисли план. Само ако можеше да си добере до мобилния си…
	В мига, в който това й хрумна, Шейн се пресегна към дамската й чанта със свободната си ръка. Изсипа я върху масата, взе телефона й и го пъхна в задния си джоб.
	Бутна я до кухненския плот, пусна я и подпря длани от двете й страни, така че тя остана пленена в прегръдката му.
	Алекс обмисляше вариантите. Можеше да се пробва да го изрита с коляно между краката и да се надява, че ще го събори на пода. Това щеше да й даде време да стигне до входната врата, да дръпне резетата, да откачи веригата и да избяга навън. Страхотен план, но неизпълним, ако ритникът не се окажеше достатъчно силен. Беше виждала с очите си как беше подредил Малкълм, а и да не забравяме, че беше убил чичото-насилник с голи ръце.
	Реши да се спре на по-различен подход.
	Преглътна страха си и се усмихна палаво.
	— Липсваше ми, Шейн.
	Той дръпна леко глава назад, а устните му се присвиха от отвращение.
	Грешка. Алекс бързо се окопити и се постара да изглежда възможно най-искрена.
	— Наистина.
	Шейн поклати глава.
	— Ти си кучка и лъжкиня. Преди да те срещна, имах някакъв шанс да заживея нормално. Дейвид ми даде покрив над главата и момчетата в приюта ме разбираха. Бяха ми приятели. А сега изгубих и тях. Заради теб изгубих всичко.
	Алекс се опита да диша равномерно и дълбоко. Понечи да заговори.
	— Нито дума! — нареди Шейн. — От устата ти излизат само шибани лъжи. Накара ме да повярвам, че мога да бъда нормален. Убеди ме, че мога да се почувствам чист и спокоен, а през цялото време си знаела, че това не е възможно.
	Челото му се набразди от бръчки, твърде дълбоки за двайсет и три годишно момче.
	— Използва ме, за да нараня Малкълм. Не знам защо го направи, но аз наистина го нараних сериозно и то само заради теб. Мисля, че ти повреждаш хората, Алекс, и после излизаш суха от водата, но този път няма да ти се размине.
	Сърцето на Алекс подскочи. Не можеше дори да си представи какво възнамерява да й стори. При физическа схватка всяко преимущество беше на негова страна, но при психологически двубой нещата съвсем не стояха така.
	— Аз наистина ти вярвах. Мислех, че сме приятели, а ето че заради теб изгубих всичко.
	Алекс се опита да не трепне, когато дясната му ръка се вдигна и докосна бузата й.
	— Така чиста, така красива, така съвършена.
	Малко остана отново да се задави, щом усети грубата кожа на Шейн до своята, но задържа изражението си непроменено. В гласа му се долавяше онзи копнеж, който беше виждала у много свои пациенти. Все още имаше нещо, което Шейн отчаяно искаше, за което копнееше.
	Трябваше да достигне до малкото момче, скрито у този непознат мъж. Животът й зависеше от това.
	Тя рискува и леко докосна лявата му ръка. Шейн стисна зъби, но не се отдръпна.
	В ума й най-сетне се оформи стратегия. Тя заговори тихо, почти шепнешком:
	— Така се радвам, че ме намери, Шейн.
	Той я погледна право в очите.
	Алекс натисна още, като с усилие прогони всяка следа от страх в гласа си:
	— Търсих те навсякъде. На следващата сутрин първата ми работа беше да се върна в „Хардуик Хаус“, за да проверя как си и Дейвид ми каза, че си изчезнал. Исках да ти кажа колко съжалявам, задето бях толкова сурова с теб. Просто ти бях сърдита заради онова, което стори на Малкълм — тя поклати глава. — Мислех, че с теб се разбираме. Мислех, че мога да ти помогна.
	По лицето на Шейн премина сянка от несигурност. Пулсът на Алекс се успокои и тя продължи:
	— Толкова часове сме прекарали заедно! Мислех, че заедно напредваме. Мислех, че ми вярваш, но когато видях в какво състояние е Малкълм, реших, че всичките ни разговори са били напразни.
	Той поклати бавно глава, а дясната му ръка се отпусна надолу, далеч от лицето й.
	— Хайде де, Шейн. Знаеш, че съм права. Бяхме приятели. Не трябваше да ти казвам всички онези неща — тя сведе очи и поклати глава. — Беше жестоко от моя страна, а и не беше истина.
	— Кое не беше истина?
	— Че не мога да ти помогна.
	Лицето му се изкриви от пълно объркване.
	— Но ти каза…
	— Знам какво казах, Шейн. Но не бях права. Казах го само защото ти бях ядосана. Разбира се, че мога да ти помогна. Затова цялата следваща нощ обикалях улиците да те търся.
	— Но…
	Равновесието на силите се беше променило. Алекс се отдръпна от Шейн, после се обърна и му протегна ръка. Отново контролираше нещата и имаше власт да реши как точно да завърши тази история.
	— Ела с мен и ще ти помогна още сега.
	Шейн не мръдна.
	Опасността беше преминала. Беше го объркала достатъчно, че да разсее яростта му. Пред нея отново беше малкото момче.
	Алекс го повика отново и го поведе към кабинета си.
	— Само да включа лампата на писалището. По-удобно е на светло.
	Посегна отстрани и щракна ключа на лампата. Точно до него имаше още един бутон. Алекс го натисна два пъти.
	Стаята мигом се обля в мека, интимна светлина. Алекс поведе Шейн към стола за пациенти. Той покорно седна.
	Само няколко минути: не й трябваше повече. Помощта беше на по-малко от километър от дома й. Историята с това момче трябваше да приключи веднъж завинаги и планът за това вече беше кристално ясен в съзнанието й.
	Алекс свали сакото си и го метна на масата.
	— Искаш ли да ти помогна веднага, Шейн?
	Той не отговори, само продължи да я гледа немигащо.
	— Ако ми позволиш, мога да направя така, че всичко това да приключи. Ще започнем сега, а след известно време ще се обадя на Дейвид и ще можеш да се върнеш в „Хардуик Хаус“. Нали това искаш?
	На лицето му се изписа съмнение.
	— Ще мога да се върна?
	Алекс кимна съчувствено.
	— Разбира се, ти избра да си тръгнеш доброволно. Стаята ти си е още там и те чака.
	Шейн я загледа с недоверие.
	— Наистина ли ще го направиш?
	Тя се усмихна окуражително.
	— Шейн, бих сторила всичко, за да ти помогна. Ти си ми приятел.
	Изражението му се отпусна и той скри лицето си с длани.
	— О, Господи, Алекс! Толкова съжалявам! Мислех, че те мразя. Мислех, че ти ме мразиш. Мислех, че съм толкова мръсен и долен, че не можеш да понасяш да си близо до мен.
	— Не ставай глупав — отвърна Алекс с такъв тон, сякаш говореше на петгодишно дете. — А сега затвори очи и слушай единствено моя глас.
	Шейн се отпусна назад и затвори очи.
	Алекс нави нагоре десния ръкав на блузата си. Без да сваля поглед от стиснатите клепачи на момчето, започна да щипе ръката си между китката и лакътя.
	— Най-напред се отпусни и освободи ума си. Ще направя така, че част от болката ти да изчезне.
	Лицето му се отпусна, мускулите на челюстта му вече не бяха стегнати. Алекс с усмивка нави левия си ръкав. Продължаваше да говори на Шейн с тих, успокоителен глас, като едновременно с това заби нокът под лакътя си с всичка сила и прокара с него дълбока резка чак до китката си. Тук-таме кожата се разрани до кръв. Нараняването изглеждаше много по-лошо, отколкото всъщност беше.
	— Трябва до се освободиш от омразата, Шейн. Мога да ти помогна да оставиш миналото завинаги зад гърба си. Да се почувстваш отново чист.
	Последното беше напълно вярно. Можеше да му помогне, стига да искаше, но пък, когато си погледна часовника, видя, че времето нямаше да й стигне.
	— Какво правиш на ръцете си, Алекс?
	Мамка му, беше откъснала очи от него само за секунда, колкото да погледне часовника!
	Шейн сведе поглед от лицето й към зачервените й, изподрани ръце. Изражението му подсказа на Алекс, че той започва да осъзнава истината.
	На вратата внезапно се почука, но това не беше изненада. Вече се беше случвало да използва монтирания на писалището паникбутон и той беше сработил идеално. Шейн скочи на крака и се хвърли към вратата, която водеше към антрето.
	— Няма нищо, Шейн. Не обръщай внимание. Който и да е, ще си отиде.
	Алекс отлично знаеше, че „гостите“ няма да си отидат.
	Шейн беше в паника. Не сваляше очи от дясната ръка на терапевтката.
	Алекс се изправи и се дръпна по-далеч от вратата.
	— Няма нищо, ще си…
	Трясъкът от разбитата входна врата прекъсна думите й.
	Шейн я погледна в очите, смаян и уплашен. Алекс разкъса блузата си, откривайки гърдите си. Тръсна глава, за да разроши косата си и силно се ощипа по бузата, където остана нова червена следа.
	Двама мъже полицаи нахълтаха в кабинета и погледите им обхванаха добре нагласената сцена.
	— Той… той… опита се да ме изнасили — изплака Алекс и краката й се подгънаха. Тя се олюля и се облегна на стената. По-високият полицай посегна да я подхване.
	Шейн трескаво местеше очи между хората в стаята, очевидно без да си дава сметка какво точно става. Жалка картинка, наистина! Толкова лесно се върза и повярва, че тя действително се интересува от него и ще му помогне. Момчето просто не разполагаше с необходимия умствен капацитет, за да й противостои.
	— Не съм… заклевам се… не съм…
	Високият полицай огледа нараняванията по ръцете на Алекс.
	— Закопчай го — нареди и я поведе към близкия стол. Шейн я гледаше право в очите, искрено объркан.
	Алекс му отвърна с триумфална усмивка.
	В следващия момент на лицето му се изписа осъзнаването, че оттук се връща право в затвора. Той се задърпа заключените си в белезниците ръце.
	— Не, моля ви, не мога… вие не разбирате… моля ви… не мога да ида пак там…
	След престъплението, за което беше осъден, всяка проява на насилие от страна на Шейн автоматично прекратяваше помилването му, а Алекс държеше да е сигурна, че специално този обект на изследването й никога повече няма да я притеснява.
	— Кажи им, Алекс! — проплака момчето и сълзите бликнаха по страните му. — Кажи им, че не съм ти направил нищо! Моля те, кажи им, не мога да се върна в затвора!
	Алекс потърка зачервената кожа на ръцете си и не отговори.
	— Сбогом, Шейн — прошепна си тихичко, когато високият полицай поведе Шейн към патрулния автомобил.


>	Двайсет и осем

	Ким затвори вратата на колата, но все още не беше напълно сигурна защо е дошла тук. Знаеше само, че една тревожна и питаща муцунка непрекъснато й се върти пред очите.
	Бутна двойната врата, влезе и се озова пред рецепция. Едно момиче с яркорозова коса я посрещна с усмивка.
	— Как да ви помогна?
	Ким не беше сигурна какво точно да отговори на този въпрос.
	— Бих желала да огледам.
	Момичето кимна и посочи към друга двойна врата. Ким мина през нея и върху сетивата й сякаш се стовари лавина. Миришеше на смес от дезинфектант, кучешка храна и екскременти. Щом бутна вратата, се разнесе звън, при чийто звук в помещението изригна какофония от многогласен лай.
	В първата клетка имаше две бебета стафордширски териерчета: ниски, набити и силни. Ким не спря при тях. Заоглежда внимателно всяка клетка, подминавайки кучета от най-разнообразни размери и породи. Единствените други посетители бяха млада двойка, които, приведени напред, говореха галено на малък джак ръсел териер, който полагаше максимални усилия да ги впечатли. Ким продължи напред до последната клетка в дъното: изолаторът.
	Кучето лежеше в кошчето. Премести очи и я погледна, но не помръдна. Ким можеше да се закълне, че я позна.
	— О, това е Барни — каза зад гърба й женски глас. Инспекторката се обърна и се озова срещу внушителна жена на средна възраст с посивяла коса на ситни къдрици. На баджа на гърдите й пишеше „Пам“. А под него се четеше: „Доброволец“.
	Ким не отговори и чак сега си даде сметка, че на клетката на Барни дори нямаше табелка с име.
	— Горкичкият — въздъхна жената. — Дори вече не става и не идва да каже „здрасти“. Сякаш се е отказал.
	Изолиран в ъгъла, без табелка с име… Ким не беше сигурна точно кой от кого се е отказал. Жената не спираше да бъбри.
	— Миналия път извадихме късмет, че го осиновиха, обаче вече няма шанс. Той е малко труден.
	— Защо? — продума за пръв път Ким.
	— Не обича много хора.
	Идеално.
	— Не обича деца.
	Идеално.
	— Но обича много да го галят и да се грижат за него.
	Е, две от три не е чак толкова зле.
	— Клетичкият. Като кутре са се отнасяли много зле с него, а тъй като не се разбира нито с деца, нито с други кучета, сума ти хора го вземаха за кратко и пак го връщаха. Неколцина все пак положиха усилия да го променят към добро. Един дори беше наел кучешки психолог.
	Ким повдигна вежда. Кучешки психолог?!
	— Нищо не помогна. За осем години е сменил много семейства. Има малко особен характер, хората го вземат, опитват се да го възпитават и се разочароват. Никой не го приема такъв, какъвто…
	— Вземам го — прекъсна я Ким като с това изненада колкото бъбривата Пам, толкова и самата себе си.
	— Сигурна ли сте?
	Барни вдигна глава, сякаш да зададе същия въпрос.
	Ким кимна.
	— Какво следва сега?
	— Ами… елате на рецепцията да попълните необходимите документи. Сигурна съм, че в този случай няма да има нужда предварително да посещаваме дома ви за проверка.
	Ким последва едрата жена обратно към входа. Реши, че от приюта нямат търпение да си освободят клетката. Барни единствен беше настанен самостоятелно.
	След два попълнени формуляра и съответното заплащане, Барни се озова седнал на задната седалка на фолксвагена и Ким беше твърдо убедена, че на муцунката му е изписано пълно изумление. Тя самата все още не можеше да проумее защо изобщо беше дошла да го види, а пък причината да го вземе вкъщи й беше напълно непонятна. Беше сигурна само в едно: моментът, в който го бяха отвели от дома му към пълната неизвестност се беше запечатал в съзнанието й, а думите на Пам за социалната неприспособимост на кучето бяха отекнали дълбоко в сърцето й. Предложението да осинови животното беше излязло от устата й абсолютно неочаквано, а след това вече беше късно да си го вземе обратно.
	Служителите в приюта бяха толкова изненадани, че я изпратиха с кучешки кош, играчки, лакомства и кучешка храна за две седмици в багажника. На Ким й се стори, че толкова бързат да се отърват от Барни, че ако беше поискала да я снабдяват с храна за него до края на живота му, щяха да се съгласят.
	— Добре, момче, пристигнахме — обяви тя и спря пред дома си. Кучето остана кротко седнало, докато не му отвори вратата и не хвана повода му. Заведе го вкъщи и вътре откопча повода от нашийника. Щом вратата зад гърба му се затвори, Барни се втурна трескаво да обдушва всеки сантиметър от пода, бясно размахал опашка.
	Ким остана в антрето.
	— Господи, къде ми беше акълът?
	В същия миг я обхвана паника. В дома й се беше настанило друго живо същество! Рязко си даде сметка колко сериозна стъпка беше това. Тя едва успяваше да покрива собствените си основни нужди, камо ли пък да се грижи за някой друг. Ядеше, когато огладнееше, спеше, когато тялото й заповядаше, и много рядко полагаше доброволно излишни физически усилия.
	Едва успя да потисне порива да качи животното обратно в колата и да го върне в приюта. От първа ръка знаеше как ще се почувства Барни, ако го изостави пак в клетката. Пое дълбоко въздух и направи крачка напред, овладявайки отново положението.
	— Добре, момче! — Барни спря на място, щом чу гласа й. — Ако ще сме заедно, трябва да определим някои правила. Ъъ… в момента не съм сигурна точно какви ще бъдат, но правило номер едно е никакво качване на дивана, ясно ли е? Лежи си на пода, на килима, ако искаш, имаш си и кошче. Диванът е мой.
	Странно, но сега, когато бяха изяснили този въпрос, на Ким някак си й олекна. Тя заобиколи кучето и отиде в кухнята. Барни продължи да изследва терена, но вече не толкова припряно.
	Ким си свари кафе, седна и се зае да наблюдава как кучето обикаля и души, без да спира да маха доволно с опашка. За момент се зачуди какво ли си мисли. Дали наистина се адаптираше толкова лесно или пък душенето показваше, че е нащрек? Дали не подозираше, че това е само кратка почивка, след която със сигурност отново ще го върнат в приюта?
	Барни се приближи, седна до масичката за кафе и се втренчи в новата си стопанка. Завъртя глава, огледа чашата й за кафе, после пак я погледна в очите. Ким не реагира и той повтори движението.
	— Майтап ли си правиш, кученце?
	При звука на гласа й опашката му се замята по пода.
	Инспекторката се протегна и топна пръст в поизстиналото кафе. Грапавият език на кучето го облиза светкавично от ръката й и пак се втренчи в лицето й в очакване на втора порция. Ким се усмихна: само тя можеше да си вземе куче, което обича кафе точно като нея.
	Тя отсипа малко в купичката му и доля мляко. Кучето жадно залочи и за нула време пресуши съдинката. После вирна глава, а на муцуната му имаше „мустаци“ от млякото.
	Ким се разсмя.
	— Стига! Кучетата не пият кафе.
	Наля си остатъка от кафето в своята чаша и се върна на дивана. Барни сякаш разбра думите й, последва я и прилегна на сантиметър до крака й.
	Ким отпусна глава на облегалката на дивана и затвори очи. Трябваше да се справи. Колкото и да й беше неудобно да дели жизненото си пространство с друго живо същество, нямаше съмнение, че _нещо_ я беше подтикнало да иде днес до приюта. От одевешната мисъл да се отърве от животното й прилоша.
	Усети движение до себе си на дивана. Отвори очи и установи, че Барни се е настанил до нея. Все така, без да я докосва.
	— Барни, нали се разбрахме…
	С едно движение, бърз и ловък като невестулка, Барни се гушна в сгъвката на лакътя й.
	Окей, беше време да му обясни нагледно как ще продължават тези техни отношения: щяха да включват храна, вода, някоя и друга играчка, един-два кокала, късни разходки, но не и _това_.
	Ким отвори уста да му обясни, а той само се сгуши още по-плътно, отпусна глава на дясната й гърда и се взря дълбоко в очите й. И неговият поглед беше пълен с въпроси.
	Ръката й някак си се озова върху главата му, а пръстите й се плъзнаха напред-назад по гладката козина.
	Кучето въздъхна и затвори очи, а Ким последва примера му. Да, определено му беше показала кой командва тук!
	Ритмичното галене на меката козина сякаш я залюля и тя се отпусна.
	Постепенно усещането за малко топло телце, сгушено в прегръдките й, извика в съзнанието й могъщ спомен, спомен от друго време, отпреди много години, когато гушкаше едно друго създание, търсещо в обятията й закрила и помощ.
	За първи път от двайсет и осем години сълзите бликнаха и тихо потекоха по страните й.


>	Двайсет и девет

	— Божичко, Кев, прибери го най-после! — каза Стейси, сви наляво и излезе от паркинга. — Като залепнал ти е за ръката. Прибери го вече.
	Кев не й обърна никакво внимание и продължи да се занимава с мобилния си.
	— Майната ти, Стейс.
	По лицето му бавно плъзна усмивка, докато сръчно пишеше съобщение с палците и на двете си ръце.
	Стейси беше предложила да го закара до къщата на семейство Дън. Просто нямаше как да го остави да шофира, при положение че той непрекъснато се разсейваше.
	— Ако имах член, щях го кръстя Досън — отбеляза тя.
	— Стейс, не знам какво си въобразяваш, че знаеш, но каквото и да е то, не ти влиза в работата, ясно ли е?
	Стейси сви рамене. Не се беше обидила от ругатнята преди малко. Всъщност, тя принципно рядко се обиждаше. Имаше си мнение и не се страхуваше да го изрича на глас.
	— Знам, че си забъркал сериозна каша, момко.
	— Откога личният ми живот стана обществено достояние?
	— От последния път, когато те хванаха в крачка и ти ни изтормози да ти даваме съвети как да си спечелиш годеницата обратно!
	Звукът на мобилния беше изключен, но Стейси чу тихата вибрация, когато Кевин получи отговор на съобщението си.
	— Ще продължа да говоря, докато не прибереш телефона.
	— Това ли ти е начинът да ми скъсаш нервите?
	— Да! Викам му „начин да ти налея малко акъл в главата“!
	Кевин изпрати поредното съобщение.
	— Ще те хванат пак, ама като стой, та гледай! Хубаво, че поне не е някоя от участъка.
	— За какво говориш, Стейс? — погледна я той, а пръстите му увиснаха над клавиатурата.
	— Всички знаем, че обичаш да се фукаш, Кев. Нагло копеле си, но обикновено човек може да те изтърпи. Но не и сега. Точно в момента изобщо не те харесвам, да знаеш. А и началничката вече едвам те издържа.
	Досън неохотно прибра мобилния в джоба си.
	— Какво, Кев, Интернетът ли падна?
	Той продължи мълчаливо да се взира право напред.
	Стейси поклати глава. Самият Досън може и да не си даваше сметка за това, но истината беше, че повече го вълнуваше мнението на началничката му, отколкото това на годеницата му.
	— Припомни ми защо трябва пак да ходим у Дън? — смени темата Стейси.
	— От криминологията са приключили с повторния обиск и шефката иска да видим каква са я свършили.
	Стейси знаеше: след разкриването на възможността при изнасилванията на момиченцата в мазето, освен Дън да е присъствал и втори човек, криминалистите бяха пратени повторно на адреса, за да потърсят евентуални улики в подкрепа на тази теза.
	— Виж сега, знам, че за първи път ще наблюдаваш колегите на терен, но се постарай да не ме излагаш. Не е като някоя от компютърните ти игри. Живи хора са.
	— Ох, Кев, май предпочитам да си играеш с телефона! — отвърна Стейси. За Досън пристрастеността й към „Уърлд ъф Уоркрафт“ беше източник на нескончаеми майтапи.
	— Паркирай ето там, вляво — каза той и откопча колана си.
	— Аз съм следовател, Кев. Виждам издайническия бял бус.
	— Многознайка! — отвърна Досън и слезе от колата.
	Стейси заключи и го последва в къщата. Усети как сърцето й затупка по-бързо. Кевин дори не подозираше колко е прав — беше неопитна в теренната работа.
	Откак се беше присъединила към екипа на Ким преди година и половина, мястото на Стейси беше в офиса. Шефката и Брайънт винаги работеха заедно. Досън пък непрекъснато го пращаха някъде сам, а Стейси оставаше да си другарува с компютъра.
	Отначало това я ядосваше, но после заобича от сърце онлайн проучванията и издирването на информация, която помагаше на останалите от екипа.
	А сега шефката й беше забила един неочакван удар под кръста и я беше изхвърлила от зоната й на комфорт. Така че в известен смисъл Досън имаше право. Стейси не беше много сигурна как да се държи тук и, макар и с неудоволствие, трябваше да го остави той да командва. Засега.
	Прекосиха къщата, но в обитаемите части нямаше и следа от криминалистите. Стейси заслиза по стълбите към мазето. Долу завариха трима колеги в бели защитни костюми.
	— Готови ли сте, Триш? — обърна се Досън към един от тях.
	Стейси никога не би се досетила, че това е жена. Криминалистката смъкна бялата качулка: главата й беше обръсната нула номер, а зад лявото й ухо беше татуирана роза.
	— Триш, Стейси. Стейси, Триш — представи ги една на друга Досън. Триш се усмихна небрежно. Стейси кимна в отговор.
	— Какво открихте? — обърна се пак към криминалистката Досън.
	Тя направи крачка вляво.
	— На филма силуетът се вижда ето тук — жената се изправи на мястото до гардероба. — Триножникът с камерата е бил тук, а прожекторът — ето там.
	Стейси проследи с очи жената, която лично заставаше поред на местата, които посочваше.
	— Следователно, математиката и здравият разум сочат, че нашият човек трябва да е стоял точно където сега си ти, Стейси.
	— Мамка му! — изписка Стейси и подскочи, сякаш стъпила на горещи въглени.
	Триш й се усмихна.
	— Спокойно, сега го няма.
	Стейси усети, че се изчервява. Изпита благодарност, че под тъмната й кожа не личи как е пламнало лицето й.
	— Дай ми лампата, Мо — обърна се Триш към друг от криминалистите.
	Колегата постави инфрачервената лампа в протегнатата й длан, сякаш подаваше скалпел на хирург по време на операция.
	После Мо щракна ключа на стената и мазето потъна в пълен мрак. Синята светлина от ръката Триш се насочи към пода. Стейси знаеше, че тя е най-ефективният способ за откриване на следи от телесни течности: сперма, вагинален секрет, слюнка — всички те естествено флуоресцираха под инфрачервения лъч. Помнеше още, че с него се откриват отпечатъци от пръсти, косми, влакна и отпечатъци от подметки.
	Триш направи крачка напред и освети ъгъла до гардероба. Върху циментовия под светна малка локвичка, невидима с невъоръжено око.
	— Уф… мамка му! — проточи отвратено Кев. Следата не се нуждаеше от допълнителни обяснения.
	Стейси направи крачка назад и залитна под смазващата тежест на действителността, която изведнъж се стовари отгоре й. Да, беше виждала снимки. Да, беше гледала филмите. Но винаги беше стояла на разстояние от случващото се. А сега се намираше в помещението, където едно осемгодишно момиченце беше лишено от детството си завинаги. Дейзи Дън беше стояла насред този под, ужасена и сам-сама, трепереща и объркана.
	Стейси усети как очите й се пълнят със сълзи. Когато осветлението отново се включи, тя направи две крачки назад и се отпусна безсилно на стъпалата към мазето.
	Над нея се изправи една фигура.
	— За първи път ли? — попита тихо Триш.
	Стейси само кимна. Не смееше да проговори, за да не заплаче.
	— Тежко е. Но никога не забравяй как се чувстваш сега. Това ще ти помага да си вършиш работата както трябва.
	— Благодаря ти — продума Стейси и преглътна сълзите. Триш я докосна нежно по рамото.
	— Имам и малък подарък за теб.
	Отиде до бюрото и взе от таблата за събиране на доказателствен материал малко пакетче. Запечатано, етикетирано и надлежно надписано.
	— Разполагаме с косъм.


>	Трийсет

	— Да ти кажа, началник, много добре се справи — отбеляза Брайънт, докато потегляха с колата от Областния съд в Дъдли.
	Ким отмина комплимента с едно свиване на рамене. За разлика от други колеги, тя не се притесняваше от неизбежното явяване като свидетел в съда. Никога не беше лъгала под клетва, никога не беше доукрасявала истината, така че нямаше от какво да се бои.
	Адвокат на защитата беше Джъстин Хигс-Клейтън — безмилостен копой, който познаваше всяка запетайка в закона и плащаше за четирите спални, трите бани и двата гаража на огромната си къща, като защитаваше високо платежоспособни клиенти, обвинени в измами.
	Ким беше получила копие от жалбата преди почти година и се беше подготвила както трябва. Клиентът на Хигс-Клейтън регистрирал фалшиви кредитни карти на името на благотворителната организация за борба със СПИН, за която работел, и по този начин успял да присвои едни чисти двеста хиляди лири.
	Адвокатът не беше вчерашен и разбираше, че обвинението е солидно, така че директно атакува полицейските процедури по време на разследването с намерението да открие пропуски в тях и така да успее да отхвърли обвинението въз основа на процедурни нарушения.
	— Да не си носиш ЗПДПД в задния джоб? — попита Брайънт.
	В Закона за полицията и доказателствата за престъпна дейност от 1984 година бяха разписани всички наредби и процедурни правила, по които полицията можеше да извършва дейността си.
	— Не, но адвокатът май си го носеше.
	— На какво залагаш?
	— На „виновен“ — Ким знаеше, че е направила всичко по силите си престъпникът да влезе в затвора. В случая с измамника всички парченца от пъзела бяха по местата си. При случая Дън обаче нещата не стояха точно така.
	— Спри тук — заръча тя, когато стигнаха „Бруърс Уорф“ — кръчма в самия край на крайбрежния комплекс. Комплексът се състоеше от барове, ресторанти и офис сгради, построени по дължината на канала в Дъдли. Преди на същото място се намирала известната стоманолеярна „Раунд Оук“, която в най-добрите си години осигурявала работа на 3000 души, а преди да я затворят през 1982-ра година, изхранвала 1200 семейства.
	— Какво, бира ли ти се допи?
	— Не, само кафе. Ти черпиш.
	Брайънт изохка и паркира колата. Кръчмата беше празна — обедната почивка беше отминала, а краят на работния ден беше още далеч.
	Ким се настани до витрината и се загледа в черно-белите орнаменти от ковано желязо на моста, който прехвърляше канала.
	Брайънт сложи на масата две кафета.
	— Знаеш ли, началник, сега се замислих. Откак те познавам, не съм те виждал да близваш алкохол.
	— Така е, защото не пия, Брайънт.
	Заинтригуван, сержантът се приведе напред.
	— Дори чаша вино от време на време?
	Тя поклати отрицателно глава.
	— Някоя и друга глътка на Коледа?
	Ким присви очи. Брайънт знаеше, че тя мрази Коледа.
	— Добре, все едно. Значи никога не си опитвала алкохол?
	— Не съм казала това.
	— Не ти харесва на вкус значи?
	— Пак не позна. Дай да не говорим повече за това.
	Брайънт придърпа стола си по-близо до масата.
	— О, няма начин! Кажеш ли „дай да не говорим“, това значи, че има за какво говорим!
	Чудесно, няма що! Сама се беше хванала в капана.
	— Всъщност, второто ти предположение беше правилно. Не ми харесва на вкус.
	Брайънт потърка брадичката си.
	— Не, не ти вярвам.
	— Стига, Брайънт — той понякога просто не се сещаше да спре. Само на него Ким позволяваше да я притиска така.
	— Може би не искаш да рискуваш да се направиш на глупачка, защото, пийнеш ли, падат всичките ти задръжки. А може пък да си алкохоличка — сержантът замълча. — Алкохоличка ли си?
	— Не.
	— Защо тогава не пийваш по някое питие от време на време?
	Ким се обърна и се втренчи в него, като го принуди да я погледне право в очите.
	— Защото почна ли, може никога да не спра.
	Да му се не види, не искаше да прозвучи така.
	Тя се извърна и пак се загледа навън. Вечерта в деня, в който поставиха надгробната плоча на Майки, се беше почерпила с една голяма бутилка водка и една малка кока-кола.
	От случая, освен потресаващия махмурлук, Ким помнеше и предизвиканата от алкохола забрава. В рамките на няколко часа болката и загубата се бяха стопили, а съзнанието й беше напълно свободно от всяка омраза и вина. Ким не смееше да се върне в онова блажено място, защото се боеше, че може да пожелае да остане там завинаги.
	— Багети с пилешко? — попита келнерът, понесъл по една чиния във всяка ръка.
	Брайънт кимна и му благодари.
	— Брайънт! — изръмжа Ким.
	— Ти по принцип не закусваш, а в съда висяхме шест часа, така че съм сигурен, че днес не си яла нищо.
	— Трябва да престанеш да се държиш като майка-квачка.
	— Ами почни да се грижиш сама за себе си и няма да ми се налага. А сега кажи какво ти се върти в ума.
	Ким проследи с очи как сержантът отхапа крайчето на хрупкавия сандвич и последва примера му, удивена за пореден път от начина, по който работеше приятелството им. Приличаше на ластик: понякога го разтягаха до краен предел, чак до скъсване, а в следващия момент — хоп! — то възвръщаше формата си и всичко отново си беше постарому.
	— Нещо в случая на Рут Уилис продължава да ме притеснява.
	— Не думай. Май усещам лично отношение, началник.
	— В смисъл?
	— Ясно е, че Алекс Торн нещо не ти допадна. Ти още от първия момент не я хареса. Да не би съмненията ти сега да са резултат от отрицателното ти отношение към нея?
	Ким вече си беше задала същия въпрос, но за едно Брайънт не беше прав. Не беше вярно, че терапевтката не й беше допаднала. Просто не беше почувствала никаква емоционална реакция спрямо нея.
	— Интуицията ми подсказва, че нещо не е наред.
	— Принципно храня най-дълбоко уважение към интуицията ти, но в случая смятам, че подава фалшива тревога.
	Ким понечи да отговори, но размисли и се отказа. Отхапа още малко от багетата, а Брайънт остави своята обратно в чинията.
	— Началник, не мога да не те попитам. Това на якето ти кучешки косъм ли е?
	Първоначалната тема на разговора беше затворена. Ким разбра, че ако иска да се поразрови по-надълбоко в причините, поради които доктор Торн толкова я притесняваше, ще трябва да го стори сама.


>	Трийсет и едно

	— Добре, момчета и момичета, докладвайте за случая Дън. Досън?
	— Пробите от семенна течност и косъмът са в лабораторията за анализ. Още чакаме резултатите.
	Ким кимна. Не особено полезна информация при отсъствието на конкретен заподозрян.
	— Разговарях с повечето му колеги, но все не мога да засека прекия му началник. Последното работно място на Ленард Дън е склад за авточасти в Кидърминстър. Вече два пъти ходих и въпросния началник все го няма.
	Ким погледна Брайънт.
	— Отбележи това.
	Досън продължи:
	— Говорих с всички от семейството му, както и повечето членове на семейството на Уенди. Отношението на всички към него се изчерпва с една дума: отвращение. Братът на Уенди я защитава яростно и въобще не ме допусна в дома си. Но това не му попречи да излезе пред входната врата и да сподели подробно мнението си за зет си.
	Ким пак се обърна към Брайънт. Той си записа и това.
	— Насочи цялото си внимание към съседите, Кев. Искам да знам кой е посещавал дома на Дън. Намери най-приказливата квартална клюкарка и седни да изпиеш един чай с нея. Стейс?
	— След ареста на Дън във фейсбук профила му няма получени нови съобщения. Още деветнайсет души го блокираха и го премахнаха от списъците си с приятели. Ще прегледам отново онези, които все още са в неговия френд лист, може да излезе нещо полезно.
	С ъгълчето на окото си Ким забеляза, че Досън извади мобилния си от джоба и се обърна с гръб, за да прочете съобщението си.
	Брайънт се прокашля високо, а Стейси ритна дървената преграда, която разделяше бюрото й от това на Кевин.
	Ким вдигна ръка, за да ги накара да замълчат, после скръсти ръце на гърдите си и… зачака.
	В стаята се възцари мълчание, което продължи почти цяла минута, преди Досън да се обърне отново към колегите си.
	— С нас ли си, Досън? — попита Ким.
	Под трите чифта изпълнени с безразличие очи, приковани върху му, Досън мигом почервеня.
	— Извинявай, началник, тъст ми ми пише. Той…
	— Млъкни, Кев. Не се излагай повече. Следващият ни разговор по темата обаче ще бъде съвсем различен. Повторно предупреждение няма да има. Ясно ли е?
	Следователят кимна и се втренчи някъде пред себе си.
	— Хубаво, действайте.
	Досън пръв изхвърча от стаята.
	Ким остана на място, но подхвърли на Брайънт ключовете от колата.
	Той погледна първо нея, после и Стейси.
	— А, ясно: _Вън от тук Брайънт!_ — обяви той сам на себе си.
	После бързичко се измъкна навън, а Ким го проследи с усмивка.
	— Недей да ме гледаш така притеснено, Стейс — каза инспекторката, когато останаха само двете. — Не си направила нищо погрешно.
	Което си беше чистата истина. Младата следователка рядко правеше нещо погрешно.
	— Искам да ми направиш една услуга. Просто за мое успокоение. Би ли се разровила малко около онази докторка?
	— Доктор Торн?
	Ким кимна. Една неофициална проверка.
	— Нещо специално ли търсиш?
	Ким се замисли за момент.
	— Да. Искам да разбера как е загинала по-малката й сестра.


>	Трийсет и две

	Ким спря фолксвагена пред склада за авточасти. Брайънт видимо се отпусна и демонстративно се зае да проверява дали е още здрав и прав.
	— Божичко, началник, много мразя, когато караш със същата скорост, с която мислиш.
	— Нищо няма да ти стане от един лек камшичен удар — отвърна Ким и слезе, преди сержантът да успее да й отговори.
	В склада се влизаше през тежка стъклена двойна врата, която водеше към малка приемна. Помещението беше чисто и спретнато, обзаведено с бюро, високо до кръста на Ким. Отдясно на бюрото имаше малък, тапициран с кожа диван за двама.
	— Уф… Усещаш ли как мирише? — забеляза Брайънт.
	Ким отлично познаваше миризмата. Миришеше на машинно масло и нови авточасти. Любима нейна миризма.
	Иззад една вътрешна врата се появи мъж. Носеше сглобен спирачен механизъм, който постави върху бюрото.
	Ким прецени, че мъжът е прехвърлил четирийсетте. Косата му оредяваше и той се беше опитал да скрие това с нелепа прическа от оформени с гел бодлички, много по-подходяща за някой тийнейджър. Беше облечен със светлосиня риза, която — въпреки мазните от машинно масло части, с които работеше — беше съвършено чиста. На баджа на гърдите му пишеше: „Брет: управител“. Явно бяха намерили тайнствения началник.
	— Мога ли да ви помогна? — попита мъжът и огледа последователно посетителите. Обиграната усмивка за пред клиентите се появи на лицето му секунда след репликата, което подсказа, че умът му следва определен алгоритъм на действие. Поздрав. Усмивка.
	Брайънт показа служебната си карта и представи себе си и Ким.
	Усмивката на Брет изчезна: вече не беше необходима.
	— Ваш колега вече идва тук два пъти и разговаря с момчетата. Не знам какво още бих могъл да ви кажа.
	— Разкажете ни повече за Ленард Дън.
	Целта на подобен отворен въпрос беше да се принуди човекът да говори по-дълго, за да може следователите да го наблюдават спокойно и да преценят поведението му.
	— Постъпи при нас чрез някаква държавна програма. Платиха ни да го наемем. Пуснахме го най-напред в склада, но правеше много грешки.
	— Бяхте ли задължени да го задържите за фиксиран период от време? — попита Ким.
	Държавните програми за намиране на работа бяха безброй; правителството полагаше максимални усилия да намали процентите на безработицата. И успяваше. Поне временно.
	Брет й се усмихна.
	— Минимум за дванайсет месеца, но с него нещата не се получаваха.
	— Какви мерки взехте? — попита Брайънт.
	— Ами поговорих с него. Нямаше подобрение, така че го сложих да работи с клиенти.
	— И?
	— Получих две оплаквания от отношението му и едно за лошата му хигиена.
	Ким прикри усмивката си.
	— А след това?
	— Предложих на държавата да им върна парите, които ми бяха отпуснали за него.
	— Пробвахте да се отървете от него? — допълни Брайънт.
	Обикновено Ким не одобряваше за живи хора да се говори като вещи, но за Ленард Дън с радост правеше изключение.
	— Да сте забелязали да има някакви странни навици? — продължи Брайънт.
	Брет поклати глава.
	— Имаше наднормено тегло и можеше да се къпе по-честичко, но нищо по-особено.
	Не ми приличаше на изнасилвач на деца, допълни на ум Ким, макар да беше наясно, че насилниците не могат да бъдат разпознати по никакви външни белези.
	О, ако това беше възможно! Ако наистина се отличаваха по формата на черепа или по разстоянието между очите — в миналото това се смятало за белег за наличие на криминални наклонности… Тогава щяха да й трябват само ролетка, лист и молив и педофилите до един щяха да се окажат зад решетките.
	— Дън имаше ли някакви приятели тук? — попита тя.
	— Не, а и аз лично изгубих няколко от моите, задето предложих да го наемем.
	— Как така? — попита Ким.
	— Ами по държавната програма — раздразнено обясни Брет.
	Брайънт сбърчи чело.
	— Нали от програмата са ви принудили да го наемете?
	— Да, но аз му предложих да се възползва от програмата… Запознах се с него в един проклет читателски клуб.
	Брайънт стрелна с очи Ким. Тя не каза нищо.
	— Добре, Брет, благодаря ви за отделеното време.
	Ким само кимна на управителя и се обърна да си върви.
	Седнаха в колата, а пръстите на инспекторката забарабаниха по волана.
	— Е, успешно си изгубихме времето — измърмори Брайънт.
	— Така ли мислиш?
	— Нищо не научихме.
	— Не съм съгласна, Брайънт — замислено отвърна Ким. — Смятам, че трябва да проверим по-отблизо този читателски клуб.


>	Трийсет и три

	Бари проследи с поглед как _собствените_ му съпруга, дъщеря и брат прекосиха предния двор и влязоха в _собствената_ му къща, през вратата, чиято каса лично _той_ беше сглобил, под малкия навес, изработен отново от самия _него_.
	Намерението му беше просто да ги зърне, само да види Лиса и Амилия, да отгатне, да долови страданието им, преди да вземе окончателното си решение. Но сега, докато ги гледаше, разбра, че няма връщане назад. За какъв се мислеше Адам, по дяволите? Това беше неговото семейство и брат му нямаше право да му ги отнема. В тази къща се намираше всичко, което Бари обичаше на този свят, и той не възнамеряваше да се откаже от него без бой. Дължеше го на Лиса. Алекс се оказа права.
	Бари почука на вратата, леко раздразнен, че е принуден да моли за разрешение да влезе в дом, който му принадлежеше, но това също скоро щеше да се промени.
	Вратата се отвори и на лицето, за което Бари копнееше от четири години, се изписа чист ужас.
	В първия момент никой не продума.
	— Бари, какво правиш тук? Нали знаеш, че…
	Бари прекрачи прага и решително влезе в хола, а на Лиса не й остана друго, освен да затвори вратата зад него и да го последва.
	В съзнанието на Бари единствената промяна в къщата беше фактът, че сега вместо него в нея живееше Адам, но когато я огледа отвътре, видя, че нещата не стоят точно така. В хола имаше по-малко мебели отпреди. Ъгловият диван, който беше изплащал три години, го нямаше. Край стените бяха поставени два нови дивана — един с три и един с две места. Пред телевизора, на най-хубавото място, на мястото на Бари, беше оставено свободно пространство, където да се намества инвалидната количка.
	Бари мимоходом отбеляза, че на Лиса се е наложило да направи временни подобрения, за да е по-удобно на Адам, но нямаше нищо необратимо. Всичко лесно можеше да се върне към предишното положение. Скоро Бари щеше да си намери работа и да изкара достатъчно, за да осигури ново обзавеждане на къщата.
	Облицованата с тухли газова камина също беше премахната и заменена с вграден в стената екран, по който играеха електронни пламъци.
	И това лесно можеше да се оправи.
	— Кой е, скъпа? — обади се от кухнята Адам.
	Бари хвърли поглед към брат си, смътно си даде сметка, че сега кухненските повърхности и вратичките на шкафчетата са свалени на по-ниско ниво, но погледът му веднага беше привлечен от разрошените руси къдрици на дъщеря му. Дъхът му секна. Беше по-красива, отколкото я помнеше.
	В очите на Адам се мерна страх, но той обви закрилнически с ръка момиченцето.
	Бари усети пронизваща болка. Той й беше баща, нямаше нужда да я пазят от _него_!
	Погледът на брат му беше леден.
	— Какво правиш тук, по дяволите?
	— Дойдох да видя семейството си, разбира се — отвърна простичко Бари. Нямаше защо да се държи враждебно. Беше дошъл, за да си върне предишния живот, а Адам щеше да бъде изхвърлен. Към него можеше да изпитва единствено съжаление.
	— Иди си в стаята, Амилия.
	Детето погледна към купите и приготвените продукти за торта на плота.
	— Но, татко…
	_Чичо_, помисли си Бари, но не каза нищо. Това беше без значение. Тя скоро щеше да разбере кой е истинският й баща.
	— Моля те, Амилия — настоя нежно Адам.
	Момиченцето кимна и тръгна към вратата.
	Когато мина покрай Бари, той разроши меката й косичка. Амилия се дръпна от докосването му. Бари не се разсърди: разбираше детето. То не го познаваше. Но щеше да го опознае.
	— Много добре знаеш, че нямаш работа тук.
	Жена му се беше изправила пред него, скръстила ръце на гърдите си.
	Бари пристъпи към нея.
	— Лиса, трябва да поговорим.
	Тя направи крачка назад.
	— За какво?
	— За нас.
	Бари дочу жуженето на мотора на инвалидната количка откъм кухнята. Звукът за пореден път доказа, че Алекс беше права, като го насърчи да дойде тук. Нямаше начин Лиса да е щастлива!
	Бари лично беше построил затвора, в който беше пленена тя, и сега пак той щеше да я освободи от него.
	— Бари, няма никакво „ние“.
	— Мила, можем да опитаме отново…
	— Не ме наричай „мила“! — озъби се Лиса.
	— Време е да си вървиш — обади се Адам.
	Бари се извърна към брат си.
	— Това няма нищо общо с теб. Всичко е между мен и жена ми.
	Адам посегна към телефона до дивана. Бари го сграбчи от ръката му и изтръгна кабела от стената.
	— Мамка му, Бари…
	— Толкова ли е трудно да ме оставиш за малко насаме със съпругата ми?
	— Тя не ти е…
	— С теб се разведохме, Бари, не помниш ли? — попита кротко Лиса.
	Бари се обърна към нея, все така с телефона в ръка.
	— Знам, че беше принудена да се разведеш с мен, Лиса. Знам, че онова, което сторих, беше лошо. Платих си цената.
	На лицето на Лиса се изписа тъга и дълбоко съжаление.
	— Никога не можеш да платиш цената на онова, което ни причини.
	— Пак можем да бъдем заедно! Само ми дай шанс да ти покажа…
	Лиса посочи с брадичка Адам.
	— Имам предвид онова, което причини на нас двамата.
	Бари пристъпи към нея и я стисна за лакътя.
	— Не бива да се заробваш за цял живот с него заради онова, което направих! Не може да живееш с някого, защото чувстваш вина за онова, което му се е случило.
	Лиса примижа и се отскубна от хватката му.
	— Така ли мислиш, че стоят нещата?
	— Виж го само! — изплю Бари. — Той е един шибан инвалид и аз няма да ти позволя да си съсипеш живота с него, след като много добре знаеш, че ни е писано да сме заедно!
	— Копеле такова! — избухна Адам.
	— Не се бъркай, крадец такъв!
	Лиса се дръпна от Бари. Той долавяше аромата й и това го побъркваше. Тя носеше същия парфюм като преди.
	Жена му се изправи зад гърба на брат му. Заговори с благ, изпълнен се със съчувствие глас:
	— Бари, време е да продължиш напред. Вече няма никакво „нас“. Трябва да заживееш свой собствен живот.
	Нежни, търпеливи думи, казани с тон, с който човек убеждава децата да си изядат зеленчуците.
	Бари срещна погледа й — искрен и открит.
	Той рязко се обърна и видя онова, което беше пропуснал при влизането си. Фотографиите. Над камината беше поставена семейна снимка. Беше направена умело, така че да скрие инвалидната количка, но смокингът и букетът на булката се виждаха кристално ясно. Виждаше се и усмивката на Лиса. Бари познаваше тази усмивка.
	Той се обърна пак към жена си.
	Тя стоеше до Адам, отпуснала ръка на рамото му. Никаква болка, нито съжаление, нито разкаяние, нито извинение. Просто един факт.
	Адам сложи длан върху нейната и я стисна. Знак, че са заедно, че са едно цяло. Другата ръка на Лиса, онази с венчалната халка, беше притисната закрилнически към корема й.
	В този момент светът на Бари рухна. Надеждата, която му беше вдъхнала Алекс, умря в душата му. Почувства тялото си като празна черупка, без кости, без мускули и органи. Вътре в него не остана нищичко.
	Алекс беше сгрешила.
	Бари се вгледа в двамата, застанали рамо до рамо. Брат му, притежаващ всичко, което някога беше на Бари: домът му, жена му, дъщеря му. Сакатият му брат му беше отнел живота! Беше го заличил като човек. Бари си представи как с Лиса лежат заедно в леглото и се смеят на чувствата на изхвърления съпруг към бившата му жена.
	Познатата алена пелена обви съзнанието му и Бари я посрещна като стара приятелка. През годините беше отработил различни начини да я държи настрана или в най-добрия случай да я контролира. Сега обаче я прие с отворени обятия.
	Светът извън четирите стени на къщата се разми и потъна в някакъв вакуум. Всичко се сви и концентрира до тук и сега. Апокалипсисът настъпи и останалото потъна в пламъците му.
	Съвсем бавно Бари пристъпи напред и протегна ръка на Адам.
	Видя как напрежението напусна брат му. Адам разбра, че това е краят. Бари също го разбра. Адам посегна да отговори на ръкостискането.
	С едно-едничко елегантно движение, заучено от безмилостните треньори на боксовия ринг, Бари сграбчи брат си, вдигна го от количката и го хвърли на пода. Изрита го майсторски в слепоочието и го запрати в безсъзнание.
	— Проклето копеле — изсъска.
	Лиса успя само да ахне, преди ръката на Бари да я стисне за гърлото и да я лиши от глас.
	— А ти, лъжлива кучка такава!
	Блъсна я в стената и се взря в очите й. Като в мига преди смъртта, целият им съвместен живот премина пред очите му като на лента.
	В нейния поглед се четяха само страх и омраза. Чудесно.
	Ужасът на жена му разпали яростта, която изпълни всяка клетка от тялото му. Пръстите го засърбяха да довърши започнатото. И двамата трябваше да изстрадат онова, което беше изстрадал Бари!
	Двете му длани обвиха здраво плътта, която някога беше галил, целувал, хапал.
	И Бари я заплю в лицето.
	— Лъжлива, противна курва. Ти си виновна.
	Той стисна меката кожа и затвори трахеята, която даваше живот на нея и на нероденото й дете.
	Тя размаха безпомощно ръце, докато дробовете й се бореха за въздух. Отчаяно.
	Бари стисна по-силно, все така впил поглед в очите й.
	— Б… ари…
	Прошепнатото име се заби право в сърцето му. Въздишка, която си спомняше отпреди, при други обстоятелства.
	Сълзите бликнаха от очите му и размазаха напълно бездруго разкривените черти на Лиса. Лявата му ръка пусна гърлото й, а дясната я удари в слепоочието.
	— Проклета да си, кучко!
	Мамка му, още я обичаше!
	Лиса се закашля, притиснала с длан гърлото си.
	— Ами…
	Дори сега Бари беше готов да й прости всичко; да приеме грешките й, но после видя накъде се опитваше да се промъкне Лиса.
	Ноктите й се забиваха в килима, докато тя се бореше да се добере до безформената купчина, която представляваше тялото на падналия в безсъзнание сакат съпруг.
	— Никога повече няма да видиш детето ни — каза Бари и я изрита в главата.
	После затвори вратата на хола зад гърба си и извика нагоре по стълбите:
	— Не се бой, Амилия! Можеш да слезеш. Хайде, ела при татко.


>	Трийсет и четири

	Апартаментът се намираше в сграда, разположена на малък парцел край търговския комплекс „Мери Хил“. Беше на третия етаж и прозорците от едната му страна гледаха към входа на зоната за хранене на комплекса, а от другата — към натоварената четирилентова Редмор Роуд.
	Ким не можа да се сдържи да не запита що за маркетингова стратегия трябва да използваш, за да предлагаш жилища на подобно място.
	— Абе, по-хубаво е от някои квартали, в които сме ходили, а? — отвърна Брайънт.
	В сравнение с въпросните квартали, всяко място без мръсни думи по стените и преобладаваща воня на урина можеше да се определи като „по-хубаво“.
	Брайънт почука на вратата и двамата зачакаха.
	Ким чу отвътре как нещо изтрополи, когато се блъсна в стената. После някой изруга.
	Вратата се открехна и над опънатата верига надникна мъж, когото инспекторката едва разпозна.
	Крис Дженкс беше обут в сиво долнище на анцуг. Нагоре носеше тениска с логото на някакъв университет, насред което се мъдреше леке. Наболата му брада беше тъмна и гъста. Той видимо се изненада, щом позна посетителите. Брайънт се приведе напред:
	— Може ли да…
	— Ама разбира се… разбира се… — Дженкс отстъпи и отвори широко.
	Ким влезе в тясно антренце, където двама души не можеха да се разминат. Липсата на прозорец още повече затрудняваше задачата на мъждукащата енергоспестяваща крушка на тавана. Две затворени врати изолираха напълно малкото пространство от останалата част от жилището.
	Инспекторката внимателно прескочи пръснатите играчки, чийто брой сякаш сериозно надвишаваше капацитета на жилището, и внимателно пое към светлината в дъното на антрето, където — както предположи — се намираше холът.
	— Заповядайте… седнете… — покани ги Дженкс.
	Ким седна на единственото място, което не беше затрупано с какво ли не. Брайънт се настани в другия край на дивана, приседна, но веднага се надигна и измъкна изпод себе си дистанционното за телевизора.
	Дженкс го взе от ръката му и остана прав.
	— Да ви предложа нещо… кафе… чай…?
	Ким поклати отрицателно глава.
	— За изслушването ли ще говорим? — попита домакинът и стисна нервно ръце.
	— Не, дошли сме по съвсем друг въпрос — отговори Брайънт.
	Екипът на Ким нямаше нищо общо с дисциплинарното изслушване. И Дженкс, и Уайли бяха временно отстранени от работа, докато течеше вътрешното разследване на инцидента с Дън, но за него отговаряха техните си началници.
	— Посетили сте дома на Ленард Дън след подаден сигнал за домашно насилие, така ли? — попита сержантът.
	Дженкс седна на единствения стол в стаята, но само на ръба. Кимна, все така стиснал дистанционното.
	— Да, само преди два месеца беше. Защо?
	Ким се зарадва, че Брайънт пое инициативата да води разпита. Тя използва възможността да се огледа по-внимателно наоколо.
	Това очевидно беше дом, в който детето се е появило неочаквано. Камината беше покрита с телена мрежа. Големите вази, които явно са стояли на пода от двете й страни, сега изглеждаха нелепо тромави, качени на един висок рафт. Книгите и музикалните дискове бяха пръснати сред шишета за мляко, чанта за памперси и две дрънкалки.
	— В насилието над сестричките Дън е участвал и втори човек.
	Долната челюст на Дженкс направо увисна. Той премести погледа си от Брайънт към Ким и после отново към сержанта.
	Брайънт продължи:
	— Все още не знаем до каква степен е бил замесен, но сме сигурни, че е присъствал при заснемането на изнасилванията.
	Дженкс прокара ръка през косата си и потърка челото си с длан.
	— Мамка му.
	— Искам да знаем дали при посещението си сте забелязали нещо, каквото и да е, което би могло да ни помогне да открием кой е бил съучастникът на Дън.
	Дженкс сведе очи към пода и поклати глава.
	— Нищо особено не забелязахме. Беше просто рутинно… беше…
	— Разкажи ни що за инцидент се е бил случил, та са ви повикали? — предложи Ким.
	Младият полицай кимна.
	— Получихме обаждане към седем и половина вечерта: съсед се оплака от шум у семейство Дън. Когато отидохме, още от портичката на двора чухме Дън да крещи. Почукахме…
	— Какво крещеше той? — попита Ким.
	Дженкс се замисли.
	— Не се чуваше много добре отвън, но май беше нещо за някаква учителка в училището на децата.
	Ким кимна и му направи знак да продължи. Същата вечер учителката е била направила първия си опит да разговаря с родителите Дън за поведението на Дейзи. Ким помнеше, че жената на три пъти опитвала да проведе подобен разговор, преди да реши да сигнализира в полицията. С това беше предизвикала разследване, извършено със съдействието на социалните служби, но то беше продължило повече от два месеца, преди Дън да бъде арестуван.
	— Дън ни отвори и ни пусна. Виждаше се, че още е бесен. Госпожа Дън говореше по телефона.
	— Разбрахте ли с кого говореше?
	Дженкс кимна.
	— С Робин някой си. Брат й, струва ми се. Уайли дръпна Дън в кухнята, а аз влязох в хола с госпожа Дън. Накарах я да затвори и да разговаря с мен.
	— И какво ти обясни тя?
	— Само, че мъжът й се ядосал на някаква надъхана учителка. Не влезе в повече подробности.
	Патрулът беше действал като по учебник. Разделил съпрузите, за да свали напрежението.
	— След пристигането ни нещата много бързо се успокоиха. Попитах госпожа Дън дали се е стигнало до някакво физическо насилие и тя категорично отрече. Попитах я дали желае да подаде оплакване срещу съпруга си, но тя отказа. Повтаряше, че просто водили малко по-разпален спор.
	Ким си припомни показанията на учителката. Знаеше, че вечерта, за която разказваше Дженкс, бил първият опит на преподавателката да разговаря с родителите Дън. Едва отворила уста да сподели тревогите си за Дейзи, когато била настоятелно помолена от Ленард Дън да напусне дома му. Достатъчно го вбесил и фактът, че учителката лично била довела децата от училище.
	Дженкс продължи:
	— В това време в кухнята Уайли водеше същия разговор с Ленард Дън. Стояхме в дома на семейството не повече от петнайсет минути. Когато си тръгнахме, всичко беше напълно спокойно.
	— Децата там ли бяха?
	Дженкс кимна и за пръв път от началото на разговора на лицето му се изписа болка.
	— Там бяха, седяха една до друга на дивана. Дейзи беше прегърнала малката през раменете.
	Ким чу как телефонът на Брайънт избръмча в джоба му и той сложи длан отгоре му. В същия момент и нейният мобилен сигнализира за получено съобщение. Мамка му, от екипа й отлично знаеха, че с Брайънт водят важен разпит!
	Телефонът на сержанта пак забръмча. Ким посочи с брадичка антрето.
	Брайънт стана и излезе.
	— Е, имаш ли още нещо да добавиш…?
	— Ами, как да ви кажа, госпожо… Една картина се запечата в ума ми и никак не мога да се отърва от нея — отвърна младият полицай. Очите му не се откъсваха от едно плюшено мече, захвърлено насред стаята. — Като се замисля, си спомням, че по-големичкото момиченце се взираше само в мен. Дейзи, де. Някак напрегнато… сякаш се опитваше да ми каже нещо. Дори не съм сигурен дали действително е било така или просто си въобразявам сега, когато знам какво е ставало.
	За миг Ким се изкуши да му каже, че е било точно така. Тя лично беше изтърпяла върху себе си този поглед.
	Но Дженкс се бореше да запази службата, кариерата и възможността да изхранва младото си семейство. Принудителното отстраняване, макар и платено, не беше шега работа. Той беше ударил арестант и сега щеше да си изтърпи последствията. С нищо нямаше да му помогне, ако му внушеше допълнителна вина. Той бездруго знаеше, че е трябвало да разчете по-добре ситуацията онази вечер у семейство Дън, не беше необходимо и Ким да го убеждава в това.
	Инспекторката чу как Брайънт в антрето изруга. После го мерна с ъгълчето на окото си: той й направи знак да тръгват.
	Кимна на Дженкс и се изправи.
	— Какво?
	— Трябва да вървим.
	— Какво е…
	— Инцидент на многоетажния паркинг в Брайърли Хил.
	Ким извади и своя телефон. Какво си въобразяваха диспечерите? Как така ще викат нея и Брайънт?
	Брайънт сложи ръка върху нейната с успокоителен жест.
	— Повечето колеги са ангажирани заради демонстрацията в Дъдли.
	Напоследък в Дъдли бяха зачестили случаите на насилие между членове на националистически движения и представителите на мюсюлманската общност в града, заради плановете за строеж на нова джамия.
	— Лоша работа. Обявена беше из всички социални мрежи. И двете страни призовават поддръжниците си да се включат. Досега има седмина ранени.
	Ким изръмжа.
	Брайънт повдигна вежда.
	— При цялото ми уважение, началник, в паркинга става дума за потенциален самоубиец. Смяташ ли, че от централата щяха да те извикат, ако имаха друг избор?
	Ким се обърна към Дженкс, който беше пристъпил към тях.
	— Добре, Дженкс, ние трябва да тръгваме, така че това е всичко за днес. Ако се сетиш още нещо…
	— Не съм можел да му попреча, нали, госпожо? Искам да кажа, нямало е какво да направя онази вечер…
	Ким настъпи газта на фолксвагена и полетя към Брайърли Хил, изпреварвайки всичко живо по пътя си, като присвяткваше с фаровете и натискаше клаксона. Стигнаха до паркинга за нула време.


>	Трийсет и пет

	— Разкарай се! — кресна инспекторката на един черен рейндж роувър, чиято шофьорка говореше по телефона.
	— Знам, че те сърбят ръцете да я арестуваш, началник, но имаме по-важна работа.
	Ким изпревари колата и паркира до кордона, охраняван от двама униформени. Прецени набързо ситуацията и се убеди, че освен патрула, с Брайънт са единствените полицаи, пристигнали на място.
	Четириетажният паркинг беше построен само преди шест месеца като част от програмата за реновиране на градчето и представляваше опит да се намали броят на хората, които оставяха колите си на паркингите на близкия търговски център. В паркинга се влизаше отпред, но кордонът беше поставен от дясната му страна, пред служебния вход.
	Ким си проби път през нарастващата тълпа зяпачи, изтича по лентата за служебни автомобили и спря някъде по средата й.
	Погледна нагоре в мрака и с помощта на най-близката улична лампа различи човешка фигура, застанала от външната страна на металния парапет на най-горния етаж и надвесена над празното пространство.
	Брайънт се присъедини към нея.
	— Пристигнаха още униформени колеги от местния участък. Двамата застанаха на главния вход, а други двама претърсват останалите етажи на паркинга, за да сме сигурни, че вътре няма други хора. Една свидетелка твърди, че онзи виси горе вече дванайсет минути.
	— Може ли да й се вярва?
	Брайънт кимна.
	— Да. Жената следи времето на мобилния си.
	Ама разбира се.
	— Предявил ли е някакви искания?
	Брайънт поклати отрицателно глава, но преди да отговори, някакъв случаен тип се разкрещя иззад кордона. Чудесно, само това им липсваше.
	— Вървете да видите какво иска тая откачалка!
	Сержантът изтича към кордона, а Ким се замисли как да действа, за да задържи мъжа на парапета, докато пристигне преговарящият. В участъка имаше колеги, специално обучени да разубеждават самоубийци, решили да скачат отвисоко, като често успяваха да ги свалят от опасното място с минимум суетня и нерви. Ким знаеше, че ако отиде лично да приказва с онзи на парапета, човекът ще изгуби воля за живот и ще скочи в секундата, в която тя си отвори устата. На нея не й се удаваха и разговорите с хора, които не висяха между живота и смъртта, а да рискува в подобна критична ситуация беше изключено.
	— Началник, това е Дейвид Хардуик, от „Хардуик Хаус“. Познава самоубиеца.
	Мъжът пред Ким беше с пет сантиметра по-висок от нея, мрачен и задъхан от бързане.
	— Цялата му история или съкратената версия?
	— Ами виси горе от петнайсет минути, така че предпочитам съкратената.
	Брайънт докосна ръката й.
	— Ще отида да запозная колегите със ситуацията — каза и кимна към кордона. До него бяха спрели още две патрулки и една линейка.
	— Името му е Бари Грант. Преди час ми се обади да ми каже, че няма да се връща в приюта и да раздам вещите му на другите. Каза още, че след това, което бил сторил, повече не заслужавал да живее.
	— Какво толкова е сторил?
	Дейвид сви рамене.
	— Не знам, но един от другите мъже в „Хардуик“ се сети, че Бари споменавал, че, ако човек тръгне да се самоубива, паркингът тука бил идеалното място, така че тръгнах направо насам да го потърся. По пътя не спирах да му звъня, но телефонът му е изключен.
	Ким вдигна поглед нагоре.
	— Няма смисъл да се обаждаме повече, така или иначе няма да отговори. Какво още можете да ми разкажете за него?
	— Пуснаха го от затвора преди няколко месеца. Присъдата му беше за тежка телесна повреда: нападнал брат си, задето имал връзка с жена му. Осакатил го за цял живот, човекът е на количка.
	— Чаровник.
	— Бивш боксьор е, знае как да удря. Излежал присъдата с безукорно поведение, не спирал да твърди, че искрено съжалява за стореното. Затова и го приехме в „Хардуик Хаус“.
	Ким не знаеше какво е „Хардуик Хаус“, но името й се стори познато отнякъде.
	— Да е споменавал, че обмисля самоубийство?
	— Не, изобщо не. Адаптираше се отлично към живота извън затвора. Търсехме му работа като шофьор, а и по всичко изглеждаше примирен с факта, че предишният му живот е приключил завинаги.
	— Какво се промени?
	Дейвид поклати глава в пълно недоумение.
	Ким се обърна и видя, че Брайънт отново приближава. Водеше със себе си още някого.
	— Не е за вярване! — продума Ким, щом разпозна фигурата на доктор Торн.
	Терапевтката й кимна за поздрав.
	— Главен инспектор Стоун.
	— Доктор Торн — процеди Ким.
	Брайънт само сви рамене и застана до началничката си, а Дейвид се зае да разказва на доктор Торн какво се е случило.
	— Каза, че самоубиецът й се обадил. Доколкото разбирам, тя работи на доброволни начала като психиатър в този приют…
	— Сериозно? — учуди се Ким.
	Брайънт кимна и пак сви рамене.
	Инспекторката се дръпна настрани и сержантът я последва.
	— Докъде сме?
	— Ами… преговарящият е затънал в друг случай в противоположния край на Бирмингам. Алкохолик с нож държи жена си за заложничка — Брайънт погледна часовника си. — Дори да тръгне сега, при този трафик ще минат поне четирийсет минути, докато пристигне.
	Да, пресичането на центъра в пет и половина следобед нямаше да е лесно.
	— Мамка му. Друго?
	— Журналистите вече се събират. Засега интервюират свидетели, хората умират да разказват. Разчистили сме терена, доколкото е възможно, а колегите от моргата пътуват насам, ако се наложи да го прибират.
	В тона на Брайънт нямаше следа от цинизъм. Въпрос на реална преценка беше предположението, че човекът може рано или късно да скочи.
	Ким огледа набързо разположението на силите и видя, че пресата и зяпачите имат отлична видимост към служебния вход. Щяха да бъдат много разочаровани, ако нищо не се случеше.
	Ким плъзна поглед по лицата зад кордона, на които бе изписано искрено любопитство. За миг обмисли дали да не ги остави, където си бяха, за да могат — ако извадят късмет човекът да скочи и се стовари върху асфалта — да чуят лично как костите му се натрошават като клечки за зъби и така да имат удоволствието да сънуват кошмари през следващите няколко месеца. Само процедурните правила я възпряха да вземе това решение.
	— Брайънт, трябва ни втори кордон. Всички тези хора да се отстранят зад онзи ъгъл.
	Брайънт се обърна и закрещя заповеди към нарастващия брой хора със светлоотразителни жилетки.
	— Нека се кача да поговоря с Бари — чу се изведнъж гласът на Алекс Торн. За първи път тази вечер тя се обръщаше лично към Ким.
	— Що за глупости говорите, докторе, изключено е.
	Ким беше сигурна, че Брайънт би реагирал значително по-професионално, но в момента нямаше време да мисли за по-правилен отговор.
	Алекс се огледа наоколо и се усмихна.
	— Нямаше как да не ви чуя… Струва ми се, че не разполагате с много други варианти. Познавам Бари. Той ще ме послуша.
	Ким се престори, че не я чу и й обърна гръб.
	Брайънт се върна.
	— Трябва ни нещо, което да омекоти падането.
	Ким кимна и после й хрумна идея. Наскоро беше прочела за подобен случай, при който полицаите поставили под самоубиеца детски надуваем замък. Сега обаче човекът беше стъпил на ръб, който опасваше цялата дължина на последния етаж на паркинга, и беше достатъчно да направи само крачка вляво или вдясно, за да падне встрани от нещо толкова малко като надуваем замък.
	— Прати няколко униформени да обиколят близките магазини. Да донесат колко може повече платнени градински тенти — тя премери на око височината до четвъртия етаж. — Може да ги наредим по цялата дължина на ръба. В края на краищата, това не е небостъргач: ако скочи, ще омекотят донякъде удара.
	— Колкото да оцелее.
	— Именно.
	Брайънт натисна копчето на радиостанцията си и се зае да предаде заповедта на полицаите от кордона.
	— Доктор Фройд тук предложи да иде да поговори с него. Познавала го, знаела историята му.
	Брайънт се огледа.
	— Май нямаме кой знае какъв избор, началник. Времето си тече.
	Идеята никак не допадаше на Ким, но вариантите й наистина се изчерпваха.
	— Торн дори не е регистрирана официално като полицейски сътрудник, Брайънт. Представяш ли си какво ще стане, ако…
	— Точно в момента си представям как обясняваш на вътрешното разследване как е предложила да помогне, а ти си отказала.
	От време на време Брайънт беше точният човек, който й помагаше да вземе окончателно решение.
	Ким се обърна към Алекс:
	— Докторе, качвате се при човека, но аз идвам с вас.
	— Инспекторе, по-добре ще е само аз да…
	— Не си хабете приказките. Хайде.
	Ким прескочи парапета и двете с Алекс затичаха към средата на паркинга, където беше централната колона със стълбищата и асансьорите. Захранването на асансьорите беше спряно, за да не се допусне някой да се качи с тях до първия етаж и оттам да се опита да стигне по-нагоре. Униформеният, който ги охраняваше, отстъпи настрани.
	Ким се втурна по стълбите и се заизкачва, вземайки по две стъпала наведнъж. Алекс без проблем я следваше по петите.
	— Каква е стратегията ви? — попита инспекторката.
	— Все още не съм я намислила. Не знам какво е провокирало поведението му, трябва най-напред да видя Бари. Вие само не говорете. Каквото и да казвам аз, вие недейте да се обаждате.
	Ким скръцна със зъби. Тя по принцип не допускаше да й се нарежда, а да приема тази жена да й казва какво може да прави и какво — не, беше абсолютно неприемливо.
	Излязоха на открития последен етаж. Леден вятър, понесъл и редки снежинки, блъсна инспекторката. Тя остави доктор Торн да я изпревари и тръгна след нея към мястото, където беше застанал Бари Грант. Виждаше се само горната половина на тялото му. Стъпил на десетсантиметровия ръб на плочата, той гледаше навън, а ръцете му се държаха за кованото желязо на парапета зад гърба му. Ким си даде сметка, че само мускулите на бившия боксьор го задържаха да не падне.
	— Здрасти, Бари, как си? — попита Алекс и се облегна на парапета, през който се беше прехвърлил мъжът.
	— Не ме докосвай.
	Алекс вдигна примирително ръце.
	— Няма, обещавам. Ама виж, ако толкова ти се е искало да прекараме малко време насаме само двамата, трябваше само да ми се обадиш и щях да измисля нещо.
	Ким се смая от спокойния, напевен тон на лекарката. Нито следа от трепет, нито намек за това, че един човешки живот буквално виси на косъм.
	Инспекторката се зае да прецени чисто физическите измерения на ситуацията. Парапетът, през който се беше прехвърлил мъжът, беше висок до лопатките на гърба му. Дори и да успееше да го сграбчи, нямаше да има сили да го прехвърли обратно — преградата беше висока почти колкото самата нея. В най-добрия случай можеше да се надява да успее да го удържи известно време, макар че гравитацията нямаше да бъде на нейна страна.
	— Искаш ли да ти разкажа как мина моят ден? Само че, така като гледам, твоят е бил доста по-гаден.
	Бари отново не продума, само продължи да се взира нейде навън.
	— Стига де, Бари, не ми казвай, че катерих всичките тия стълби за нищо. Поне ми разкажи какво е станало, преди да скочиш. Щом ще се наложи да те запомня като размазан на асфалта труп, искам най-малкото да ми обясниш причината за това.
	Никакъв отговор.
	— Искам да кажа, виж ме само! Домашни дрехи, без грим… Никога не излизам от къщи в този вид, ако съм тръгнала на среща с мъж. Погледни ме де!
	Бари се подчини и Ким забеляза, че така терапевтката го накара да я погледне в очите, откъсвайки вниманието му от бездната под краката му. Хитро.
	— Е, какво е станало след последния ни разговор?
	Бари не отговори, но и не отклони очи от нея.
	— Хайде, кажи ми. Дори в тази ситуация ти обещавам да не се държа като психиатър.
	Бари се усмихна едва-едва и Ким реши, че става дума за някаква шега между двамата.
	— Отидох у дома — продума тихо мъжът и инспекторката си позволи една въздишка. Поне беше проговорил.
	— Видя ли ги?
	Бари кимна и пак сведе очи надолу.
	— Свърши се.
	— Какво видя?
	— Нея. Работеше из градината, плевеше и така нататък. Беше толкова красива. После Амилия излезе при нея, цялата опакована заради студа. Толкова красиво дете е, прелестна направо. Гледах ги от отсрещния тротоар: моето семейство. Сякаш просто ме чакаха да се прибера. Спомних си какво ми каза ти за…
	— Нали не си направил някоя глупост, Бари?
	От откъслечните подробности, които беше споделил Дейвид, Ким се досещаше кой, кой е в този разказ и реши, че мъжът е отишъл до дома си в опит да си върне изгубеното семейство. Да му се не види, никой обаче не беше споменал, че в картинката има и дете!
	— Нямаше как да допусна това да продължава, Алекс. Унищожих семейството си. Господи, как можах…
	Ким долови страстното чувство в думите му, но вятърът отнесе края на изречението. Стори й се, че ръцете на Алекс стиснаха парапета по-силно. Дано тази жена да знаеше какви ги върши. Самоубиецът изглеждаше по-напрегнат сега, отколкото преди да дойдат.
	Ким дочу движение зад гърба си. И без да се обръща, знаеше, че това са униформени, дошли като подкрепление. Алекс също ги усети, защото погледна към Ким и поклати леко глава. Инспекторката вдигна ръка и даде знак на колегите си да не се приближават, а да останат приклекнали зад нея.
	Поне мъжът все още стоеше на ръба.
	Алекс пак погледна към нея. Ким докосна устните си с пръст: надяваше се терапевтката да разбере, че трябва да го накара да продължи да говори.
	— Бари, няма защо да се чувстваш виновен. Разбираемо е, че си се опитал да си върнеш семейството.
	Бари завъртя отрицателно глава.
	— Не, не разбираш. Не знаеш какво направих. Тях ги няма вече.
	От категоричния тон на мъжа Ким усети как страхът се просмуква в костите й. Предпазливо се промъкна назад до стълбището и извади мобилния си.
	Брайънт вдигна на второто позвъняване.
	— Брайънт, да са съобщили по радиото за друг инцидент наблизо?
	— Да, колеги от охраната на демонстрацията са пренасочени към пожар в частен дом в Седжли. Един загинал, един на косъм.
	— Само две жертви?
	— Да, защо?
	— Сигурна съм, че пожарът ще се окаже умишлен и че убиецът е нашият човек, дето виси на парапета. Провери подробностите и ми се обади веднага. Допускам, че в къщата е имало и трети човек.
	Ким се върна на етажа и застана в зрителното поле на Алекс. Терапевтката се поизвърна леко на една страна, така че вниманието й да е насочено към Бари, но същевременно да вижда Ким с периферното си зрение.
	Инспекторката направи един знак, който знаеше, че Алекс ще разбере: прокара пръст през гърлото си, за да покаже, че има загинал. Ако терапевтката я разбра, тя с нищо не го показа, само обърна глава изцяло към Бари.
	Телефонът в джоба на Ким завибрира. Тя отстъпи пак до стълбището.
	— Определено в къщата е имало само двама души, началник — потвърди сержантът.
	— Къде, по дяволите, е детето тогава?


>	Трийсет и шест

	— Какво дете? — попита Брайънт.
	— В стълбищната клетка на най-горния етаж съм. Качи се при мен.
	Ким чуваше как ключовете и монетите в джобовете на сержанта подрънкват, докато той се качваше с лекота по стълбището.
	— За какво дете става дума?
	— Тоя тип тука се отбил при бившата си жена, която сега живее с неговия брат-инвалид, и се опитал да си я върне. Не се получило, но освен всичко останало в семейството има и дъщеричка, чийто биологичен баща е Бари.
	— Господи…
	— Върви питай онзи Дейвид дали знае каква кола кара Бари и на колко годинки е момиченцето. Аз ще огледам набързо автомобилите на това ниво, може да забележа нещо.
	— Малко момиченце, което седи сам-самичко в заключен автомобил, така ли?
	Ким знаеше, че надеждата за това е много малка, но не можеше просто да чака, без да предприема нищо.
	— Ей, от нас двамата аз съм песимистката!
	Ким излезе от стълбището и сви вдясно, като се зае да огледа колите, паркирани възможно най-далеч от мястото, където беше застанал Бари. От позицията си до стълбището не виждаше близо до него кола, която да буди у нея съмнение. Не искаше да нарушава крехкото равновесие между него и Алекс, но ако се наложеше да се приближи, за да търси изчезнало дете, нямаше да се поколебае. Ако ще, да скача, глупакът му с глупак.
	Тя огледа цялата дясна половина на етажа за по-малко от три минути и се върна пак при стълбището. Инспектор Еванс се беше присъединил към Брайънт, който пък отново говореше по телефона.
	— Как предпочиташ: да поема претърсването или да остана да наблюдавам нещата тук?
	С Еванс бяха с еднакъв чин, но Ким беше пристигнала първа. Местопрестъплението беше нейно.
	— Ти поеми тук. Аз ще търся.
	Еванс посочи двамата клекнали униформени.
	— Ще ги накарам да се приближат малко, може да не ги чуе от шума на вятъра. Двамата ще имат сили да го издърпат през парапета, ако се наложи. На тази докторка дали й стига акълът да ме разбере, ако й давам знаци с ръце?
	— О, бъди спокоен, умна е за двама.
	Брайънт затвори телефона.
	— Търсим стар форд мондео, тъмен на цвят. Комби. Детето е четиригодишно. Освен това, началник, свидетелката с телефона едва не се е сблъскала с Бари Грант, докато влизала в паркинга. Твърди, че той бил сам в колата си. С него нямало дете.
	— Мамка му — с други думи, детето или се намираше другаде, или беше в багажника с ограничен достъп до кислород.
	— Добре, разпространи информацията. Колегите да поемат първо и второ ниво, аз поемам трето.
	— В документите си Дейвид е записал сестрата на Бари Линда като негова най-близка роднина. Повикахме я, жената е тук.
	— Дръж я долу засега. Още нямаме какво да й съобщим.
	Ким пое по стълбите към долното ниво. Брайънт пусна информацията по веригата, затвори телефона и я настигна.
	— Аз поемам дясната половина, ти — лявата — нареди инспекторката.
	И Ким се втурна сред колите, редица сред редица от паркирани седани.
	Зловещата тишина изостри сетивата й. Детето беше някъде тук. Сигурна беше. Не знаеше само в какво състояние ще го завари.
	При поредната редица автомобили тя мерна тъмно комби, паркирано в единия ъгъл. Ускори още крачка, щом приближи, видя, че е мондео. Само че нов. Мамка му, тъкмо беше решила, че го е намерила. На това ниво й оставаха само още няколко непроверени коли.
	Вратите на стълбището се разтвориха рязко и от тях изникнаха четирима полицаи. Двама тръгнаха към нея, другите двама — в противоположната посока.
	— Другите нива са заети само наполовина, началник. Не е там — обади се Брайънт, изникнал до рамото й.
	Мамка му, значи трябваше да е някъде тук.
	— Върнете се до стълбището и започнете проверката отначало — нареди тя.
	— Госпожо, насам! — провикна се полицай Хамънд.
	Ким хукна към далечния десен ъгъл на етажа — точно в сянката на рампата за качване на последното ниво.
	Полицаят стоеше до тъмносиньо мондео, стар модел. Бинго.
	— Варианти, Хамънд? — този колега не го спираше никаква ключалка.
	Хамънд извади от джоба си комплект шперцове, но после ги прибра и измъкна от другия джоб малък чук.
	— Прецизно или бързо?
	Ким посочи с брадичка чука.
	— Всички да се дръпнат!
	След два къси удара стъклото до шофьора се пръсна, посипвайки наоколо дъжд от ситни кристални късчета. Хамънд бръкна и отвори вратата. За секунди измъкна нужните кабели и запали двигателя.
	После погледна към Ким. Тя кимна и той дръпна лостчето.
	Капакът на багажника се отвори.
	Ким се изправи очи в очи с малко, уплашено до смърт момиченце. Телцето й се тресеше от страх, свито на кълбо сред боклуците на дъното на мръсния багажник.
	Ким въздъхна дълбоко. Уплашена, но жива. Нелоша сделка.
	Брайънт пристъпи напред, но детето заскимтя от страх. Ужасът в очите й беше неописуем.
	— Дръпни се, Брайънт. Аз ще се оправя.
	Ким застана пред багажника, като закри с тялото си всичко друго от погледа на детето.
	— Здравей, мила. Аз съм Ким. Ти как се казваш?
	Очите на детето се стрелкаха край нея в търсене на нещо познато и безопасно, за което да се хванат. По бузките му имаше следи от сълзи.
	Ким се обърна към Брайънт и другите полицаи, и им даде знак да се отдръпнат. После приклекна, така че лицето й да се изравни с това на момиченцето.
	Усмихна му се и сниши глас до шепот:
	— Гледай само мен, мила. Всичко вече е наред. Никой няма да ти стори нищо лошо, нали?
	Ким задържа погледа на детето в своя и видя как ужасът отстъпва, макар и бавно.
	Посегна и полека махна пропит с бензин парцал от косата на момиченцето. То не трепна, но очите му следяха всяко движение на инспекторката.
	— Леля Линда се качва насам, за да те вземе, мила. А сега ми кажи дали те боли някъде — не се виждаха следи от каквито и да било наранявания, но Ким искаше да е напълно сигурна, преди да мести детето.
	В отговор то леко поклати глава: „Не“; едва доловимо движение, но все пак някакъв знак за комуникация.
	— Браво. А можеш ли да мърдаш всичките пръстчета на ръцете и крачетата? Ще ми покажеш ли?
	Ким проследи с очи как всички крайници на детето в багажника се раздвижиха.
	После пак прикова очите му със своите. Ужасът определено се топеше.
	— Ще ми кажеш ли как ти е името, мила?
	— Амилия — гласче като въздишка.
	— Е, Амилия, ти си едно страхотно момиченце! На колко си години?
	— На четири и половина.
	На тази възраст половинката беше от съществена важност.
	— Аз пък реших, че си поне на шест! Кажи сега, съгласна ли си да те извадя от колата? — гледката на детето в багажника сред мръсните инструменти и мазните парцали беше просто обидна за Ким.
	Амилия кимна бавно.
	Инспекторката посегна, хвана детето под мишниците, повдигна малкото телце и го притисна до себе си. Амилия инстинктивно обви ръчички около шията й и крачета — около кръста й. После зарови личице в шията на Ким.
	— Всичко е наред, Амилия. Вече всичко ще бъде наред — Ким погали детето по касичката. Надяваше се да се окаже права.
	Усети влагата на детските сълзи по шията си. Зачуди се какво ли е чуло и видяло това дете.
	Чу как се отключва вратата към стълбището на това ниво. Оттам изскочиха двама униформени, мъжът от приюта и непозната руса жена, и затичаха към Ким и спасеното момиченце.
	— Амилия, аз вече трябва да вървя.
	В отговор Амилия се вкопчи отчаяно в нея с всички сили.
	— Бъди спокойна, мила, леля Линда е тук.
	Наложи се Ким да използва цялата си сила, за да откъсне четиригодишното дете от себе си и да го предаде в обятията на леля му.
	После погали русата му косичка за последен път.
	— Инспекторе, благодаря…
	Но Ким вече тичаше към горното ниво на паркинга. Търсенето и спасяването на детето бяха траяли само единайсет минути, но й се струваше, че са минали часове.
	Хукна нагоре, отново прескачайки по две стъпала наведнъж. Инспектор Еванс клечеше там, където го беше оставила.
	— Детето добре ли е? — прошепна той.
	Тя кимна.
	— Долу всичко готово ли е?
	— Все едно че ще правим градинско парти. Около три метра от едната страна на етажа останаха непокрити, но съм разположил там най-калпавите униформени от екипа ми. Ако тоя рече да пада, и те ще омекотят удара.
	— Какво държи докторката?
	— Единия край на алпинистко въже. Нюджънт го плъзна незабелязано до крака й, докато тя разговаряше с Бари. Смятам, че знае какво да прави с него, но засега или чака възможност да го закопчае, преди да е скочил, или не вижда подходящо място по дрехите му, за което да го закачи.
	— А за какво е закопчан другият край?
	— За колата на Нюджънт — Еванс сви рамене. — Или ще удържи човека, или ще падне с него.
	— Това обичайната процедура ли е? — усъмни се Ким.
	— Аз питам ли те за шибаните градински тенти?
	— Добре де, разбрах.
	Понякога човек просто трябва да действа с онова, което му е под ръка. Ако нещата се объркат, те чака дисциплинарната комисия, а справиш ли се, излизаш герой.
	Ким стрелна с очи часовника си. Пресметна, че мъжът виси на парапета от четирийсет и пет минути.
	— Едва ли ще издържи още дълго.
	— Слизам долу да видя какво е положението.
	Той отстъпи полека назад и Ким зае мястото му. Вятърът се беше усилил и сега инспекторката чуваше само откъслечни думи от разговора, който се водеше до парапета.
	— Какъв е смисълът… скачаш… Амилия?
	Ким не чу какво отговори Бари.
	— Ако… обяснение… съдът… разбере.
	Когато цъфнат налъмите, помисли Ким.
	— Ти… Амилия… живот… заедно — после настъпи внезапно мълчание. Чуваше се само вятърът. Тишината се наруши от издрънчаване: карабинерът на въжето се изплъзна от пръстите на Алекс и падна на пода.
	Бари трепна и малко остана да се пусне от железата. Извърна глава назад в опит да види какво има зад парапета.
	— Какво беше това? Кой е там?
	— Няма нищо, Бари — успокои го Алекс. — Просто си изпуснах мобилния.
	Докато говореше, Алекс даде незабелязано знак с ръка на униформените да се дръпнат назад до мястото, където клечеше Ким, затаила дъх.
	Двамата погледнаха въпросително инспекторката. Тя кимна. Звукът беше стреснал Бари и той изглеждаше така, сякаш щеше да се пусне всеки момент.
	Двамата униформени се върнаха полека зад Ким.
	Бари продължаваше да пристъпва от крак на крак, мъчейки се да погледне зад гърба си. Алекс махна с ръка да се отдръпнат още по-назад.
	Бари обаче се обърна изцяло и застана с лице към терапевтката. Ако полицаите не се бяха отдалечили, щеше веднага да ги види, приклекнали на три метра зад гърба й.
	Ким силно се надяваше докторката да знае какво прави. Ситуацията беше сериозен тест за способностите й и засега нямаше кой да й помогне.


>	Трийсет и седем

	Ето че сега двамата стояха лице в лице. Второто голямо разочарование на Алекс я гледаше право в очите. „Хардуик Хаус“ се бяха оказали източник на изключително досадни проблеми. Тъкмо се отърва от Шейн и го върна на топло зад решетките, ето че сега друг нещастник се бореше за вниманието й.
	Алекс вече на три пъти имаше възможност с лекота да убеди Бари да се върне от нейната страна на парапета, но не го беше направила. Още не беше приключила с него. Искаше отговори.
	Ким беше клекнала зад стената на стълбището вън от полезрението на Бари, но обърнеше ли се, Алекс срещаше погледа й. Най-важното беше, че инспекторката беше достатъчно далеч, че да не чува разговора. В момента Алекс не желаеше никой да й се меси.
	— Намерили са Амилия — каза тя на Бари.
	На лицето му се изписа объркване.
	— Но защо им е отнело толкова време? Нали веднага ти казах къде я оставих!
	О, да, вярно, че й беше казал. Е, май й се беше изплъзнало от ума! Разбира се, че първата му дума беше за детето: веднага й беше съобщил къде е колата, но на Алекс й достави голямо удоволствие да гледа как ченгетата си гонят опашките, докато го търсят. Да, тя разполагаше с информацията, необходима на инспектор Стоун, но беше избрала да не я сподели. Въобще Алекс не си падаше по споделянето.
	— Е, сега вече е при тях.
	Не че на Алекс въобще й пукаше.
	— Тя добре ли е?
	— Виж, Бари, смятам, че сега е по-важно да се съсредоточим върху теб самия. След малко ще поговорим за Амилия.
	— Искам да я видя.
	Ето го и поредния удобен случай да го накара да се прехвърли обратно през парапета. Алекс умишлено го пропусна и го остави да отмине безвъзвратно.
	За първи път можеше да разговаря с обект на експеримента, след като той е извършил предвиденото деяние. Жалкото самопризнание на Рут вече я беше лишило от една такава възможност. Докато Ким се намираше наблизо, Алекс беше проявявала предпазливост: важно беше да спечели уважението на следователката. Но сега с Бари разговаряха на четири очи и събирането на информация се превърна в тотален приоритет.
	— Как се почувства, Бари?
	Мъжът видимо пребледня. Събитията, които беше предизвикал, надхвърляха и най-смелите надежди на Алекс; фактът, че манипулацията й е била достатъчно силна, за да предизвика подобна степен на насилие, говореше, че се беше справила повече от отлично. Перфектният резултат би бил, ако и детето беше мъртво, а самият Бари не беше предизвикал тая драма със самоубийството пред очите на полицията и пресата, но какво да се прави — Алекс ще работи с онова, с което разполага.
	— Не си спомням как го правя — Бари поклати глава. — Знам какво сторих, но не си спомням как точно го върша. Помня как влачех Амилия навън. Тя плачеше, аз се паникьосах и я затворих в багажника. После се върнах и запалих къщата. Просто исках да залича следите. Господи, не знам какво съм си въобразявал.
	После очите му срещнаха нейните и Алекс видя в тях искрица нелепа надежда.
	— Мъртви са, нали?
	— О, да, Бари, мъртви са — знакът, даден от следователката, не потвърждаваше кой точно е загинал, но Алекс предпочиташе за момента Бари да няма за какво да живее.
	— Какво те накара да поискаш да се самоубиеш? Само страхът, че ще те хванат и ще те накажат?
	Моля те, кажи да, замоли се Алекс на ум. Страхът да не бъде заловен сочеше загриженост единствено за последствията от действията му. Загриженост за това как ще се отразят тези действия на бъдещето му. Истинските угризения на съвестта бяха нещо съвсем различно.
	За момент Бари се замисли и Алекс положи усилие да скрие нетърпението си. Прииска й се да го разтърси и да го накара да изплюе отговора. И един-единствен положителен резултат щеше да е напълно достатъчен.
	Мъжът кимна и Алекс само дето не се пресегна през парапета да го разцелува. Бари го беше сторил! Беше доказал тезата й. Беше извършил зловещо престъпление без капчица разкаяние. Провалите, разочарованията — всичко си заслужаваше, щом беше стигнала до това!
	Но Бари заговори.
	— Отначало да. Отначало изпаднах в паника от това, което извърших, и от страх да не се върна пак в затвора. Но щом се качих тука, спомените почнаха да се връщат. Виждах лицето на Лиса, омразата и страха й, как се бори за въздух.
	От лявото му око бликна сълза и потече по страната му. След нея последваха още и още и миг по-късно Бари ревеше като бебе.
	Отвращението изпълни Алекс до краен предел. За момент той беше нейният триумф. Резултатът, към който се беше стремила. За секунда беше потвърдил правотата й, но сега вината беше изписана във всяка черта на лицето му.
	— О, Бари, срамота!
	— Не знам как можах да й сторя това. Аз я обичам! А Адам ми е брат. Как можах да го оставя там да умре? Що за човек причинява подобни неща на хората, които обича? Заради мен Амилия ще расте без майка!
	Алекс имаше друго предвид с коментара си. Разочарованието й се дължеше на провала му, но тя не се и опита да му обяснява. Надеждите й за положителен резултат в случая пропаднаха.
	За пореден път проучването й беше провалено от стария й враг: чувството за вина.
	Господи, как само ненавиждаше разочарованията!
	— Няма, Бари.
	— Какво?
	— Амилия няма да расте без майка.
	Очите му отново се разшириха: пак същата глупава надежда.
	— Искаш да кажеш, че Лиса не е…
	Алекс поклати отрицателно глава.
	— Искам да кажа, че Амилия изобщо никога няма да порасне. Умряла е в багажника ти. Убил си и дъщеря си, Бари. И тримата вече ги няма.
	Тя изрече думите меко, но категорично.
	Чертите му се изкривиха от пълното отчаяние.
	Той се взря в очите й в търсене на потвърждение. В отговор Алекс леко кимна и направи така, че студенината в погледа й да отрази непоправимостта на стореното.
	Бари пусна парапета и полетя надолу.
	— Бари, не! — изпищя Алекс и посегна след него. Показен жест. Беше доволна, че той скочи.
	Дръпна се от парапета и от гледката долу. Нагласи изражението си така, че да изразява пълен шок.
	Ким грубо я стисна за ръката и я обърна така, че да я погледне в очите. Цялото тяло на инспекторката се тресеше от бяс.
	— Какво, мамка му, стана? Казвай!
	— О, Господи… божичко… Не мога да повярвам… о, Боже…
	— Какво ти каза той? Защо скочи?
	Алекс закърши треперещите си ръце.
	— Не знам, не знам какво стана. Мисля, че осъзна какво е сторил и реши, че не може да живее повече.
	Алекс отлично виждаше, че инспекторката не й вярва.
	— Но той знаеше какво е направил! Чух го как ти го каза още преди час. Защо реши да скочи точно сега?
	Алекс се насили и пусна няколко сълзи.
	— Не знам!
	Ким отвори уста да продължи, но звънът на телефона й я прекъсна.
	— Да, Брайънт?
	Слуша мълчаливо колегата си няколко секунди, после надникна пред парапета.
	— Шегуваш се. Значи са свършили работа?
	Изслуша отговора, мълчаливо затвори и пусна мобилния в джоба на якето си.
	— Тентите са смекчили удара. Не е мъртъв. Все още.
	— Слава Богу! — въздъхна Алекс, а на ум крещеше: „Мамка му, мамка му, мамка му!“
	Ким пак я стисна за ръката.
	— Идваш с мен! И двете имаме да отговаряме на доста въпроси!
	Алекс се остави инспекторката да я поведе. Само този път.


>	Трийсет и осем

	Домът на полицай Уайли беше къща-близнак с три спални, строена през петдесетте. Пред вратата имаше мъничка веранда, украсена с ваза със сухи цветя.
	Не беше валяло и предният двор беше спретнат, ухаещ на първата за годината окосена трева.
	Ким реши, че сигурно госпожа Уайли умело запълва свободното време на съпруга си. Репетиция за предстоящото пенсиониране.
	— Ама хубаво е да поизлезеш от участъка, нали? — отбеляза Брайънт и почука на вратата.
	Ким мълчаливо се съгласи. Инцидентът с Бари беше последван от планина документация, която ги държа заети почти цял ден.
	Отвори им жена в тъмносин памучен панталон и спортна блуза. По маншетите на панталона бяха полепнали влажни стръкчета трева. Може би времето на съпруга й все пак си оставаше свободно.
	Госпожа Уайли имаше кръгло, приятно лице, обрамчено с посивяла коса, подрязана на черта късо, на сантиметър под ушите й.
	— Да, кажете?
	— Сержант Брайънт. Инспектор Стоун. Бихме желали да разговаряме със съпруга ви.
	Изразът на жената леко се промени.
	— Той си почива.
	Брайънт дори не трепна.
	— Става дума само за няколко въпроса във връзка със случая…
	— Барбара! Покани ги… — долетя гласът на Уайли от дъното на антрето.
	Ким влезе и тръгна към дъното на къщата, откъдето дойде гласът. Втора дневна беше долепена до тясна, дълбока кухня. Стаята беше малка, но и обзаведена скромно — самотен, обърнат към прозореца фотьойл в комплект с малък диван, разделящ гостната от кухнята.
	Ким и Брайънт се отпуснаха едновременно на фотьойла. Мястото беше точно за двама души.
	— Не си ли й казал, че си отстранен? — попита Брайънт, щом Уайли затвори вратата към антрето.
	Полицаят поклати глава и седна на креслото.
	— Няма смисъл. Не искам да я тревожа.
	Свали очилата си за четене и ги остави върху малката масичка вляво от креслото.
	— Барбара четирийсет и две години работи като чистачка. Брои дните до пенсионирането ми. Ипотеката ни е изплатена и моята пенсия и спестяванията ни ще ни стигнат да живеем прилично.
	— Докога ще криеш? — продължи Брайънт.
	— Не знам. Надявам се на вътрешни разследвания скоро да им стане ясно, че цялата история няма нищо общо с мен. Не можех да му попреча.
	Ким се удиви на спокойствието на възрастния полицай. Реакцията на съпругата му го притесняваше повече, отколкото резултатът от изслушването пред дисциплинарната комисия.
	Брайънт приседна на ръба на фотьойла, но в този момент вратата на стаята се отвори и вътре надникна Барбара:
	— Чай… кафе…?
	Брайънт поклати отрицателно глава.
	— Кафе с мляко и без захар, ако обичате — отвърна Ким. Уайли със сигурност предпочиташе жена му да е заета с нещо, докато трае разговорът.
	Ким съчувстваше на този колега. Беше отдал живота си на полицията, а сега пенсията му висеше на косъм заради нечия чужда грешка.
	Барбара остави вратата отворена. Уайли стана, за да я затвори отново, но в този момент в антрето се мерна сянка.
	— А, млада госпожице, дума да не става да излизаш облечена по този начин — каза полицаят, измервайки с очи фигурата отвън.
	Ким се понадигна и зърна момиче на около осемнайсет години, което слизаше по стълбите от горния етаж. Носеше черна прилепнала поличка, която не прикриваше почти нищо. Картинката се допълваше от черен чорапогащник, кожено яке и голям флеш, удължил несъразмерно едното ухо на момичето.
	Ким беше виждала и далеч по-предизвикателно облечени жени, а по убийственото отвращение в погледа, който момичето хвърли на баща си, прецени, че и то е виждало такива.
	Момичето не отговори нищо, промърмори нещо на майка си и излезе от къщата.
	Уайли въздъхна, затвори вратата и се върна на креслото.
	Ким с учудване си припомни, че вън, по улиците на Черната земя, Уайли вдъхваше уважение и подчинение. Като представител на закона той беше фигура с несъмнен авторитет. У дома обаче лъжеше жена си и нямаше никакъв контрол върху поведението на дъщеря си.
	— Бихме желали да ни разкажеш подробности за онази вечер, когато сте посетили по сигнал дома на семейство Дън — върна се към разговора инспекторката.
	Уайли сбърчи нос.
	— Няма нищо за разказване. Обичаен битов скандал.
	Ким зачака да чуе още нещо. Мълчанието се проточи.
	— Бил е замесен втори човек и бихме искали да…
	— Как така втори човек? — Уайли се поизправи в креслото.
	— Присъствал е в мазето. Когато Дън е насилвал Дейзи.
	Полицаят подсвирна.
	— Божичко.
	Брайънт също се премести по-напред от неудобното място на фотьойла.
	— Просто ни опиши подробно какво точно се случи онази вечер, когато сте отишли на адреса. Вече разговаряхме с Дженкс. Той ни разказа, че родителите се карали заради някаква учителка. Какво още можеш да ни кажеш за това?
	Уайли вдигна очи към тавана, когато Барбара влезе и подаде чаша кафе на Ким. Инспекторката й кимна с благодарност и възрастната жена излезе, като този път затвори вратата.
	— Обадиха ни се някъде към пет и половина. Дженкс караше. Знаеше къде се намира адресът и стигнахме за няколко минути. Помня, че когато пристигнахме, Дън още крещеше.
	— В кухнята ли го заведе?
	— Да, обичайната практика — отвърна предизвикателно Уайли.
	— Разбира се — примирително се съгласи сержантът. — Какво каза той, докато бяхте заедно?
	— Беснееше срещу учителката: обяснявала им, че нещо не е наред с Дейзи. Много добре го разбирах. И на нас ни бяха казали, че Лора има затруднения в училище, а после всичко се оказа пълна глупост. Някои учители много обичат да се бъркат, където не им е работа. Така че аз просто казах на Дън, че съм съгласен с него и го поуспокоих.
	— Дженкс каза, че при пристигането ви госпожа Дън говорела по телефона? — продължи Брайънт.
	— Да, не разбрах с кого. Дженкс пое нея и децата. Когато приключих с Дън, двамата се върнахме в гостната.
	— Дженкс спомена още, че Дейзи го е гледала някак особено. Сторило му се, че иска да му каже нещо. Ти забеляза ли нещо подобно?
	Уайли подбели очи.
	— Въобразил си е. Аз заведох децата да си легнат и не видях никакви особени погледи — после се усмихна снизходително. — Дженкс е още хлапе, вглежда се във всичко. Децата бяха малко притеснени заради крясъците и скандала, но нищо повече.
	Ким се изправи. Тук нямаше да научат нищо ново.
	Брайънт последва примера й.
	— Ами добре, ако се сетиш още нещо…
	— Знаете ли, спомних си друго. Причината Дън да бъде толкова ядосан беше, че учителката беше дошла у тях. Да, точно така. Побеснял, защото тя лично беше довела децата вкъщи след училище.
	Вън при колата Ким се обърна към Брайънт.
	— По време на разследването Досън водеше разпитите на учителката, нали?
	— Точно така.
	— Струва си да поговорим с нея още веднъж — отвърна Ким и почувства как настроението й се оправя.
	Все пак бяха научили нещо ново.
	Вече знаеха, че вторият човек в мазето не е била Уенди, но ако учителката все пак е успяла да изложи притесненията си при първото посещение у семейство Дън, дали пък съпругата не е прикрила Ленард? И ако е било така, дали е била наясно кой е присъствал на изнасилванията?
	Задължително трябваше да открият отговора на този въпрос.


>	Трийсет и девет

	Ким спря колата и поседя вътре за момент: стегна се вътрешно, преди да излезе навън, на вятъра, чиито пориви разклащаха автомобила напред-назад.
	От първия ден на обучението си за полицай Ким беше твърдо убедена, че виновните трябва да плащат за престъпленията си. По-късно чувстваше всеки неразкрит случай като отворена рана в тялото си. Не вярваше в смекчаващите вината обстоятелства. Нещата бяха черни и бели: сториш ли зло, трябва да изтърпиш наказанието.
	Брайънт смяташе, че е луда да подозира доктор Торн в каквото и да било съучастие в убийството на Алан Харис. Отначало дълбоко в себе си Ким също смяташе, че е донякъде прав, но след случая с Бари Грант нещата започваха да й изглеждат силно подозрителни.
	Самата Ким нямаше да бъде обект на вътрешно разследване след инцидента: началниците приеха, че „е предприела всички разумно осъществими мерки, за да осигури положителен изход от ситуацията“. Всъщност идеята за градинските тенти спаси както нейната кожа, така и тази на Бари. Много й помогна и фактът, че беше намерила Амелия жива и здрава.
	Доктор Торн пък спечели червени точки за това, че беше задържала Бари на парапета достатъчно дълго, че полицаите да имат време да разпънат тентите отдолу.
	С разума си Ким разбираше всичко това. Същевременно обаче беше присъствала лично на разговора на докторката с Бари и помнеше, че точно преди да скочи, той се беше поободрил и контактуваше свободно: нехарактерно поведение за човек, който се кани всеки момент да сложи край на живота си. Ким беше присъствала и на други случаи на преговори със самоубийци и знаеше, че в такива обстоятелства всяка минута е от значение. Никога преди не беше виждала самоубиец, който да виси на високото повече от час и след това все пак да скочи.
	Обърна се към задната седалка.
	— Добре, Барни, пристигнахме. Излай веднъж, ако видиш някой да идва насам.
	После слезе от колата, покатери се по затворената метална порта и се прехвърли в гробището. Тръгна нагоре по хълма и скоро светлината от уличните лампи остана далеч зад гърба й. Продължи напред по алеята към пейката, на която бяха седели с Алекс миналата седмица. Реално бяха изминали няколко метра, преди да седнат, така че Ким започна търсенето от гробовете малко преди пейката. Извади фенерчето от джоба си и полека се зае да оглежда гробовете, а сърцето й се свиваше от скръб по прекъснатите без време животи.
	Обходи всички гробове чак до подножието на хълма, после се върна обратно нагоре, като ги разглеждаше отново, още по-бавно, за да е сигурна, че не е пропуснала нищо. Когато отново се изравни с пейката, вече знаеше, че тук няма надгробен камък, по-нов от десет години, както и че категорично липсва гроб, в който почиват мъж и две момченца.
	После изпрати въздушна целувка към върха на хълма, където лежеше малкото й братче.


>	Четирийсет

	Очарованието на областта Котсуолдс определено не действаше на Алекс. Пътеводителите го определяха като район с „изключителна красота“, но докато прекосяваше с колата едно след друго заспалите селца по пътя си, в ума й се въртеше единствено думата „скука“. Крайната цел на пътуването й беше Бъртън-он-дъ-Уотър. Алекс си спомни: беше чела някъде, че районът е богат на фосили от праисторически животни. „Праисторически“ е отлично определение и за настоящите жители, помисли си Алекс, докато оглеждаше хората в центъра на селцето.
	Край улиците се редяха каменни къщи, всяка със свой магазин на приземния си етаж, явно отворен преди поне двеста години. Един бърз поглед беше достатъчен на Алекс, за да се убеди, че нито една от големите търговски вериги не беше стигнала дотук — дори „Коста“ и „Старбъкс“. Красноречиво доказателство колко зле беше положението. Как въобще живееха тия хора?
	Все пак седемдесеткилометровото пътуване беше прочистило от съзнанието й разочарованието от Бари Грант. Отначало, при новината, че той се е опитал да убие брат си и обичната си жена, беше решила, че е надхвърлил и най-смелите й очаквания.
	За няколко секунди там, на последния етаж на паркинга, под хапещия вятър, Алекс беше решила, че Бари може да се окаже венецът на делото й. Истинският социопат не чувства никаква морална отговорност; личност от този тип никога не би могла да надвие природата си и да почувства вина. Един-единствен успех би бил достатъчен, за да бъде експериментът й успешен: в онзи момент Бари беше нейният триумф.
	А после си беше отворил устата и й беше обяснил мотивацията си.
	При жалките му дрънканици за „алената пелена“ и смазващата вина, която изпитвал, Алекс за миг се изкуши лично да го блъсне долу. За късмет лъжата за смъртта на дъщеричката му се оказа достатъчна да го провокира да скочи.
	Неприятно я изненада фактът, че Бари оцеля след падането, но очевидно животът му висеше на косъм. Беше на командно дишане: машините поддържаха живота му. Смъртта му не беше далече. Лекарите не хранеха особена надежда за някакво възстановяване. Чудесно.
	Разочарованието от Бари все пак беше туширано от вълнението й от личността на Ким. Инспекторката беше изкусително-възбуждащ проект, в който Алекс нямаше търпение да се зарови. Точно интересът към Ким я беше довел в тоя затънтен градец.
	Алекс се запъти към мястото на уговорената среща — заведение, което предлагаше храна целодневно: закуска, брънч, обяд, следобеден чай, кафе, както и скандално-екзотичните за този район капучино и италиански сандвичи.
	Алекс бутна ниската портичка и видя, че на единствената заета маса на двора се е настанил пълен мъж, напълно плешив, с изключение на ивицата коса на тила между ушите му.
	Очилата му се бяха смъкнали до върха на носа и човекът изглеждаше погълнат от четивото на киндъла си. В лявата си ръка държеше цигара: обяснение за това, че беше избрал да седне отвън.
	Алекс реши, че това е човекът и пристъпи към масата:
	— Хенри Рийд?
	Мъжът вдигна очи и се усмихна. После стана и подаде ръка:
	— Доктор Торн?
	Алекс се усмихна в отговор.
	Мъжът седна обратно на мястото си.
	— Дано нямате нищо против да разговаряме тук. Безнадеждно пристрастен съм към наркотика никотин, а в днешни дни това ме обрича на социална изолация.
	Алекс имаше много против. Макар редките слънчеви лъчи да позатопляха вятъра, навън си беше все още много студено. Същевременно обаче тя искаше да получи нещо от този мъж, така че се съгласи.
	— Няма проблем. Да ви почерпя още нещо за пиене?
	— Едно лате. Благодаря ви!
	Алекс влезе в заведението и поръча две латета. Плати, а на бара й казаха, че ще им донесат напитките. Алекс се върна навън и се настани при събеседника си, а той остави киндъла на масата.
	— Дикенс като електронна книга, представяте ли си?
	Алекс се усмихна. Подобен въпрос ни най-малко не я вълнуваше.
	— Кажете сега, доктор Торн, как бих могъл да ви помогна?
	Алекс прецени, че в конкретния случай ласкателството би свършило отлична работа.
	— Научните ми интереси са съсредоточени върху една тема и в процеса на работа попаднах на вашата книга, определяна като една от най-приносните по въпроса. Научната общност и критиката са единодушни, че проучването ви е от фундаментално значение.
	Част от казаното беше истина. Алекс не беше попаднала на никакви критически отзиви за книгата. Просто пусна в Гугъл името „Майкъл Стоун“ и научи голяма част от историята от вестникарските материали, които търсачката й подаде. Кратка статия в Уикипедия поясняваше, че млад репортер е публикувал със свои средства книгата си, проследяваща в подробности интересуващите Алекс събития. Само дето издирването на самата книга се оказа безуспешно. Тогава Алекс реши да се свърже със самия автор. Да четеш отразеното по вестниците е едно, а съвсем друго — да разговаряш с човек, вземал интервюта от свързаните със случая хора по времето, когато всичко е било съвсем прясно в паметта им.
	Хенри Рийд сякаш остана доволен от чутото и в отговор сви рамене:
	— Смятам, че това е история, която трябваше да бъде разказана, макар че общественият й прием беше противоречив. Продадоха се само седемстотин копия.
	Алекс кимна, когато сервитьорката постави пред тях високите чаши с лате.
	— Как да ви съдействам, докторе?
	— Моля ви, наричайте ме Алекс — отвърна тя с усмивка. Искаше да измъкне възможно най-много информация от този човек. — Имам една пациентка… Е, сам разбирате, че не мога да влизам в подробности, но като дете тя е преживяла травма, подобна на онази, която описвате в книгата си. Макар да сте я писали преди двайсет години, смятам, че все още ще бъдете в състояние да ми помогнете.
	— Разбира се, стига да мога.
	Алекс забеляза, че бездруго червендалестите му бузи бяха станали още по-алени. Чудесно, значи беше поласкан.
	— Откъде искате да започна?
	— Откъдето чувствате, че ще ви е най-удобно — Алекс щеше да го насочи в нужната й посока, ако се отклонеше прекалено в разказа си.
	— По онова време бях на двайсет и три години и работех в местния клон на вестник „Експрес енд Стар“ в Дъдли. На втори юни, неделя, пишех материал за спечелилия томболата на някакво училищно тържество в Недъртън, а на следващия ден се оказа, че са ме разпределили да отразявам най-ужасяващия случай на престъпна небрежност към деца, на който някога бяхме ставали свидетели в Черната земя. Още два дни по-късно историята изпадна от вестникарските заглавия, изместена от индустриален пожар в Пенснет, в който загинаха трима пожарникари.
	— Но вие не забравихте случката толкова бързо?
	Рийд поклати глава.
	— Тогава бях млад и кипях от журналистически идеализъм. Смятах, че има много въпроси, които трябва да намерят своя отговор. Исках да разбера как е била допусната подобна трагедия: кой или какво носи вината за нея. Затова в свободното си време се заех да разговарям с всички съседи на семейството, приятели на майката и социални работници, които се съгласиха да отговарят на въпросите ми. Потърсих мнението на различни психиатри и в крайна сметка сглобих историята. Съдебният процес не беше сензационен и пресата не го удостои с почти никакво внимание, а след присъдата никой вече не се интересуваше от случилото се. Обществеността не настоя за задълбочено разследване, което от своя страна отлично устройваше властите. Дадох си сметка, че съм събрал толкова материал, че от него би могла да излезе цяла книга. Никое издателство не прояви интерес, така че я публикувах на свои разноски.
	Алекс почувства, че е проявила достатъчно търпение към личните му подробности.
	— Бихте ли ми разказали нещо конкретно за случая?
	Рийд довърши латето и продължи:
	— Патриша Стоун била проблемно дете. Баща й бил с циганска кръв, оженил се за жена от друг клан. Когато Пати била на пет годинки, изоставил семейството и се върнал в катуна. Седемнайсетгодишна, Пати е задържана, защото обикаляла по улиците и удряла случайни хора, и въдворена в психиатрия близо до Бромсгроув. Приета е за постоянно там със съгласието на майка й, която с облекчение се отървала от нея — едно гърло по-малко за хранене. Минало време, докато лекарите се занимаят с нея, но в края на краищата била диагностицирана с шизофрения. Необходими били пет години, докато установят правилното съотношение от лекарства, които да стабилизират състоянието й. Дотогава Пати била вече на двайсет и две. Скоро след това по силата на законодателството на Тачър се случило злощастно събитие. Инициативата „грижа в рамките на общността“, за която от двайсетина години само се приказвало, най-сетне набрала сила. Много институции били затворени и множество тежко болни хора били върнати по домовете си в общност, абсолютно неподготвена да ги приеме.
	Алекс премълча. Тя лично беше благодарна на държавата: мерките й осигуряваха безкраен поток от хора с разстроено съзнание. Но и ползата от старомодните лудници отдавна беше доказана — те бяха пълни със затворници, годни за експерименти с научна цел.
	Докато Рийд се оплакваше от правителствените програми, тя си припомни един такъв експеримент, проведен в Америка с пациенти от подобна институция. Доктор Юън Камерън получил от ЦРУ финансиране, с което да развие и докаже теорията си за „промяната на мисловните модели“. Целта му била да изтрие съзнанието и спомените на опитните субекти, свеждайки ги до менталното равнище на новородено, а след това да изгради наново личността им с информация по свой избор. Методите му включвали медикаментозна кома и високоволтови електрошокове — по 360 броя на всеки пациент.
	Към това прибавял и така наречената „психична мотивация“: пациентът е завързан, а на главата му се поставя черен шлем, който блокира сетивната връзка с външния свят. След това, чрез вградените в шлема слушалки на пациента се пуска запис на определено съобщение, което се повтаря безброй пъти по шестнайсет часа на ден в продължение на дълги периоди — до сто дни.
	Макар субектите на конкретния експеримент да се оказали до един необратимо увредени, Алекс беше уверена, че през годините психиатричните клиники са допринесли безкрайно за развитието на съвременната наука.
	Тя насочи отново вниманието си върху събеседника, който продължаваше да каканиже:
	— … оказало се, че твърде малка полза се постига на твърде висока цена. Някои пациенти се върнали към „сравнително“ нормален живот, докато други се влошили дотолкова, че извършвали убийства, изнасилвания и други актове на жестокост — Рийд закима с глава. — Но това е друг разговор. — Било преценено, че Пати не представлява опасност нито за себе си, нито за другите и тя била върната в обществото. Настанили я в общински апартамент в един висок блок в Коли Гейт и тя чисто и просто изчезнала от радара. Предполагало се всички пациенти да бъдат под наблюдение, но социалните работници нямали възможност да покрият всички, така че по-кротките, онези, които не създавали проблеми, били оставени на самотек. През следващата година Пати забременяла. Така и никой никога не разбрал кой е бащата. Всички знаели, че Пати била малко побъркана, „местната откачалка“, ако щете. Някаква съседка я взела под крилото си и се грижела никой да не тормози момичето прекалено. Станали приятелки, ако можем да се изразим така. Тази съседка била и единственият човек, посетил Пати в болницата след раждането на близнаците. Родили се момченце и момиченце, кръстили ги Майкъл и Кимбърли. Поради състоянието си Пати била поставена под наблюдение, но все пак я пуснали от болницата с децата. Какво се е случвало през следващите години не е много ясно, но близнаците няколко пъти са включвани и изключвани от списъка на „деца в риск“. В документацията е описано, че майката избягва физически контакт с децата, отбелязано е и забавеното развитие — физическо и умствено — на момченцето. След това цялото семейство изчезва отново от радара за две години, до момента, в който се установява, че децата не са записани на училище. Институциите се намесват и двамата започват училище година по-късно от връстниците си. Момиченцето скоро наваксва, защото, макар и дръпнато и затворено, е много интелигентно. Момченцето е прехвърлено в помощен клас за деца със затруднения. В документацията им има доклади за състоянието им в различни периоди: тегло, степен на поддържане на лична хигиена, отказ да общуват. Момиченцето е разпитвано многократно, но твърдо отказва да разговаря. Просто стояла пред социалните работници и стискала ръчичката на братчето си.
	— Имате невероятна памет за събитията — отбеляза Алекс. В края на краищата, това се беше случило пред почти трийсет години.
	В отговор Рийд тъжно се усмихна.
	— Докато събирах материал за книгата, ставах и лягах с този случай. Така и никога не забравих историята на тези деца.
	— Институциите не са ли се намесили по-сериозно? — попита Алекс.
	— Момиченцето отказвало да говори. Тогава интервюирах госпожица Уелч, една от учителките на Кимбърли. Тя си спомни, че веднъж в клас видяла, че ръкавчето на роклята на детето се повдигнало, а отдолу на китката му имало червена следа от връзване. Детето се взряло в очите на учителката, гледало я така няколко секунди, сякаш искало без думи да й предаде някакво послание, после мълчаливо свалило ръкавчето си надолу. В междучасието госпожица Уелч намерила Кимбърли и се опитала да я разпита за нараняването, но детето все така мълчало.
	— Нямало ли си приятелчета? — заинтригувано попита Алекс.
	— Очевидно не. Във всяко междучасие тичало да намери братчето си и двамата седели стаени някъде из училищния двор, ръка за ръка. Децата могат да бъдат неописуемо жестоки и близнаците били тормозени безмилостно по много причини: били облечени лошо, миришели, малкият имал забавено развитие и бил по-дребен от всички, така че дрешките винаги му били прекалено големи. Посмешище дори в началното училище.
	Той погледна Алекс, а в очите му се четеше искрена тъга.
	О, Господи, избави ме от добрите и грижовни хорица, помисли Алекс.
	— И знаете ли, момиченцето никога не отвръщало на подигравките. Само стискало ръчичката на братчето си и го отвеждало настрани, обръщайки гръб на другите.
	Така, значи защитните механизми на инспектор Стоун са се оформили много отдавна. Интересът на Алекс растеше с всяка изминала минута. Нямаше търпение да чуе историята нататък. Рийд въздъхна дълбоко и продължи:
	— Пролетната ваканция на 1987 година дошла и отминала, а близнаците не се върнали в училище. Всички опити да се свържат с Пати ударили на камък. Един социален работник, който не си падал особено по стриктното съблюдаване на правилата, убедил един от съседите на Пати да му помогне да разбият вратата.
	Рийд наведе ниско глава.
	— Тогава успях да взема интервю от този съсед: висок два метра наркодилър от нигерийски произход. Човекът плака със сълзи, когато ми разказа какво заварили в апартамента. Децата били в спалнята, зад втора заключена врата, оковани за радиатора. Майкъл бил окован директно за тръбата, а Кимбърли — за Майкъл. Последната седмица била топла, а радиаторът бил оставен да работи. На пода се търкаляли празно пакетче от солени бисквити и суха бутилка от кока-кола. Момченцето било мъртво, а момиченцето — в полусъзнание. Лежала до безжизненото телце на братчето си в продължение на два дни. Едно шестгодишно момиченце.
	Алекс изписа на лицето си искрен ужас, макар че онова, което чувстваше в действителност, беше неподправено вълнение.
	— Продължихте ли да следите случая след това?
	— Опитах се, но хората, с които най-много исках да говоря, не бяха особено словоохотливи. Общината проведе вътрешно разследване, което де факто представляваше размяна на взаимни обвинения и не стигна до никакви полезни заключения. Не забравяйте, че по онова време новините не бяха това, което са сега. Тогава хората си купуваха вестника, прочитаха го, изхвърляха го и забравяха за него. Обществеността не настояваше за отговори и това отлично устройваше социалните. Сравнете историята, която ви разказвам, със случая на Виктория Климби например, който предизвика широка обществена реакция и доведе до сериозни промени в политиките за закрила на децата в цялата страна.
	— Какво се случи с Кимбърли Стоун след съдебния процес?
	— Доколкото разбирам, местели я от едно приемно семейство в друго. Горкото дете било изключително травмирано и само хора със специална нагласа и качества са можели да й помогнат. Нямам представа къде е сега, но никога не съм преставал да мисля за нея и искрено се надявам да е постигнала поне някакво щастие в този живот.
	Е, Алекс отлично знаеше къде е Ким Стоун сега и силно се съмняваше, че е особено щастлива. Спомни си откъс от „Изгубения рай“ на Джон Милтън: _„Умът е място в себе си и в себе си той може/от рая да направи ад или от ада — рай.*“_ Алекс се зачуди кое от двете е избрал за себе си умът на Ким.
	[* Превод Ал. Шурбанов. — Б.р.]
	Почувствала, че няма какво повече да добави към разговора, освен емоционални жалби, тя посегна към чантата си. После се изправи и протегна ръка за сбогуване.
	— Много ви благодаря за отделеното време. Безкрайно ми помогнахте.
	Рийд се наведе и извади една бройка от книгата си.
	— Заповядайте, докторе, останали са ми още няколко. Можете да правите копия от нея, ако смятате, че ще ви бъдат от полза за вашия случай.
	Алекс му благодари и си тръгна. Човекът нямаше представа каква радост й достави с подробните си спомени. Въоръжена с тях, тя изгаряше от нетърпение да се изправи срещу най-сериозното предизвикателство, което беше срещала през живота си.


>	Четирийсет и едно

	— Добре ли си, началник? — попита Брайънт, след като спря колата пред вратите на училищния двор.
	Шумът на децата в двора се чуваше дори в затвореното купе на колата: универсален концерт, характерен за училищата по целия свят. Високо, превъзбудено бърборене по групички, които се събираха, разделяха и променяха на приливи и отливи. Игри, викове и търчане в последните минутки свобода преди новия учебен ден.
	Вратовръзките на униформите вече висяха разхлабени, раниците лежаха захвърлени в ъгъла на двора, за да бъдат грабнати, щом удари звънецът.
	Ким отлично познаваше този училищен двор. Погледът й се премести към грамадния дъб, който все така засенчваше целия му далечен десен ъгъл. Спомни си как тя самата играеше с Майки на гоненица под същата тази сянка. Само тя и малкото й братче.
	Звънецът удари и я стресна. Вратите на училището всмукаха като вакуум малките фигурки от двора.
	— Леле, изглеждаш така, сякаш си видяла призрак, началник — рече Брайънт.
	Но на Ким не й трябваше да вижда призраците от миналото. Те живееха вътре в нея. Притеснението й идваше от познатата обстановка на училището. Та нали затова още при първоначалното разследване беше пратила Досън да разпитва учителката! По същата причина днес беше помолила госпожица Браунинг да се срещнат вън, пред училищния двор. Не за друго, а да не тревожат децата…
	— Началник, добре ли си…
	— Ето го нашето момиче — прекъсна го Ким и отвори вратата на колата. Докато вървеше към младата учителка, си даде сметка, че определението „момиче“ беше плашещо точно.
	Госпожица Браунинг носеше тъмносиня разкроена пола, падаща до под коленете й. Прекрасно оформените й крака бяха обути в черен клин, чак до глезените и обувките с висок ток. Нагоре беше облечена във ветроупорно яке, закопчано чак до врата. Русата й коса беше прибрана на опашка, носеше лек грим. Непретенциозният вид обаче не можеше да скрие неподправената красота на чертите й.
	— Госпожица Браунинг? — попита Ким.
	Жената се усмихна и цялото й лице грейна, още по-красиво.
	— Не се притеснявайте, по-възрастна съм, отколкото изглеждам.
	Ким се засмя: жената щеше да бъде благодарна за това по-нататък през живота си.
	Инспекторката представи себе си и Брайънт, изправил се до рамото й и заровил дълбоко ръце в джобовете си.
	Докато го правеше, Ким му показа, че желае тя да води този разпит. По-добре, отколкото да затъва в неприятните спомени, които само дебнеха да я сграбчат.
	— Знам, че сержант Досън е разговарял с вас преди време, когато започнахме първоначалното разследване на насилието над децата в семейство Дън.
	Момичето кимна.
	— Бихте ли ми казали какво събуди подозренията ви?
	— Ами Дейзи непрекъснато се въртеше на мястото си. Отначало реших, че просто не я свърта да седи цял час, но тя просто не спираше. Особено когато се налагаше и двете й ръце да са над чина.
	Ким сбърчи чело.
	— Не разбирам връзката…
	— Сърбеж, инспекторе. Един от физическите симптоми на сексуалното насилие е сърбежът, заедно с болката, кървенето, подуването и прочее. Несъзнателно Дейзи търкаше слабините си в стола, за да облекчи сърбежа.
	Набито око, помисли си Ким.
	— Започнах да следя и за други промени в поведението й. Престана да взема участие в час, успехът й се влоши. Общуваше по-рядко с връстниците си, а от шестици оценките й станаха четворки.
	— Друго забелязахте ли?
	Госпожица Браунинг кимна:
	— Друг характерен знак за преживяно сексуално насилие е връщането на детето към по-ранен етап от развитието. Три дни поред хващах Дейзи да си смуче палеца.
	Ким отново се удиви на наблюдателността на младата жена.
	— Опитахте ли се да разговаряте с нея?
	— О, да, многократно, но тя така се беше затворила, че едва измъквах по някоя и друга думичка от нея.
	— Някога да е споменавала друг човек, освен родителите си? Може би още преди да забележите симптомите?
	Досън не беше задавал този въпрос при предишния разпит. Тогава се бяха съсредоточили изцяло върху Дън.
	Учителката веднага схвана положението.
	— В насилието е участвал и втори човек, така ли?
	Ким кимна.
	Госпожица Браунинг стисна очи и поклати глава, осъзнавайки чутото.
	— Всеки път, когато се опитвах да поговоря с нея, тя просто отказваше. Издигаше пред себе си стена, през която не можех да премина. Веднъж я докоснах леко по рамото и тя направо подскочи. Друг път се опитах да поприказвам със сестричката й, но Дейзи буквално ме прогони — момичето поклати отново глава. — Горките дечица.
	Ким най-сетне стигна до най-важния въпрос в разговора.
	— Когато една вечер сте завели лично децата у дома, успяхте ли да изложите притесненията си пред някого от родителите?
	— И думичка не можах да кажа. Отвори ни господин Дън и щом ни видя, подбра децата и тръшна вратата под носа ми.
	— А госпожа Дън?
	Учителката сви рамене.
	— Дори не разбрах дали си е у дома.
	Така значи, тази теория отпадаше. Чутото от двамата полицаи бе накарало Ким да допусне, че Уенди Дън е била разстроена от малоумното отношение на мъжа си към учителката.
	Изведнъж я осени идея.
	— А защо решихте да отведете децата до вкъщи онзи ден? Това не е обичайна практика, нали?
	Младата жена се усмихна.
	— Не, но исках да говоря с родителите. Преди това им бях изпратила писмо, в което излагах притесненията си, но то явно така и не беше стигнало до тях.
	— На кого дадохте писмото?
	— На брата на госпожа Дън. Робин.
	— Брат й е вземал Дейзи от училище?
	— О, да, той вземаше двете деца много често.
	Ким стрелна с очи Брайънт, който повдигна вежди в отговор. Досега този факт беше останал неизвестен, но несъмнено беше от огромно значение.


>	Четирийсет и две

	Ким откопча повода от нашийника. Барни отиде до купичката с вода да си пийне.
	Беше доста след полунощ и двамата току-що се бяха прибрали от дълга разходка. Ким гледаше да разнообразява движението: една вечер обикаляха по улиците, на следващата ходеха в парка и тя го пускаше от каишката, за да потича.
	Среднощното усамотение я успокояваше. Бързо беше разбрала, че Барни не обича много-много игрите. Хвърляше му тенис топка, а той само я поглеждаше, сякаш казваше: „И какъв е смисълът от това?“ Ким връщаше топката, за да му покаже какво трябва да прави, и опитваше отново. Това се оказа отлично упражнение за нея, но не и за кучето. После разбра, че Барни предпочита да следва нечий пример. Тръгнеше ли Ким, тръгваше и той. Затичаше ли се тя, и той хукваше.
	Тази вечер се бяха разхождали почти час и половина. Кучето със сигурност беше огладняло.
	— Хайде, момче, ела да опиташ. Само едничко!
	Тя му подаде един от солените мини пайове, които беше изпекла по-рано вечерта. Барни отстъпи назад, после скочи на дивана и отпусна глава на възглавничките.
	— Стига де, само една хапка!
	Кучето зарови муцуна още по-дълбоко.
	Ким въздъхна.
	— Да ти кажа, Барни, ти си единственият мъж в живота ми, който не прави това, което му кажа. За което те уважавам.
	Пайовете свършиха в кофата за боклук.
	— Хубаво, хайде, хапни от това.
	Забравил всеки отказ, Барни скочи и отхапа от хрупкавата ябълка в ръката й.
	Плашещо беше колко бързо се беше вписал в ритъма й на живот. По-притеснително беше само колко често се хващаше, че му говори.
	През първата нощ, която прекараха заедно, Барни я беше върнал към спомени, които тя умишлено избягваше. Усещането за малкото топло, сгушено до нея телце й припомни чувства, които буквално я заляха: вината, че не беше умряла заедно с братчето си, гневът от невъзможността да предотврати смъртта му и яростният гняв срещу майката, която им беше причинила тези страдания.
	За миг се беше върнала в онзи апартамент, към спомена за последния дъх на брат си, но с усилие се беше отдръпнала от ръба на тази бездна. Към миналото имаше сили да се връща само за кратко, колкото да си припомни откритото, доверчиво личице на Майки. Онази нощ в леглото се опита да си спомни само усмивката му или усещането за малката му ръчичка, уловила нейната, но неизбежно съзнанието й се беше пренесло още по-нататък в събитията през онези последни няколко дни.
	Не беше разговаряла с никого за тях и никога нямаше да го направи. Целостта на личността й зависеше от това.
	Тя занесе чаша кафе в гаража и седна на пода сред пръснатите мотоциклетни части от новия си проект. На фона звучаха флейтите от Бетовеновата Втора симфония.
	Беше се зарекла тази вечер да реши окончателно дали да продължи да разследва доктор Торн.
	Не можеше да се отърве от усещането, че срещата им на гробищата беше нагласена, но пък с каква цел? И откъде терапевтката можеше да знае, че Ким ще е там? Освен ако не я беше проследила.
	Прекаляваш, скастри сама себе си Ким. Ако продължаваш така, ще обвиниш Александра Торн и в убийството на Кенеди!
	Телефонът й, оставен на работния тезгях, завибрира и инспекторката не можа да сдържи усмивката си. Беше почти един часа през нощта.
	Вибрацията спря и екранът светна: съобщение от Стейси. Ким го прочете с интерес.
	„Ако си будна, звънни ми“.
	Сърцето й се сви. Стейси никога не би й се обадила по това време, ако не беше спешно.
	Ким веднага натисна бутона за набиране. Стейси вдигна на второто позвъняване.
	— Добре ли си, Стейс?
	— Да, шефе, всичко е наред. Слушай, да ти кажа за докторката, дето ми поръча да се поразровя около нея… Правя проверките от вкъщи, нали разбираш, за всеки случай.
	— Благодаря, Стейс.
	В участъка системните администратори дебнеха като копои какво се върши в Мрежата.
	— Докторката има една сестра, Сара. Открих акта й за раждане, но не и смъртен акт.
	— Но сестра все пак съществува?
	Ким леко се изненада от този факт.
	— О, да, съществува, жива и здрава си е и живее в Уелс.
	Ким цялата се стегна и се подпря на тезгяха.
	— Сигурна ли си?
	— Напълно. Омъжена е, с едно дете. Дъщеря. Обаче сменя адресите си като носни кърпички. Доста време я издирвах.
	— Стейси, ти си ангел! Благодаря ти безкрайно — Ким си погледна часовника. — А сега лягай да спиш.
	— Слушам, шефе — отвърна момичето и затвори.
	Ким остана права, въртейки замислено телефона в ръка.
	Да си красив и умен не беше престъпление и инспекторката си даде сметка, че трябва да обмисли много внимателно следващия си ход. Тя самата не показваше на света истинското си лице, а маска, внимателно и методично изградена през годините, но никога досега не беше срещала човек, подобен на Александра Торн.
	Телефонът се изплъзна от ръката й.
	В края на краищата всичко се свеждаше до един-едничък въпрос. Готова ли беше да влезе в тази схватка и да рискува собствения си крехък вътрешен свят, за да открие цялата истина?
	Но от друга страна, какъв избор имаше?


>	Четирийсет и три

	Ким изключи двигателя и свали каската. Къщата не се отличаваше по нищо от останалите домове, наредени до края на улицата. Единственото по-различно тук беше табелата „Продава се“, която висеше на предната фасада.
	Забележително обаче беше мястото, където се намираше къщата. Ланголен се намираше на север по магистрала А5, малко след средата на пътя между Черната земя и Сноудония. Малко градче, сгушено в полите на планината Лантисилио. От мястото, на което беше застанала Ким, се откриваше главозамайваща гледка към долината на река Дий и планинските вериги Клудиън и Бъруин в далечината.
	Ким се наслади на гледката за не повече от трийсет секунди, после се обърна и почука на вратата.
	Вниманието й беше привлечено от прозореца вляво: там два пръста разделиха ламелите на щората.
	Вратата се открехна.
	— Да?
	— Сара Луис? — попита Ким, мъчейки се да надникне в петсантиметровия процеп между касата и вратата.
	— А вие сте?
	Господи, все едно че разговаряше с входната врата.
	— Главен инспектор Ким…
	Вратата се отвори изцяло и Ким едва не отстъпи от изненада. Жената на прага поразително приличаше на Александра Торн. Не ставаше дума просто за смътна прилика между роднини. Ким би познала Сара Луис, дори да я срещнеше на улицата.
	На лицето на домакинята се изписа паника и инспекторката вдигна успокоително ръце.
	— Не се тревожете. Не съм от местната полиция. Идвам от Мидландс, от района…
	— Как ме намерихте? — прекъсна я жената.
	— Ъъ… има ли значение?
	Раменете на домакинята увиснаха.
	— Вече не. Как да ви помогна?
	— Става дума за сестра ви.
	— Не се и съмнявам — отвърна безстрастно жената.
	Ким се огледа.
	— Може ли да вляза?
	— Налага ли се?
	— Налага се — отвърна искрено инспекторката.
	Сара Луис отстъпи назад и пусна гостенката да влезе. После затвори вратата зад гърба на Ким и я последва. Първоначално къщата е била построена с две помещения на долния и две на горния етаж, но Ким видя, че тук беше достроена цяла кухня, заемаща сериозна част от бездруго големия заден двор.
	— Седнете, ако желаете — покани я Сара и се облегна на кухненския плот.
	Стъклена маса за хранене беше поставена под прозорците с изглед към двора, където се виждаха пързалка, люлка и беседка с барбекю. В тревата се търкаляше разглобена кукла. Видът на пръснатите й крайници помогнаха на Ким да намери сравнението, което умът й търсеше.
	Сара беше с пет сантиметра по-ниска и с няколко килограма по-тежка от сестра си. А поразително красивите черти на лицето й изразяваха искрени емоции — в случая сурова строгост. Ако сестрите бяха играчки, Алекс би била съвършена пластмасова барби, защитена в плътно затворената си прозрачна кутия. Сара би била плюшено мече в омърляно джинсово гащеризонче, което всички обичат и гушкат.
	Ким почувства как удивлението й расте с всяка минута. Не можеше да не се зачуди от колко ли време диаметралната противоположност на сестрите е така очевидна.
	— Да допусна ли, че сте дошли да ми съобщите, че сестра ми е мъртва или да не се надявам особено?
	Преди Ким да успее да отговори, в стаята с весели подскоци дотича момиченце. Тъмните му къдрици се подаваха изпод вълнената шапка и тигрови наушници. Ръчно плетеният шал беше намотан как да е около вратлето му, а от ръкавчетата на палтенцето му висяха ръкавички.
	Щом влезе, детето се закова на място. Ким с изненада видя в очите му искрена паника.
	При вида на дъщеря й изразът на Сара се смекчи. Тя забрави тревогата си.
	— Доброто ми момиче! — каза тя и преметна още два пъти шала около шията на детето. — Така хубаво си се облякла.
	После улови личицето му с длани и го обсипа с целувки.
	— Ами аз добре ли съм се облякъл?
	Зад детето се изправи мъж. Ким успя да разгледа дебелата му шапка и наушниците на точки и в този момент мъжът я забеляза.
	Свъси вежди и погледна съпругата си.
	В отговор Сара само поклати лекичко глава и направи знак и на двамата да тръгват.
	— Хубавичко се поразходете и на връщане да вземете „огис“*.
	[* oggies — уелски пай с плънка. — Б.р.]
	Ким нямаше представа какво е „огис“, но долови как на входната врата съпрузите си прошепнаха още нещо.
	Сара се върна в кухнята и лицето й отново беше непроницаемо, но Ким беше успяла да долови общата атмосфера в семейството: учудването в очите на детето, угрижената извивка на устните на бащата.
	Беше наблюдавала тримата заедно само за няколко секунди, но вече беше сигурна, че са сплотена група, един екип. И че са щастливи.
	Но в корена на това семейство лежеше страхът.
	— Та… тя мъртва ли е? — зададе отново въпроса си Сара.
	Ким поклати отрицателно глава.
	— В такъв случай какво мога да направя за вас?
	— Трябва да науча нещо повече за нея.
	— Аз какво общо имам с това ваше желание? — прехапа устна Сара.
	— Вие сте й сестра. Със сигурност я познавате най-добре.
	Сара се усмихна.
	— Не съм виждала сестра си от деня, в който тя си събра багажа и замина да следва. Никой от семейството ни не я е виждал междувременно. А най-съкровеното ми желание е никога повече да не я видя.
	— Поддържате ли изобщо някакъв контакт?
	Сара отпусна скръстените си ръце, но веднага ги пъхна дълбоко в джобовете на дънките си.
	— Не сме близки.
	— Но със сигурност вие…
	— Вижте, не знам защо сте дошли, но наистина не мога да ви помогна. Може би е най-добре да…
	— От какво се страхувате? — попита Ким, без да мръдне и на сантиметър.
	— Моля?
	Ким не искаше въпросът да прозвучи така директно, но вече беше късно.
	— Дъщеря ви не е свикнала да вижда гости, нали?
	Сара не смееше да я погледне в очите.
	— Просто сме малко затворени, това е. А сега, ако нямате нищо против…
	Ким избута стола си назад и се огледа. В стаята имаше снимки. Семейство Луис на моста над река Дий, по който Ким беше минала по пътя насам. Детето на теглена от коне лодка по реката. Детето и бащата на парното влакче, което минаваше успоредно на течението на Дий.
	Инспекторката реши да смени подхода.
	— Да, нямам търпение да си тръгна. Отвратително място за живеене…
	— Напротив, красиво е…
	— Защо тогава ще се местите, госпожо Луис?
	Дланите на Сара се свиха в юмруци в джобовете й.
	— Заради работата на Ник. Той е…
	Ким зачака да чуе какъв е Ник, но скоро Сара сама осъзна, че се е оплела. Не успя да измисли достатъчно бързо някаква професия и гостенката оставаше с впечатлението, че домакинята няма представа какво работи съпругът й.
	— Госпожо Луис… Сара, колега от екипа ми отбеляза, че сменяте адресите си като носни кърпички. От какво бягате?
	Сара тръгна към входната врата, но в походката й нямаше и следа от досегашната твърдост.
	— Бих желала да си вървите. Не разполагам с информация, която да ви бъде от помощ.
	Ким я последва към антрето.
	— Не ви вярвам. Вие лично изпитвате ужас от нещо, а и цялото ви семейство живее в страх. Първата ви работа беше да ме попитате дали сестра ви е мъртва. Видях уплахата ви, когато ви уведомих, че не е. Защо не ми кажете…?
	— Моля ви, просто си вървете.
	Дланта на жената върху бравата на вратата трепереше.
	— Сара, от какво се страхувате?
	— Вървете си.
	— Защо просто не поговорите със…
	— Защото, ако разговарям с вас за нея, тя ще разбере.
	Настъпи мъртва тишина.
	Ким осъзна, че жената пред нея не е онази Сара, която й беше отворила преди малко. Отначало жената беше враждебна, после — обнадеждена, след това — притеснена, но настояването за разговор относно сестра й я беше превърнал в изтощена до смърт от безкрайните бягства и борби празна черупка.
	— Сара…
	— Не мога — промълви жената, забила поглед в пода. — Вие не разбирате.
	— Права сте. Но бих желала да разбера. Искам да вляза в ума на сестра ви.
	Сара поклати глава.
	— Правите грешка. Умът на сестра ми е страшно място.
	— Не знам каква власт има тя над вас, но нима това е животът, който искате да живеете? Нима искате да научите дъщеря си вечно да бяга?
	Сара вдигна глава и срещна погледа й. Очите й блеснаха при споменаването на детето.
	— Тя си няма приятели, нали? Не се задържате достатъчно на едно място, за да се запознае с децата. На колко години е? На шест? Седем?
	— На шест.
	— Тя има нужда от стабилност. Защо да не останете тук?
	— Защото тя ни намери.
	— Искам да ви помогна, Сара, но и вие трябва да ми дадете нещо в замяна.
	Сара се усмихна.
	— Никой не може да ми помогне. Никога не съм срещала човек, който да успее да…
	— Защото не сте разговаряли с мен — прекъсна я Ким и отстъпи от вратата. — Имам сериозни подозрения относно мотивите и поведението на сестра ви и ако се окажа права, няма да мирясам, докато не я пратя зад решетките.
	В погледа на Сара се мерна открит интерес.
	— Какво се е случило между вас?
	Ким се усмихна.
	— Аз попитах първа.
	В продължение на една дълга минута Сара се колеба. После въздъхна дълбоко и затвори вратата.
	— Ако ви покажа нещо, ще ме оставите ли на мира?
	Ким кимна и я последва обратно в кухнята. Сара й направи знак пак да седне.
	После отвори чекмеджето с приборите и извади оттам плик за писмо.
	— Ето защо се местим.
	Подаде писмото на Ким.
	— Прочетете го.
	Инспекторката разгъна единствения лист в плика, прочете го веднъж, втори път, а после сви рамене. Ако това беше всичко, което Сара можеше да предостави срещу сестра си, то разследването срещу Александра Торн беше обречено.
	— Прилича ми на съвсем нормално писмо, което би написала една по-голяма сестра.
	— Със съпруга и дъщеря ми живеем на настоящия адрес от девет месеца. Толкова време й отне да ни намери този път.
	— Този път?
	— За последните седем години съм сменяла адреса на семейството пет пъти с единствената цел да скрия детето си от тази жена, но тя всеки път ме намира. Прочетете писмото отново. Забележете как изрично описва местоположението на дома ни, на училището на Мади, споменава дори новата й прическа. Така ме измъчва. Играе си със страховете ми, защото отлично знае какъв ще бъде следващият ми ход.
	Ким прочете писмото отново, като си представяше как така познатата й Алекс го пише. Сега вече видя заплахата, пропила всяко изречение.
	— Но защо продължавате да бягате? — попита тя.
	— Явно не я познавате толкова добре, колкото се надявах.
	Сара прибра писмото и въздъхна тежко.
	— Сестра ми е социопат. Вече сте наясно, че външно е изключително привлекателна, дори загадъчна личност. Интелигентна и очарователна. Също така е и безмилостна и напълно лишена от съвест. Тя е един опасен човек, който няма да се спре пред нищо, за да получи онова, към което се стреми.
	Домакинята сгъна писмото и го загледа мълчаливо.
	— Казано с две думи, тя не притежава способността да почувства връзка с друго живо същество.
	— Какво ви кара да мислите, че е именно социопат?
	— Защото не е установявала емоционална привързаност към никого и нищо през целия си живот.
	— Дори към съпруга си и към двамата си сина? — попита Ким.
	Сара сбърчи чело.
	— Сестра ми не е омъжена и със сигурност няма деца. Социопатите понякога създават семейства, но се отнасят към тях като към трофеи или ги използват за прикритие на същността си, но нямат емоционална връзка нито с партньорите си, нито с децата.
	Ким повдигна удивено вежда.
	Сара се усмихна.
	— Виждате ли? Не можете да повярвате, че някой може да гледа на децата като на знак за определен социален статус, каквито са и новата кола, и голямата къща, и социопатът разчита точно на това. Хората като нас не могат да го разберат и затова непрекъснато извиняват действията му. Така социопатът остава скрит.
	Сара поклати тъжно глава.
	— И точно затова сестра ми никога няма да бъде спряна.
	— Тя ми каза, че вие сте загинала — подхвърли Ким.
	Сара ни най-малко не се изненада.
	— Жалко, че не съм. Тогава поне щеше да ме остави на мира.
	В погледа на жената се четеше печално примирение. Такъв беше нейният живот и никой не можеше да го промени. Години наред се беше опитвала да надхитри сестра си, а и от сега нататък не я чакаше нищо по-различно.
	Сара хвърли поглед към вратата. Беше показала писмото на Ким и сега беше време инспекторката да си върви.
	— Сара, смятам, че сестра ви експериментира с пациентите си с определена цел — внезапно изрече Ким. — Бих желала да й попреча. Бих желала да изпратя сестра ви в затвора.
	Сара наклони глава настрани и в очите й отново се мерна искрица интерес.
	— Хайде, Сара! — замоли се Ким. — Помогни ми да ти върна живота.
	Видя как жената се бори с колебанието да гласува доверие на човек, когото изобщо не познава.
	Надяваше се да е намерила правилните думи.
	А после Сара се усмихна през сълзи.
	— Ще имаме нужда от кафе, инспекторе.


>	Четирийсет и четири

	Две чаши кафе вдигаха пара на масата помежду им.
	— Трябва да разберете, че в момента никак не ми е лесно — каза Сара, подпряла лакти пред себе си. — През целия си живот съм знаела, че у сестра ми нещо липсва, но така и никой не ми повярва — тя сви рамене. — Затова и сега се налага да бягам.
	Ким разбираше. Нейните собствени подозрения срещу доктор Торн бяха отхвърлени от шефа и колегите като несъстоятелни.
	— Вие сте първият човек, който не ме смята за напълно побъркана, когато повдигна въпроса — отбеляза инспекторката.
	— Взехте ми думите от устата — отвърна с горчива усмивка Сара.
	— Значи смятате, че предположението, което споделих с вас, е… възможно?
	— Нещо повече, смятам, че е силно вероятно — Сара обви с длани топлата чаша и цялата потрепери. — Спомням си, че когато бях на пет годинки, забелязах, че Алекс прекарва цялото време в стаята си — излизаше само за да се храни и да ходи на училище. Една вечер тя дойде в моята стая и ме събуди, като пляскаше превъзбудено с ръце. Измъкна ме от леглото и ме завлече в стаята си. Там ме настани на ръба на леглото и внимателно махна една голяма енциклопедия, която беше нагласила — права и отворена — пред клетката на хамстера си. Хамстерът висеше, наполовина промушен между пречките на клетката, заклещен там и мъртъв. Пред муцунката му — така че да може да ги вижда, но не и да ги достигне — бяха сложени храна и вода. Животинчето беше умряло от мъчителна смърт в опит да се добере до тях.
	— Господи — прошепна ужасено Ким.
	— Отначало въобще не разбрах за какво става дума. Реших, че тя просто играе на някаква игра, но след това тя подробно ми обясни как напредвал хамстерът в опитите си да излезе от клетката, особено след като тя лично разширила отвора между пречките малко, за да може да се пъхне. Беше си водила бележки, беше нарисувала таблица и прочее.
	Ким не отговори.
	— Беше го наблюдавала с дни как прегладнява и отслабва все повече, преди най-сетне да забележи разширения отвор.
	— Но защо? — попита Ким.
	— За да види докъде ще стигне животното в опита си да се добере до онова, което иска — отговори Сара и затвори очи. — Как само плаках! Месеци след това сънувах кошмари с отчаяната, измъчена муцунка на хамстера.
	Ким беше отвратена от спомена, но сега трябваше да зададе още един много важен въпрос.
	— Алекс беше ли близка с някого от родителите ви?
	Сара поклати отрицателно глава.
	— Майка ми не докосваше често Алекс. Двете се отнасяха една с друга любезно, в известна степен дори сърдечно, подобно на далечни роднини, а не майка и дъщеря. Откакто го забелязах, смятам, че майка ми беше първият човек, който действително проумя в що за личност ще се превърне Алекс. Помня как веднъж мама ме гъделичкаше и целуваше и двете се смеехме до сълзи. И в този момент видях, че Алекс ни гледа, застанала на вратата на стаята. Мога да се закълна, че видях сълзи в очите й, но в следващия момент тя се обърна и излезе, преди мама да я види. Сигурно съм била шест — или седемгодишна тогава, но никога повече не видях същото изражение на лицето на сестра ми.
	— Какво точно иска тя от вас? — попита Ким.
	— Иска да ме измъчва. Разбира, че се страхувам от нея и й доставя удоволствие да си играе с мен. Доколкото разбирам, засега й стига да използва страха ми, за да ме командва като кукла на конци. Не отива по-далеч от заплашителните бележки.
	— А смятате ли, че би отишла по-далеч?
	— Не знам, но не искам да я предизвиквам. Тя ме мрази, с удоволствие ме преследва из цялата страна и това все пак е добре, защото, докато се местим, сме в безопасност.
	Сара срещна погледа на инспекторката. Устните й се извиха в безрадостна усмивка.
	— Жалка работа, нали?
	Ким поклати отрицателно глава.
	— Мисля, че сте по-силна, отколкото си давате сметка. Правите всичко, за да опазите семейството си. Въпреки издевателствата на сестра ви имате прекрасен дом, съпруг и дете. Тя може да печели малките битки, но войната ще спечелите вие.
	За първи път, откакто се бяха запознали, на лицето на Сара изгря истинска, широка усмивка.
	— Благодаря ви, че го казвате. Наистина.
	— Един последен въпрос. Защо сестра ви, ви мрази толкова, Сара? — попита Ким и отпи за последно от кафето.
	— Защото искаше да ме вербува. Искаше да бъда като нея. С две думи, смятам, че в мое лице искаше да си намери приятелка.


>	Четирийсет и пет

	— Добре колеги, бърз преговор на случая Дън, преди да продължим работа по него.
	Ким се обърна към Досън.
	— Нещо от съседите?
	Кевин поклати глава.
	— Нищичко. Проклетата улица се задушава, скрита зад дантелените си перденца! Изпих литри чай, не мога да го гледам вече.
	Следователят звучеше като шестгодишно момче, което карат да си прибере играчките, но в случая Ким споделяше недоволството му. Не са много службите, на които човек получава заплата, за да пие чай с часове, но още по-малко са детективите, които са готови да се подложат на това.
	— Къщата на Дън. Откри ли се нещо друго, освен телесните течности и косъма?
	— Да. Установихме, че Кев си е все същият идиот.
	Настъпи мълчание.
	Досън измери с поглед Ким и Брайънт.
	— Хайде де, поне един от вас да ме защити!
	Ким потисна усмивката си. Зачуди се дали Кевин и Стейси разбират колко добър екип са всъщност.
	— Все още няма новини от лабораторията, началник — отбеляза Стейси.
	Ким не се изненада. Какво не би дала да разполагаха с технологиите от сериалите, при които космите, влакната и течностите биваха идентифицирани за часове, за да може разследването да влезе в четирийсет и петте минути на епизода.
	— Какво знаем за читателския клуб, Стейс?
	— Ръководи го един собственик на магазин в Роули Реджис на име Чарлс Кук. Събират се всеки първи вторник на месеца в бар „Дракърс“ в Мери Хил. Имат си и някаква жалка фейсбук страничка с три лайка и два поста накръст, като през последните четири месеца на нея не е имало никаква активност. Изпратих съобщения на двамата потребители, които са поствали преди.
	— Отговориха ли?
	Стейси кимна.
	— Единият отишъл само на една сбирка, после си сменил работата и смените му не позволявали да посещава повече клуба. Вторият е малко по-интересен. Каза, че имало нещо сбъркано у този Кук. Никак не го харесал, отишъл само на три сбирки и се отказал.
	Ким понечи да каже нещо, но Стейси не беше приключила:
	— Знам, че трябва да се поразровя по-сериозно в този случай и му писах повторно за още подробности. Прочел е съобщението ми преди два часа, но още нямам отговор. Разговарях и с Кук: в клуба членуват петима или шестима души. А аз не мога да се присъединя, защото съм жена.
	— Ооо, Стейси! — проточи Досън. — Не трябваше да му казваш, то почти не ти личи!
	Стейси го изгледа кръвнишки, а Кевин се подсмихна на собствената си шега.
	— А ако ходещият пенис замълчи за малко, ще добавя, че последната книга, която са коментирали, е „Най-дългият път“.
	Ким сбърчи чело. Заглавието й звучеше познато, но не можеше да се сети къде го е виждала.
	— Това популярна книга ли е, Стейси? — попита.
	— Да, в топ десет на Амазон в продължение на седем месеца.
	Ясно. Сигурно беше мярнала заглавието на някой билборд или в някоя друга реклама.
	— Дженкс и Уайли също не ни дадоха почти нищо. Знаем, че в деня на посещението им учителката е завела лично децата до вкъщи, както и че братът на Уенди редовно ги е взимал от училище.
	Досън повдигна вежди. Всеки мъж, с когото бяха общували момиченцата, беше потенциален заподозрян.
	— Намери ми домашния и служебния му адрес — поръча Ким на Стейси. — Досън, ти прегледай отново материалите от първоначалното разследване, може да сме пропуснали нещо. Брайънт… — Ким се поколеба. Какво да поръча на Брайънт, след като обикновено винаги работеха заедно? Но не и този път. — Помогни на Досън. Аз имам час при зъболекар.
	После се обърна и тръгна към Аквариума да си вземе якето: обърна гръб на екипа, за да не я издаде лицето й.
	На срещата, която си беше уговорила, трябваше да отиде сама.


>	Четирийсет и шест

	В девет и половина сутринта Ким спря колата на една пряка от кабинета на Александра Торн. Чувстваше се като ученичка, която за първи път бяга от час. Часът при зъболекаря беше първата лъжа, която някога казваше на Брайънт, и се надяваше да е последната, но нямаше как — в този случай щеше да действа самостоятелно.
	Отвориха при първото й позвъняване.
	Тъй като срещата беше по нейна молба, инспекторката реши, че е редно да прояви известно възпитание.
	— Благодаря, че ме приехте, доктор Торн.
	— Ама разбира се, инспектор Стоун! — усмихна се широко Алекс. — И тъй като пожелахте срещата ни да е изцяло неформална, настоявам да ме наричате Алекс.
	Ким се съгласи и последва Алекс в кабинета. Терапевтката изглеждаше безукорно в очевидно шития по поръчка кремав панталон и ясносинята си копринена блуза. Не носеше никакви бижута, а косата й беше оформена в идеална прическа.
	— Моля, настанете се където ви е удобно.
	— Нямате ли други пациенти тази сутрин? — попита Ким, като веднага си даде сметка, че това прозвуча като разпит. Беше намислила да попита: „Нали не ви отнемам твърде много време?“, но явно имаше още много какво да се желае от доброто й възпитание.
	— Не, обикновено си освобождавам сутринта. Използвам я, за да понаваксам със счетоводната работа — на лицето й се мярна неприязън. — Не ми е любимо занимание, но няма как: без пари не може.
	Явно не са и никак малко, помисли си Ким: тя знаеше, че Алекс държи под наем цялата сграда. Едва ли й излизаше евтино.
	Знаеше, че трябва да каже няколко думи за последната им среща, когато Алекс не беше успяла да задържи Бари Грант на парапета. Тогава инспекторката се беше държала направо грубо.
	— Вижте, за онзи случай…
	Алекс вдигна ръка и се засмя.
	— Моля ви, не казвайте нищо. Не смятам, че мога да приемам комплименти от вас!
	Ким искрено се удиви на предположението на Алекс, че се кани да й направи комплимент. Ама разбира се, какво друго би могла да каже?
	Това беше една нова Алекс, различна от предишните, с които се беше срещала. При първото им посещение се беше държала професионално, донякъде сурово, дори малко свенливо в присъствието на Брайънт. На гробищата беше уязвима, склонна към сериозни размишления. С Бари беше проактивна и енергична. Сега беше направо весела и сякаш готова да флиртува.
	— Искам да бъда сигурна, че разговорът ни ще остане напълно поверителен — заяви Ким.
	За да провокира любопитството на Алекс, й беше казала, че има проблеми, които би желала да обсъдят, но че не желае посещението й да се регистрира документално по никакъв начин. Всеки друг терапевт би я отрязал на секундата, но Алекс щедро предложи да отдели от личното си време, което никак не изненада Ким. Алекс искаше нещо от нея, но все още не можеше да разбере какво точно.
	— Разбира се, Ким. Що се отнася до мен, в момента сме просто познати, които си приказват на чашка кафе. Като стана дума за кафе, пиеш го с мляко, без захар, нали?
	Ким кимна. Усети как Алекс мина на „ти“, без да иска позволение за това. Много малко хора я наричаха Ким. Това леко я напрегна, но предвид претекста за срещата си премълча.
	Когато Алекс сложи кафетата помежду им, инспекторката си даде сметка, че, когато одеве я беше поканила да седне, терапевтката стоеше пред единствения друг свободен стол, принуждавайки я по този начин да заеме пациентското място. Ким осъзна, че ще трябва да бъде безкрайно предпазлива.
	— Е, с какво мога да ти помогна?
	Ким внимателно подбра думите си.
	— Когато се видяхме на гробищата, ти каза някои неща, които ме накараха да се замисля.
	После вдигна очи. По-малко проницателен човек не би забелязал моментния триумф, който проблесна в погледа на Алекс, заменен на секундата от извинително поклащане на главата. Ким обаче видя всичко.
	— Толкова съжалявам! Изобщо не трябваше да ти разказвам онези неща. Не съм искала да те притеснявам. Нямам много приятели, а и онова място те кара да се чувстваш някак си още по-раним — Алекс се усмихна и отметна леко глава назад. — Освен това смятам, че ти си човек, с когото много лесно се говори.
	Още ласкателства, помисли Ким. За щастие беше имунизирана срещу тях, особено след като беше напълно наясно, че по топлота и чар може да се мери, с който и да е близкоизточен диктатор.
	В отговор обаче само кимна, без да коментира, принуждавайки Алекс да продължи да говори.
	— Никой не е съвършен. Всички чувстваме несигурност, но крием слабостите си от околните от страх да не се лишим от уважението им. Ето ти, например. Уверена съм, че сега искаш да разговаряме за нещо, което не си споделила с колегите си в службата.
	Беше права. Ким беше уговорила срещата под претекст, че има проблеми със съня. Това отговаряше на истината и макар в случая да го беше използвала като примамка, не беше казвала на никого в службата, че страда от безсъние.
	Ким отпи от кафето, все така принуждавайки терапевтката да поддържа разговора.
	— Жена на твоя пост, ръководеща екип, съставен преимуществено от мъже, не може да си позволи да демонстрира слабост. Сигурно смяташ, че ако колегите ти забележат колко си уязвима, ще те уважават по-малко, затова криеш проблемите още по-ревностно. Мнението им може и да не се отрази на способността ти да си вършиш работата, но утвърждаването и уважението им са насъщно необходими за теб по повече причини, отколкото дори си готова да признаеш.
	Ким прецени, че е време да прекъсне този монолог. Изложената теория беше твърде близко до истината и започваше да й причинява неудобство.
	— На гробищата ти спомена разстройствата на съня. Всеки съвет в това отношение би ми бил от полза.
	— О, Ким, съжалявам. Притесних те. Извинявай. Професионално изкривяване.
	Ким долови повече задоволство, отколкото искреност в тези думи — сякаш я смъмриха леко: _Виждаш ли какво става, като ме оставяш да говоря само аз!_
	— Няма такова нещо — отвърна усмихнато Ким. Усети насилената усмивка като чужда на лицето си, затова се отказа от нея.
	— Търсила ли си друг път помощ за проблема?
	Ким поклати отрицателно глава. Не беше търсила лечение. Беше се отказала от тази идея преди много години. Не, беше дошла днес тук по една-единствена причина: да потвърди вината на Алекс Торн за съучастието й в тежко престъпление.
	Алекс се отпусна назад на стола си, преметна крак върху крак и се усмихна.
	— Е, добрата новина е, че хората, които страдат от безсъние, имат по-ускорен метаболизъм от останалите и статистически живеят по-дълго от онези, които спят от седем до осем часа на денонощие. За сериозна инсомния се считат по-малко от три и половина часа сън на нощ.
	— Аз съм точно в тази група.
	— Опитвала ли си други варианти, например терапия с тъмнина или когнитивно поведенческа терапия? Спазваш ли определена хигиена на съня?
	Ким завъртя отрицателно глава. Все неща, за които беше чела, но не си беше давала труд да приложи на практика. Причината за днешното й посещение съвсем не беше евентуалната помощ за справяне с безсънието.
	— Има различни видове безсъние. Трудното първоначално заспиване често се дължи на тревожност. Други хора заспиват лесно, но после се будят често или пък стават много рано, независимо кога са си легнали.
	— Аз не мога да заспивам вечер — искрено отговори Ким. Малко реална информация с нищо нямаше да навреди.
	— Това може да е симптом на посттравматичен стрес. Вероятно има подсъзнателно парадоксално желание да останеш будна.
	— О, повярвай ми, бих желала да спя!
	Алекс си придаде замислен вид.
	— От кога датира проблемът?
	— Започна преди години — отвърна неопределено Ким. Истината без конкретната причина.
	— Чувала ли си термина сомнифобия?
	Ким поклати глава и се опита да задържи дишането си спокойно и равно. Тази среща май нямаше да се окаже чак толкова добра идея.
	— Това е анормален страх от заспиване, често възникнал още в детството вследствие на определена травма.
	Ким можеше да се закълне, че терапевтката сниши глас: внимателно, предпазливо. Дали вече не я гонеше параноя? Не, думите „детство“ и „травма“ бяха изречени буквално шепнешком.
	— Не, струва ми се, че започна в колежа.
	Терапевтката замълча.
	Ким продължи с крива усмивка:
	— Детството ми си беше най-нормално: обичах сладко, мразех зеле, нормалните спорове с нашите да не стоя до късно.
	Алекс се усмихна и кимна.
	— Може би престанах да спя заради стреса от изпитите.
	Точно навреме Ким си даде сметка, че Алекс използва собствения й трик срещу нея: мълчи и я принуждава да говори. Добре, че се усети, преди да е разкрила нещо относно детските си години.
	— Знаеш ли, Ким, интересно е как повтаряш думата „нормално“. Повечето хора твърдят, че детството им е било „нормално“, макар че в действителност подобно нещо не съществува, освен ако не живееш в телевизионна реклама. Какво работеха родителите ти?
	Ким премисли бързо и избра приемно семейство номер шест.
	— Мама беше продавачка на половин ден в супермаркет, а татко — шофьор на автобус.
	— Имаш ли братя и сестри?
	Устата на Ким пресъхна и тя само поклати отрицателно глава: не посмя да продума.
	— Претърпявала ли си тежки лични загуби или травматични събития до десетгодишна възраст?
	Ким отново поклати глава.
	Алекс се засмя.
	— Значи детството ти наистина е било вълшебно.
	— А колко време, след като изгуби семейството си, започнаха твоите проблеми със съня? — попита Ким, отмествайки разговора от себе си. Може би щеше да научи нещо повече, ако накараше докторката да се разпростре върху собствената си личност.
	В първия миг Алекс сякаш се изненада, но бързо се окопити. Очите й се стрелнаха към снимката на писалището и тя заговори едва чуто. Ким я загледа с неподправен интерес, след като вече знаеше, че въпросното семейство никога не е съществувало.
	— Загубата на Робърт и момчетата почти ме довърши. Робърт беше сродната ми душа. За разлика от теб и двамата с него имахме проблемно детство и това ни привличаше един към друг. Две години опитвахме напразно, а после се роди Мичъл. Беше тихо, чувствително дете. Деветнайсет месеца по-късно дойде и Хари, който пък беше пълна противоположност на брат си — Алекс погледна Ким със зачервени, пълни със сълзи очи. — Семейството ми беше съвършено, а после някакъв преуморен шофьор на камион ми го отне, като при това се отърва само със счупена китка.
	Противно на здравия си разум, Ким усети как попада под магията на Алекс: хвана се, че поставя под съмнение мотивите си да организира днешната среща. Изпълнението на терапевтката беше за „Оскар“. Но въпреки всичко, у нея нещо липсваше. Сега Ким беше по-сигурна от всякога в това.
	— Нямаше ли семейство, на което да разчиташ за подкрепа?
	Алекс поклати глава и се овладя.
	— Родителите ми бяха починали, а май вече ти казах, че сестра ми загина, когато бях деветгодишна.
	Ако не знаеше реалните факти, Ким би повярвала на всяка дума. Но тя беше наясно с истината, а това правеше етюда на Алекс още по-ужасяващ.
	— Какъв кошмар. Много съжалявам. Беше ли близка със…
	— Сара. Тя се казваше Сара. Беше по-малката и ме следваше навсякъде по петите. Един ден й казах да се разкара. Тя отишла при езерото и паднала в него. Майка ми беше… как да се изразя…_разсеяна_ и не я наблюдавала. Загубата на брат или сестра в ранна възраст оказва огромно влияние, особено когато част от теб продължава да ти повтаря, че си можела да го спасиш.
	Ким стисна зъби и се опита да не обръща внимание на заплашителното замайване, което усети. Трябваше да излезе от тази стая, преди да се задуши.
	— Но ти едва ли ще ме разбереш. При твоето нормално детство…
	Само звънецът на входната врата спаси Ким. По лицето на Алекс се мерна сянка на раздразнение, а инспекторката побърза да стане.
	— Наистина трябва да…
	— Съжалявам, Ким. Пациентът ми за десет и половина подрани.
	— Благодаря за отделеното време, докторе. Ще се поразровя повече около тези техники срещу безсънието, за които ми спомена.
	— Моля те, чувствай се свободна да ме потърсиш отново, когато пожелаеш. Малкият ни разговори ми беше изключително приятен.
	Ким благодари и последва терапевтката до вратата. Мерна мимоходом жената, която влезе в кабинета, но вниманието й беше съсредоточено в усилието да се добере до фолксвагена, преди да припадне.
	Успя да седне в колата, но да запали двигателя се оказа непреодолимо предизвикателство. Изпусна ключовете и те паднаха в краката й.
	Едно беше ясно: Ким може и да беше поискала тази среща, но разговорът определено се беше развил според плана на Алекс.
	Ким удари чело във волана. Мамка му, не това беше планирала.
	Докторката отново я излъга за семейството си и съчини цяла история за мъртвата си сестра. Ким усети как й се повдига.
	А при това знаеше, че Алекс не е противник, когото трябва да подценява! Интелигентността и липсата на всякаква емоционална съпричастност определено й даваха преимущество. Въпреки това Ким беше готова да влезе отново в тази битка с оръжията, с които и двете разполагаха тук и сега. Честният двубой щеше да се води днес, а не някъде в миналото.
	Ако Ким беше права за половината от манипулациите на Алекс, информацията, която терапевтката явно беше събрала за миналото на инспекторката, вече говореше за нещо повече от обикновен интерес.
	Алекс очевидно беше проучила историята й с някаква цел. За Ким оставаше колебанието дали е готова да плати цената, за да разбере каква всъщност е тя.


>	Четирийсет и седем

	Алекс помоли следващата си пациентка да я почака няколко минути в малкото фоайе пред кабинета. Трябваше й малко време, за да се овладее. Беше едновременно раздразнена и ликуваща.
	Вчерашното обаждане на Ким беше изненада и беше дошло точно в момент, в който Алекс размишляваше как да организира следващата им среща. Тази сутрин беше станала по-рано, за да се подготви, развълнувана като преди първа среща. Фактът, че Ким беше осъществила контакт с нея без никаква предварителна намеса, за пореден път увери Алекс, че помежду им определено имаше привличане.
	Знаеше, че всеки разговор с Ким ще й осигурява нови и нови оръжия, които да използва в бъдещия им сблъсък, и днес беше научила много. В ума й започваше да се оформя идея за това къде точно беше мястото на инспекторката в бъдещите й планове.
	Алекс беше поразена от начина, по който Ким отричаше кошмарното си детство, както и от степента на болка, която споменаването му явно й причиняваше. Очевидно беше, че никога не е търсила професионална помощ срещу демоните, които я измъчваха, и колкото и добре да криеше емоциите си зад ледената си външност, не беше възможно да ги задържи далеч от погледа на човек, посветил живота си на изучаване на хората и техните чувства.
	Ким не беше преодоляла болката от детството и по тази причина контролът й върху здравия й разум беше в най-добрия случай колеблив. При правилна и навременна терапия тежките спомени щяха да продължават да предизвикват болка и усещане за загуба, но вече нямаше да заплашват да погълнат цялата й личност. Алекс нямаше как да не се замисли колко ли силно можеше да притисне Ким, преди тя да пропадне окончателно в бездната на крехката си душевност. Единственото, което я спасяваше, беше емоционалната дистанцираност, с която тя сама умишлено беше разделила себе си от болезнените спомени.
	Най-важното беше, че Алекс вече беше твърдо убедена, че работата с инспекторката ще бъде плодотворна; в най-добрия случай този субект щеше да се превърне в извор на информация, а в най-лошия — в чудесно забавление.
	Справянето със скуката се беше превърнало в истинско предизвикателство. Личност като Ким беше действително интересна. От нея като от крайморски фар се излъчваха противоречия. Фактът, че страдаше от проблеми, за които и сама не подозираше, възбуждаше Алекс. Ким беше нова играчка, с която да се развлича доста дълго време.
	С усилие откъсна мислите си от инспекторката, пое дълбоко въздух и нагласи очилата на носа си. Грешка беше да показва раздразнение пред пациентите. Не и след като й се плащаше на час.
	— Госпожо Рос, заповядайте — каза топло Алекс, щом отвори вратата към фоайето. Младата жена се вмъкна в кабинета, без дори да я погледне.
	Някои от пациентите, изпратени със съдебна заповед, реагираха така в началото: не се радваха особено да видят терапевта, но и нямаха избор, и трябваше да изтърпят сеанса.
	Алекс прецени жената с един поглед. Коремчето й още беше закръглено: ясен знак за скоро приключилата бременност, а въпреки че бебето беше вече на седем месеца, явно Джесика Рос все още не се беше наканила да вземе мерки и да се отърве от натрупаните килограми. Косата й висеше край раменете, неоформена по никакъв начин. Движенията на жената приличаха на тези на бездомник от улицата: лишени от всякаква надежда. Не носеше грим и зловещият й сивкав тен добавяше поне десетилетие върху двайсет и петте й години.
	Случаят не представляваше интерес за Алекс. От него щяха да дойдат парите за новия лаптоп, който си беше избрала, а ако успееше да проточи повечко нещата, сметката щеше да покрие и ремонта на беемвето. Алекс седна веднага зад писалището. На тази пациентка кафе не й се полагаше. „Кълъмбия Голд“ не беше от евтините марки.
	— Доколкото разбирам, Джесика, терапията ви е назначена по силата на съдебно решение след инцидент с насилие, упражнено върху бебето ви?
	Алекс говореше меко, но думите уязвяваха и жената видимо се сви. Малка болка, но достави удоволствие на Алекс. _Така ти се пада, като прекъсваш интересната ми среща, кучко._
	Алекс сложи бележника си на масата и се облегна назад. Защо да не проточи нещата от самото начало?
	— Виждам, че си доста притеснена и неспокойна, затова предлагам да не прибързваме. Защо не ми разкажеш малко за себе си?
	Раменете на Джесика се поотпуснаха: беше облекчена, че не се налага да нагазва веднага в най-страшното.
	— Разкажи ми за семейството си, как си израснала. Нека започнем с това.
	Джесика кимна, благодарна за тази отсрочка.
	Господи, хората са толкова жалки, помисли Алекс, която мигом спря да слуша, щом пациентката заговори. Напълно прозрачни и затова — ужасно отегчителни.
	— … обикновено прекарвахме ваканциите в Блекпул. Спомням си един ден на плажа…
	Алекс въобще не внимаваше, но видя, че по лицето на младата жена се разля усмивка. Божичко, преживяваше някакъв щастлив спомен. От време на време Алекс кимаше, насърчавайки я да продължи, като в същото време мислеше за разочарованията, които беше преживяла досега.
	Със сигурност най-сериозното сред тях беше Рут — не на последно място и заради времето, което беше вложила в нея. Значително по-подходящ кандидат за експеримента беше Бари, но и той не се беше представил по начина, по който би желала Алекс. От него поне имаше една полза: беше станал повод за неочаквана среща между нея и Ким.
	Шейн също беше многообещаващ кандидат отначало, но лабилността му се беше доказала несъмнено при посещението му в дома й. Алекс потрепери при спомена. Не заради страха, който беше усетила отначало, когато я беше стреснал, а заради факта че не беше предвидила подобен развой на събитията. Шейн щеше да й е обица на ухото: никога не трябва да оставя недовършена работа.
	Алекс вече беше решила, че „Хардуик Хаус“ категорично отпада от живота й. Вложеното време не отговаряше на нищожната полза. Беше се надявала мястото да осигурява редовен поток от субекти, от които да може да избира, но беше подценила и количеството, и качеството на предлаганата стока. В определен момент възможността да прелъсти Дейвид Хардуик й се струваше изкусителна и правеше посещенията при ония мизерници що-годе поносими. В крайна сметка обаче и това предизвикателство беше престанало да я забавлява. Преструвките му на вечно недостъпен я бяха отегчили.
	Разбира се, в някакъв момент щеше да пише на Дейвид и да му обясни, че последните събития с някои от обитателите на приюта са я изтощили емоционално, така че вече няма възможност да бъде на неговите услуги. Междувременно си записа в бележника да блокира номера му.
	— … отпаднах от колежа заради тревожност и паник атаки…
	Все още от нея не се изискваше участие в разговора и Алекс положи максимално усилие да не извърти очи към тавана от досада. На челото на тази жена беше изписано, че е една безгръбначна, вечно онеправдана жертва. Алекс усети, че единственото предизвикателство, което щеше да срещне с тази пациентка, щеше да бъде да се сдържи да не я изхвърли от кабинета.
	Изведнъж й просветна защо тази Джесика й се струваше така особено дразнеща. Нещо у нея й напомняше за Сара. Алекс си записа още нещо в бележника: от два дни не беше проверявала обявите за недвижими имоти. Беше сигурна, че една определена къща в Ланголен вече е обявена за продажба. Да, несъмнено онова бижу с две спални вече се рекламира като „отлична сделка“, за да бъде продадена спешно.
	Обикновено бяха нужни две писма, за да накара сестра си да се задейства. Ако се окажеха недостатъчни, Алекс имаше и други козове, с които да мотивира Сара да хукне да се спасява. На старта, готови, бягай, сестричке!
	Макар че сестра й се беше оказала изключително предсказуема, Алекс продължаваше играта просто защото можеше и защото я забавляваше по този начин все пак да участва в живота на Сара. Фактът, че жалката глупачка допускаше да я принуждават да си сменя адреса на всеки две години, беше сам по себе си забавен.
	— … всичко започна две седмици след раждането…
	Дрън, дрън, дрън. Алекс се зачуди дали скуката й ще се разсее, ако започне да скубе едно по едно нежните светли косъмчета по ръцете си. Със сигурност би било по-безболезнено от слушането на тия дрънканици.
	Господи, пощади ме от тази досада! Алекс беше на мнение, че следродилната депресия напоследък се превръщаше в моден аксесоар за повечето жени, които ставаха майки за първи път, и терапевтите раздаваха тази диагноза наляво и надясно. Вече никой не говореше за умора или за период на приспособяване.
	— … чувствах се безполезна и исках да разбера откъде идват тези чувства…
	Вероятно подсъзнанието ти е подсказвало истината, помисли си Алекс, докато кимаше на мъчителния разказ на жената.
	— … чувствах се виновна заради негативните мисли. Усещах, че предавам съпруга си. Той толкова се вълнуваше, така се радваше на бебето — не можех да му кажа истината — тя поклати глава, преглъщайки сълзите си. — Мислех, че полудявам…
	Като по учебник, помисли си Алекс, макар че Джесика беше стигнала до този момент от разказа си по-бързо от очакваното. Сега се налагаше да стисне зъби и да започне да й задава и въпроси.
	— Мислила ли си за самоубийство?
	Джесика се поколеба, после кимна и изтри очите си.
	— От това само се чувствах още по-виновна: как обмислям да ги изоставя…
	— Какво се случи през онзи ден? — попита Алекс. Единственото й желание беше тази безполезна жена да се махне от очите й. Сигурна беше какво ще чуе: как бебето не спирало да плаче и тя го стиснала твърде силно или някоя друга баналност.
	— През кой ден? — попита Джесика.
	Въпросът изненада Алекс. Тя допускаше, че е имало единичен епизод на насилие спрямо детето и че социалните се бяха намесили веднага.
	— През първия ден — отговори тя, вече насочила цялото си внимание към жената. Нещата май ставаха интересни.
	— Беше един от най-лошите ми дни. Предишния ден пък се чувствах прекрасно, буквално на гребена на вълната. Бях изпълнена с енергия и ентусиазъм. А после — бам! Следващият ден беше по-черен от всички останали. Ужасявах се от всичко. Зъбите ми започваха да тракат дори от съскането на електрическата кана. Не можех да си спомня къде съм оставила праха за пране. Отидох да го търся в бараката с инструментите в двора. Джейми започна да плаче, тръгнах към него, но в първия момент не можах да намеря стаята му. Толкова беше странно! Живеех в тази къща вече три години, а не можех да намеря детската стая!
	Алекс остави бележника си на масата и се приведе напред.
	— Разкажи ми какво стана после — каза, вече насочила към пациентката цялото си внимание.
	— Застанах до креватчето му и той спря да плаче. Загледах се в него и изведнъж чух гласове — съвсем тихи отначало. Казваха ми да го ощипя. Да, беше ужасно, но, щом ги чух, изведнъж разбрах, че всичко ще се подреди, стига само да хвана кожата му между пръстите си и да стисна.
	Алекс жадно попиваше всяка дума.
	— Така ли направи?
	Джесика пламна, кимна и от очите потекоха сълзи.
	На Алекс й се прииска направо да запляска с ръце от радост. Претоварените с работа социални й бяха изпратили неочакван подарък! Тази жена беше диагностицирана със следродилна депресия, тъй като имала всички симптоми. Но освен тях беше изпитвала еуфория, дезориентация и слухови халюцинации. Всъщност Джесика Рос страдаше от следродилна психоза, което беше нещо качествено различно и което я правеше изключително интересна в очите на Алекс.
	— Божичко, как ми изскочи от ума! — проточи сладко терапевтката и стана. — Забравих да направя по едно кафе. Почакай ме само минутка, докато загрее кафемашината.
	И тя се усмихна окуражително на субект номер четири от големия експеримент.


>	Четирийсет и осем

	Брайънт паркира колата пред супермаркета в Блекхийт.
	— Може и да успя да заблудиш останалите, но аз не съм толкова глупав, колкото изглеждам.
	— То не е и възможно — понечи да се пошегува Ким.
	— Знам, че не си била на зъболекар — продължи Брайънт, загледан право напред.
	— И аз имам зъби като всички хора — отвърна Ким и потупа с пръст горната си устна.
	— Да, виждал съм как разкъсваш големи мъже с тях, но нямах това предвид. За последните три години никога не си си записвала час за какъвто и да било медицински преглед в работно време. Никога.
	Ким беше готова да започне да спори, но се отказа. Брайънт знаеше, че го е излъгала, а тя знаеше, че Брайънт знае. Нямаше желание да влошава нещата още повече.
	— Просто искам да съм сигурен, че знаеш какво правиш — продължи сержантът, все така, без да я поглежда.
	На Ким й се прииска да сложи длан на ръката му, да го успокои и окуражи, но не го стори и моментът отмина.
	— Стига си се тревожил напразно. Хайде, трябва да открием този неуловим тип.
	Магазинът за обувки се намираше на главната улица, между една месарница и входа на един покрит зеленчуков пазар.
	Камбанката звънна, когато Ким бутна вратата и я задържа пред Брайънт.
	Ако миризмата на автомобилни части при предишния разпит й се беше сторила приятна, този тесен магазин й направи точно противоположното впечатление. Въздухът беше застоял, сякаш стоката беше залежавала от дълго време: не толкова изложена за клиенти, колкото прибрана на склад.
	Написани на ръка етикети с цени се белеха, недобре залепени по рафтовете с излезли от мода чанти. В средата на помещението имаше плот с наредени дамски портмонета и мъжки портфейли. Един магазин без ясна посока. Или магазин на ръба на оцеляването.
	Някакъв мъж излезе от задната стаичка и се вмъкна зад плота. По преценката на Ким наближаваше петдесетте. Сивите му джинси бяха препасани с колан, потънал напълно под отпуснатия му корем. Черна тениска с петна от пот под мишниците. Инспекторката се зачуди дали човекът се преоблича толкова често, колкото и зарежда нова стока в магазина. Но тъй като наплив от клиенти очевидно също нямаше, нещата се изясняваха: мястото беше неприветливо точно като собственика си.
	Брайънт пристъпи напред. Ким остана на втори план, без да сваля изпитателния си поглед от мъжа.
	— Бихме искали да поговорим с вас за Ленард Дън. Той е бил член на читателския клуб, чийто организатор сте.
	Ким видя как кожата на шията на мъжа точно над деколтето на тениската пламна в алено.
	— Вие, разбира се, знаете, че Дън е арестуван за сексуално насилие над двете си малолетни дъщери.
	Макар че Брайънт говореше меко, изречението все пак прозвуча потресаващо сурово.
	Чарли Кук заклати яростно глава.
	— Не знам нищо по този въпрос. Срещахме се от дъжд на вятър, да си говорим за книги.
	Очите му се стрелката тревожно между двамата следователи.
	Брайънт кимна с разбиране.
	— Да, аз също членувам в читателски клуб. С момчетата там се събираме редовно: страхотно е.
	Ким дори не трепна при тази лъжа.
	Брайънт пристъпи още по-напред и се надвеси над плота.
	— Жена ми си мисли, че съм го измислил за прикритие.
	Червенината плъзна към лицето на мъжа.
	— Никакво прикритие не е… заклевам се… Четем книги… после ги обсъждаме. Това е всичко, кълна се…
	— Е, жена ми смята, че просто излизаме да къркаме, а не че й изневерявам или нещо такова.
	Чарли видимо се отпусна. Усмихна се и червенината се пооттегли.
	— Работата е там, че според нас заедно с Дън в насилието над децата е участвал още някой.
	Апоплектична червенина покри физиономията на Кук.
	Той отново заклати глава.
	— Не, човече… няма начин. Не е никой от нас. Изключено. Извратена работа! Не, малки момиченца, как може… Лошо ми става, само като ви слушам. Само си говорехме за книги. Самата мисъл, че…
	— Добре, Чарли — вдигна примирително ръка Брайънт. — Нямаше как да не попитаме.
	— Да… да… разбирам.
	— Е, ако се сетиш за още нещо, което може да ни е от помощ, звънни ни.
	Пред перспективата следователите да си тръгнат кожата на Чарли започна да възвръща нормалния си цвят. Протегна разтреперано ръка през плота и Брайънт прояви достатъчно кураж да я стисне.
	Ким пое към вратата. Брайънт направи няколко крачки след нея, после се обърна и подхвърли:
	— Миналия месец в моя клуб четохме „Най-дългият път“ — това беше името на книгата, за която им беше казала Стейси.
	— Да, да. Хубав роман.
	Брайънт сви рамене.
	— Само не ми хареса, че Ейми Блейк умира на края. Много я харесвах.
	Чарли закима.
	— Да… да… Много тъпо.
	Ким поклати глава и излезе.
	Миг по-късно Брайънт изникна до нея и двамата трябваше да отстъпят, за да се разминат с група ученици.
	Инспекторката стрелна косо партньора си.
	— Да ти кажа, Брайънт, искам да ти направя комплимент, обаче той е толкова голям, че ми заседна на гърлото — и тя посочи шията си.
	— Благодаря, началник, знам, че ще останеш доволна. Това с читателския клуб са глупости, разбира се. Попрочетох едно-друго за книгата в Мрежата, докато ти беше на зъболекар. И в нея няма героиня на име Ейми Блейк.


>	Четирийсет и девет

	— Мамка му, трябваше да откажа! — простена Досън и се облегна безсилно на вратата на колата. Стейси се засмя.
	— Да, бе, когато се наканиш да кажеш „не“ на шефката, ела ми се похвали! Ще наема зала, ще продавам билети — такова шоу не е за пропускане.
	Ким им беше поръчала да държат под око Чарли Кук. Да го следят какви ги върши. След разпита вчера подозрението й, че нещо с него не е наред, се беше затвърдило.
	Човекът се беше прибрал в общинската си гарсониера преди половин час и оттогава Кевин и Стейси дебнеха отвън.
	— Ако искаш да знаеш, Кевин, скоро може и аз да почна да излизам късно вечер.
	Досън цял се извърна към нея.
	— Стига бе. Имаш среща, а? Истинска?
	— Може би.
	— О, стига, Стейси, изплюй камъчето. Мъж или жена?
	Колегите знаеха за бисексуалността на Стейси, макар че тя не я афишираше. Родителите й бяха старомодни и имаха определени разбирания. За тях всеки избор, различен от хетеросексуална връзка, беше неприемлив.
	Но Стейси не беше в Африка. Родителите й бяха родени там, но единствената родина, която тя познаваше, беше Англия.
	— Жена — отвърна момичето.
	По очите на Досън пролича колко бързо се досети каква е работата. Устните му се извиха в ехидна усмивка.
	— Знам коя е.
	— Не се ядосвай, че е предпочела мен пред теб.
	Той поклати глава.
	— Нее, играем честно, Стейс! Триш е страхотно момиче.
	Стейси още не беше решила дали е съгласна с последното, но все повече клонеше към мисълта, че в случая Кевин е прав.
	— Ей, Кук излиза.
	Стейси хвана ключовете да запали колата.
	— Чакай — спря я Досън. — Май ще ходи пеш.
	— Мааамка му — проточи Стейси и двамата се измъкнаха от автомобила.
	Улицата беше насред жилищен комплекс: между къщите и отляво, и отдясно имаше алеи и пътеки. Най-добрата приятелка на Стейси от гимназията живееше на двеста метра от мястото, на което стояха сега. Двете с нея бяха кръстосвали квартала безброй пъти.
	С Кевин се прикриха зад един висок жив плет. Стейси предпазливо надникна.
	— Запътил се е към пешеходната алея под железопътния прелез.
	— Може ли да го последваме? — попита Досън.
	Стейси поклати глава.
	— Прелезът не е достатъчно дълъг. Обърне ли се, ще ни види.
	Щом мъжът изчезна от поглед, двамата пресякоха тичешком улицата. Стейси бързо прецени ситуацията. Разстоянието между тях и Кук беше прекалено малко.
	— Къде извежда алеята? — попита Кевин.
	— На Съдърланд Роуд. Ако завие наляво, ще трябва да мине през индустриалната зона, надясно са само къщи, на отсрещната страна има морава и парк.
	Стейси погледна отново. Кук излезе от противоположния изход на алеята.
	— Тичай! — нареди тя. Трябваше да видят в коя посока поема обектът им.
	Спринтираха до изхода на алеята. Ако беше завил наляво или надясно, трябваше да го видят отново.
	Стейси пресече следващата пряка. Мъжът вървеше право напред.
	— Тръгнал е през моравата. Ако изостанем твърде много, ще го изгубим от поглед, а паркът има три изхода.
	— Мамка му — рече Досън.
	Стейси отлично го разбра. На откритото не можеха да поддържат безопасна дистанция, а без светлината на уличните лампи обектът бързо щеше да се скрие от очите им.
	Двамата забързаха през парка, докато все още виждаха Кук пред себе си. Стигнаха на десетина метра зад него и забавиха крачка, за да не го приближават повече.
	Досън мълчаливо посегна и докосна лакътя на Стейси.
	— Какво има, Кев?
	— Хвани ме за ръка, Стейс.
	Налага ли се?, помисли Стейси. Честно казано, не знаеше какви ги е вършил с тия ръце.
	Въпреки това улови ръката му и стисна силно, докато не усети как ставите на дланта му се отъркаха една в друга. Чест правеше на Кевин, че не издаде нито звук.
	— Къде излиза това? — попита той. Кук се беше запътил към най-близкия изход на парка.
	— Има още къщи. Натам е и училището. В дъното на улицата е библиотеката, а срещу нея има няколко магазина.
	Фигурата на Кук отново изплува в светлината на уличните лампи. Следователите мигом ускориха крачка. Имаха отлична видимост. До края на улицата имаше само един десен завой.
	Двамата спряха в мрака на парка и проследиха с очи как Чарли Кук стигна до края на улицата и сви надясно.
	Отново хукнаха.
	Този път Досън спря пред ъгъла и надникна.
	— Пресече — отбеляза и зачака Стейси да си припомни какво има нататък в квартала.
	Стейси се разрови в паметта си.
	— Има бар, „Каруцата и конете“, ако не се лъжа, после има железария, а после… о, чакай малко…
	— Какво? — изсъска Досън.
	— Старото училище — „Редъл Хил“ — вече е общински център.
	— След малко го губим от поглед — натърти Кевин.
	Двамата се измъкнаха иззад ъгъла и последваха Кук по отсрещния тротоар.
	Петнайсет метра по-нагоре Стейси видя входа на старото училище. Кук се доближи до входа и спря.
	Стейси се закова на място.
	— Е, сега поне сме наясно.
	Досън продължи напред.
	— Защо спираш?
	— Защото вече знаем къде отива.
	Кевин я дари със снизходителната си усмивка.
	— Да, но не знаем защо отива там.
	Стейси забърза да го настигне.
	Минутка по-късно двамата влязоха в двора на старото училище. До вратата му висеше табло.
	На него висяха листове А4 в различни цветове, изписани с различни шрифтове и най-разнообразни по големина букви.
	— Мамка му, това прилича на Програмата в някой летен лагер — забеляза Досън.
	Стейси зачете изброените курсове на висок глас:
	— Бокс, карате, моделиране, видеоклуб, гимнастика за възрастни хора, о, Кев, ето нещо и за теб — тук се играе бинго…
	— Виж какво е отбелязано в програмата за тази вечер, Стейс.
	Очите й намериха мястото, което сочеше пръстът му.
	А там пишеше: „Младежки клуб“.


>	Петдесет

	Ким паркира пред центъра за посещения на затвора „Ийстуд Парк“ час, след като им се беше обадила, че идва. Верижна катастрофа с шест автомобила близо до Бристол я беше накарала да слезе от магистралата и да мине по живописния път през Малвърнските възвишения.
	Преди да изключи двигателя, тя свали задния прозорец със сантиметър-два, за да е сигурна, че Барни ще има достатъчно чист въздух. Кучето сякаш разбра, че няма да слиза и се завъртя два пъти на място, преди да се настани на кълбо на задната седалка.
	Първоначално сградата била затвор за непълнолетни с ТВУ, по-късно била превърната в женски затвор за 360 обитатели. Въпреки всички усилия, които общината явно полагаше да направи постройката неотличима по нищо от останалите в района, бодливата тел на оградата подсказваше, че тук вътре има нещо, от което хората да се боят.
	Според Ким един затвор не трябваше да изглежда приветлив. Там нямаше място за цветни лехи и храсти, които да смекчават грубите ъгли. Затворът трябва да е висок и солиден — друго не му трябваше. Затворът служеше за дом на хора, извършили престъпления, и плашеше останалите, за да не си помислят да вършат престъпления и те. От всяко усилие да се направи един затвор да прилича на жилищен комплекс лъхаше ужасен фалш, а и със сигурност то изпращаше лъжливо послание към обществото.
	Спомни си едно предаване, което беше гледала по телевизията: разказваше се за един южноамерикански затвор, където държали възможно най-страшните престъпници. Правителството всяка седмица пращало храна и лекарства и охранявало един периметър около затвора, за да не допусне никой да избяга. Значително по-евтин вариант от управлението на затворите в Англия, но Ким знаеше, че южноамериканската система едва ли ще се приеме добре в „по-цивилизования“ свят.
	За неин късмет за посещение при затворник в центъра за временно задържане не беше необходима специална заповед, а с един телефонен разговор с директора на затвора Ким беше заобиколила и правилото за двайсет и четири часово предизвестие преди всяка визита. Тя показа служебната си карта на портала и след като се установи, че по джобовете й няма нищо друго, освен малко дребни монети, я претърсиха набързо и тя покорно изчака служебните кучета да я подушат. Щом се потвърди, че не внася нищо незаконно, я пуснаха в залата за посещения.
	Първото, което я блъсна още от вратата, беше бъбренето. Да, имаше и групички, които разговаряха приглушено, но като цяло цареше престорено приповдигнато настроение. Това си беше затвор, но въпреки всичко атмосферата тук беше сходна с тази в централно градско кафене в съботен ден.
	Сякаш всеки в тази зала се преструваше на весел заради някого другиго. Затворниците демонстрираха фалшива бодрост, защото не желаеха близките и приятелите им да се тревожат за тях. Посетителите пък се държаха така, сякаш бяха на пикник край реката или сякаш нямаше по-приятно място, на което да искат да прекарат почивните си дни. Ким се зачуди колко ли кърпички ще бъдат необходими и на двете страни, за да избършат всички сълзи, пролети след раздялата.
	Забеляза Рут на една от масите отляво. Ким едва позна младата жена, която кимна любезно на една от преминаващите полицайки от охраната.
	След последната им среща Рут беше качила няколко килограма и от измъченото й изражение не беше останала и следа. Косата й беше чиста и, макар и неоформена, се спускаше свободна и здрава върху раменете й. Затворът явно се отразяваше добре на Рут. Тя изглеждаше така, сякаш се връща от уикенд в някой спа курорт.
	— Инспекторе! — поздрави момичето и подаде ръка на Ким.
	Инспекторката нагласи усмивка на лицето си — изражение, което винаги чувстваше като непривично, но сега искаше да предразположи затворничката за разговор.
	— Нямаш ли други посетители днес?
	Рут поклати глава.
	— Мама и татко идваха вчера — отвърна тя, сякаш на света нямаше друг човек, който би искал да я посети.
	— Как са те?
	Момичето сви рамене.
	— По-тежко им е, отколкото на мен — тя хвърли поглед около себе си. — Разбирам защо някои хора не допускат семействата им да ги посещават. Само да бяхте видели изражението на майка ми. Затворът е място, където прибират децата на другите хора. Посещенията при мен са най-тежкият им ден в седмицата.
	— Така като гледам, на повечето затворници тук май им е приятно да виждат близките си.
	— Само така си мислите. После изгаряш от мъка и срам, че си сторил нещо, с което принуждаваш любимите си хора да идват да си прекарват уикендите тук.
	— Искаш ли едно кафе?
	Рут кимна.
	— Да, благодаря. С мляко и две захарчета, моля.
	Ким се запъти за кафе, без да може да се отърве от усещането, че цялата ситуация е някак си сюрреалистична. Бяха провели любезен и дружелюбен разговор, макар че именно Ким беше извършила ареста на Рут. Нормално беше затворничката да проявява известна враждебност, но Ким не усети нищо подобно. Всъщност момичето излъчваше само приемане и разбиране.
	Докато чакаше напитките да станат готови, Ким усети нечий поглед. Обърна се и видя, че една огромна, дебела жена, прегърнала три дечица, я наблюдава втренчено. Беше непозната, но някои закоравели престъпници надушваха ченгетата отдалеч.
	Ким се върна до масата и сложи напитките върху нея.
	— Е, как се справяш?
	Рут пак сви рамене.
	— Добре. Не отнема много време да свикнеш с живота в затвора. Всичко се контролира: ставането сутрин, физическите упражнения, кога ядеш, кога се къпеш, кога си лягаш вечер. Свикваш с охраната, с другите затворници и с ъгълчето си в килията. Почти няма за какво да се тревожиш, а и всички решения се вземат от някой друг.
	Ким долови нотката на облекчение в последното изречение.
	Рут отново се огледа.
	— Можеше и да е по-зле. Присъединих се към клуба за ранни разходки, записах два курса, от време на време се организират разни събития.
	— Май се адаптираш много добре — отбеляза Ким, без да забравя, че момичето й представя варианта на затворническия живот, предназначен за „туристи“. Въпреки разказаното от Рут и приличните условия, в които тук настаняваха майките с малки деца, този затвор беше на четвърто място по брой самоубийства в страната.
	Рут се усмихна.
	— Ще остана тук много дълго. Нямам кой знае какъв избор. Потвърждавам, че ще пледирам „виновна“, ако сте дошла да ме питате за това. Работа на прокуратурата е да формулира конкретното обвинение, но нямам намерение да се противопоставям на наказанието.
	Последното беше изречено с такъв тон, сякаш обсъждаха някоя партия шах, а не години от бъдещия живот на Рут.
	Момичето се засмя тихо.
	— Извинявайте. Струва ми се, че изгубихте ума и дума.
	Това не беше жертвата, която Рут беше арестувала. Сега младото момиче говореше уверено, спокойно, изглеждаше едва ли не доволно.
	— Но ти имаш право на процес — отбеляза Ким, която дълбоко вярваше в съдебната система.
	Рут поклати глава.
	— Няма да има процес. Няма да причинявам нещо подобно на семейството ми, на майка ми. Не ме гледайте така шокирано. Напълно нормална съм. Извърших, каквото извърших и сега съм напълно подготвена да понеса последствията от това. Отнемането на човешки живот не е нещо, което може да остане безнаказано. Трябва да платя дълга си към обществото и после да започна на чисто.
	Ким отдавна чакаше да срещне затворник, който да споделя собствените й възгледи за престъплението и наказанието, но не очакваше да ги чуе от човек, когото лично беше арестувала, а още по-малко очакваше чутото да предизвика у нея такъв силен дискомфорт. Младата жена приемаше наказанието си твърде лесно и Ким усещаше, че още някой носи вина за това.
	— Дано съм отговорила на въпроса ви — каза Рут и понечи да стане.
	Ким поклати глава.
	— Моля те, седни. Дошла съм за друго.
	Премереното самоналожено спокойствие на момичето за миг се пропука и тя сбърчи леко чело.
	— Може ли да поговорим за доктор Торн?
	Рут присви очи.
	— Съжалявам, не разбирам.
	Ким знаеше, че трябва да стъпва много предпазливо.
	— Много ще ми помогнеш, ако ми разкажеш повече за сеансите ви.
	— И защо?
	Тонът на момичето рязко се втвърди.
	— Така ще помогнеш на прокуратурата да разбере по-правилно мотивите ти.
	Това не прозвуча убедително на Рут и тя скръсти ръце на гърдите си.
	— Какво да ви кажа, с нея просто разговаряхме. Обсъждахме различни неща.
	— А за какво беше последният ви сеанс? Наистина много ще ми помогнеш, ако ми разкажеш.
	— Първо си поприказвахме, а после под нейно ръководство проведохме едно визуализиращо упражнение. Чисто метафорично.
	Темата явно не беше приятна на Рут и Ким усети как момичето се затваря. Не сега, замоли се на ум. Трябваше да узнае що за визуализация е предложило това упражнение!
	Интуицията й подсказваше, че едва ли е довело до нещо хубаво. Край на деликатностите: Ким разбра, че, ако иска да разбере истината, трябва да кара направо.
	— Рут, имаше ли в последния ви сеанс с доктор Торн нещо, което всъщност те вдъхнови да извършиш онова, което извърши?
	— Извърших го сама. Аз взех ножа, аз го причаках, аз го проследих и аз го намушках.
	Ким виждаше как емоциите се надигат у младата жена: по деколтето й плъзна червенина, мускулите на лицето й се стегнаха.
	— Но не мислиш ли, че си била манипулирана, била си използвана от доктор Торн? Ето, в метафоричното упражнение тя те е накарала да си представиш как убиваш Алан Харис и то с нож! Възможно ли е умишлено да те е…
	— Не говорете глупости. Откъде би могла да знае, че ще използвам усилията й да ми помогнат за…
	Гласът на Рут заглъхна: тя изведнъж си даде сметка, че току-що беше потвърдила смелото предположение на Ким. Престъплението й огледално беше повторило онова, което се беше разиграло в сеанса.
	— Рут, моля те да ми разкажеш.
	Момичето поклати яростно глава.
	— Инспекторе, и думичка няма да кажа против доктор Торн! Тя е опитен психиатър с нюх и отлични инстинкти, който ми помогна през най-тежкия период в живота ми. Не знам какво си въобразявате, че е направила, но само ще ви кажа, че тя ме спаси. А сега смятам, че трябва да си вървите и да отнесете отвратителните си подозрения със себе си!
	— Рут…
	— Моля ви, вървете си и не се връщайте повече.
	Рут й хвърли един последен убийствен поглед и стана от масата.
	Ким изруга под нос. Глупавото момиче беше дотолкова опиянено от самообвиненията си, че дори не допускаше, че и други хора може да са виновни за престъплението. Беше се посветила на покаянието си и никой вече не можеше да я разколебае.
	Ким се върна в колата. Вече беше сигурна в онова, което доскоро само подозираше: Алекс беше изиграла основна роля в манипулирането на Рут и я беше насочила умишлено към убийството. Но защо? Това оставаше неизвестно.
	Зачуди се дали терапевтката не играе някаква извратена игра на власт: дали не проверява докъде може да притиска хората. Не, не беше това. Спомни си първата си среща с Алекс веднага след смъртта на Алан Харис — тогава тя ги беше попитала дали може да посети Рут в ареста. Дали това беше с цел да опита да прикрие следите си или имаше нещо друго? Ако целта й е била просто да манипулира момичето, тогава новината, че Рут е извършила убийството, би била достатъчна победа, но не, явно нещата не спираха дотук. Алекс искаше да разпита Рут след стореното.
	Не, мотивът й беше по-сложен от това само да контролира нечие съзнание. Алекс се стремеше да узнае нещо и Ким трябваше да се постарае да отгатне какво точно беше то. За да го стори обаче, се налагаше да се върне в миналото.
	Не можеше да подцени и надмощието, което имаше в момента Алекс. Беше узнала ужасите от детството на Ким и това правеше схватката неравна. Алекс можеше спокойно да обсъжда тези страшни събития, без да рискува да полудее. Ким не можеше да си позволи същото.
	Алекс щеше да използва цялата известна й информация, за да доближи Ким максимално до мрачната бездна, а инспекторката дори не беше наясно как би могла да й противодейства. Налагаше се да узнае в детайли срещу какво точно се изправя.
	Подозираше, че на света имаше само един човек, който можеше да й помогне за това.


>	Петдесет и едно

	„Бардсли Хаус“ — на пет километра от центъра на град Честър — била създадена като приют за умопобъркани престъпници. Отворила врати в началото на деветнайсети век, в нея — за разлика от лондонската „Бедлам“, не се провеждали екскурзии, при които богатите клиенти били развеждани като из музей, за да наблюдават различните стадии на лудостта. „Бардсли Хаус“ държала пациентите си зад дебели врати и далеч от любопитни очи. Нищо отвън не подсказвало за лудостите, скрити вътре.
	Еднокилометрова, настлана с чакъл алея се виеше през пищните, хълмисти морави на седемстотинакровия парк, преди да изведе посетителя пред внушителната постройка, запазила оригиналния си вид от построяването си през осемнайсети век.
	Докато караше към главния вход, Алекс реши, че има и по-лоши места, където да те затворят, ако си побъркан.
	Рецепцията не се различаваше по нищо от обикновено болнично фоайе. Из него бяха пръснати удобни кресла, комбинирани тук-таме с масички за кафе. Акварели на пейзажите от околността красяха стените, а от тонколоната, скрита зад камерата за видеонаблюдение, се разнасяше тиха чилаут музика.
	Алекс тъкмо вдигна ръка над звънчето на плота, когато вратата към вътрешното помещение се отвори и оттам излезе да я посрещне една много пълна жена, наближаваща шейсетте. Един поглед беше достатъчен, за да стане ясно, че работи в болницата от много дълго. Под простичката синя престилка носеше черен панталон от евтин полиестер и бяла тениска. Ноктите й бяха лакирани в различни цветове, на шията и китката си носеше бижута от едри, яркожълти мъниста. Късо подстриганата й коса беше боядисана в светловиолетово. На баджа на гърдите й пишеше просто „Хелън“. Без титла, без служебна характеристика — само Хелън.
	Алекс протегна ръка.
	— Здравейте, казвам се…
	— Доктор Торн — довърши Хелън с широка усмивка. Жената беше явно искрена и изпълнена с доверие. Алекс най обичаше такива като нея.
	— Доктор Прайс ни предупреди за посещението ви. Помоли ме да ви помогна с всичко, което е по силите ми.
	Че как иначе, помисли си Алекс. Доктор Натаниъл Прайс беше специализант тук, а „приятелството“ им с Алекс датираше още от студентските им години, когато Алекс беше узнала за хомосексуалната връзка на Натаниъл с един от преподавателите. По онова време тя нямаше полза от тайната му, а и не беше склонна към безпричинна злоба. За да използва информацията, трябваше да има изгода от това: най-малкото да се позабавлява от предизвиканите последствия. По време на следването от тайната на Прайс не можеше да бъде извлечено нищо: просто поредното чудо за три дни, което бързо-бързо щеше да потъне във водовъртежа на университетските клюки. Сега обаче простъпката му означаваше много. Особено за съпругата му и за трите му дъщери.
	За щастие на Алекс въобще не й се наложи да го изнудва открито. Заплахата протече някак невидимо по телефонната връзка. За него беше достатъчно, че тя знае, и интуицията му — в която Алекс не се съмняваше — му подсказа, че не се ли подчини, ще бъде разобличен безмилостно. Със сигурност и до днес поддържаше тайно хомосексуални връзки. Алекс си отбеляза на ум да провери. Малко допълнителни амуниции нямаше да навредят!
	— Много мило от ваша страна, Хелън — отвърна тя с усмивка и топло стисна протегнатата ръка. Грозните, дебели хора винаги се радваха на вниманието на слабите и красивите.
	Хелън я поведе от фоайето през къс коридор, сви наляво и я покани в малък спретнат кабинет.
	— Заповядайте, седнете.
	Алекс седна. Помещението беше тесничко, функционално, а прозорецът гледаше към богато украсения фонтан пред източната фасада на сградата. Муцуната на делфина отгоре му изглеждаше така, сякаш не беше пръскала вода поне от петдесет години.
	— От двайсет и две години съм главна сестра тук, така че, ако мога да ви бъда полезна с нещо, просто попитайте.
	Алекс се облегна назад.
	— Не знам доколко ви е осведомил доктор Прайс…
	— Каза ми, че в момента работите върху подобен случай и всяка допълнителна информация ще ви бъде от помощ.
	Алекс кимна с престорено съжаление.
	— Сама разбирате, че не мога да навлизам в подробности, но, ако ми разкажете за Патриша Стоун и ми осигурите кратка среща с нея, това би ми помогнало да лекувам пациента си значително по-ефективно.
	Хелън очевидно беше готова да споделя всякаква информация.
	— Добре, тогава ще ви поразкажа, а ако ви хрумне въпрос, просто ме прекъснете.
	Алекс извади бележника си. Хелън отпи от кутийка диетична кола: смешно, предвид килограмите й.
	— Предполагам, че са ви известни подробностите от младостта на Пати. Тя е настанена тук през 1987 година, веднага след трагедията. Години преди това била диагностицирана с шизофрения, но се влияела добре от лекарствата и била освободена от предишното медицинско заведение по времето на масовата деинституционализация. Когато постъпила при нас, демонстрирала много от симптомите на шизофрения. Страдала от заблуди, халюцинации, объркана реч и периоди на кататоничен ступор. Била социално нефункционална и симптомите й продължавали повече от шест месеца, преди въдворяването й тук. При прегледа бяха изключени всякакви външни, медикаментозни причини, които биха могли да предизвикат сходна симптоматика.
	— Бихте ли уточнили какви точно са заблудите и халюцинациите й? — попита Алекс. Тази лекция като за първокурсници започваше да й дотяга.
	— Отначало чувала гласове в главата си, които спорели помежду си, напълно независими от нейната воля и личност. Тя била нещо като рефер помежду им, помирявала ги. Гласовете винаги настоявали да заеме страната на единия от тях. Пати страдала от изкривени представи за действителността. В картона й е записана една случка от времето още преди аз да постъпя тук. По време на обяд друга пациентка избутала чашата си с вода по масата към Пати. Според Пати това означавало, че сестрите се опитват да я убият и тя може да се защити само ако клекне на пода и уринира насред трапезарията. Скоро след като постъпих, тя разви фобия от прозорци: боеше се, че ако прозорецът е отворен, мислите й ще бъдат изсмукани от ума й и ще отлетят през него навън.
	— Проявявала ли е склонност към насилие над околните?
	Хелън кимна тъжно. Беше очевидно колко харесва Патриша Стоун. Да развиваш чувства към пациентите! Колко непрофесионално, помисли си Алекс.
	— Да, за съжаление. Не е агресивна по природа, но има моменти, в които е трудно да я контролираме.
	— Ще ми разкажете ли за тези инциденти?
	Хелън взе папката с картона на пациентката, за да може да сподели повече подробности.
	— През 1992 година нападна една възрастна пациентка, защото жената й изпращала телепатично някакви лоши мисли, които влизали в главата на Пати и тя искала това да престане. През 1997 година нападна друга пациентка, защото онази пък й изпращала някакви чувства и я принуждавала да ги преживява. Преди шест години нападна един посетител с твърдението, че контролирал съзнанието й и я принудил да си одраска коляното до кръв. А съвсем наскоро се нахвърли върху една млада сестра, защото й изпращала телепатични импулси.
	Алекс беше искрено заинтригувана. Пати Стоун покриваше почти всички класически симптоми на Шнайдер. Проявата дори само на един от тях вече говореше за шизофрения.
	Хелън затвори картона.
	— Моля ви, не ме разбирайте криво. Тези епизоди на агресия са единични и силно раздалечени във времето. Иначе Пати е пациент за пример: сътрудничи, приятна е за общуване. Всеки инцидент обаче води до преоценка на медикаментозното й лечение. Отначало беше на терапия с хлорпромазин, а сега е на клозапин.
	Клозапинът често се даваше на трудни за лечение шизофреници. Имаше и по-малко странични ефекти.
	— Съществува ли връзка между агресивните изблици и посещения на членове на семейството й?
	— През всичките тези години никой никога не е посещавал Пати.
	Алекс се престори на изненадана.
	— О, мислех, че дъщеря й…
	— За съжаление, не. Откак е навършила осемнайсет години, се обажда всеки месец, но никога не е идвала.
	— На Пати сигурно й е мъчно.
	Хелън разпери ръце.
	— Не е наша работа да се месим в семейните отношения. Просто се стараем да правим най-доброто за поверените ни пациенти.
	— Има ли надежда Пати да бъде освободена някога оттук?
	Хелън се замисли.
	— Труден въпрос, доктор Торн. Има периоди, в които Пати е много стабилна, и не е трудно да си представим, че може да води живот вън от болницата, но периодичните изблици на агресия правят тази възможност малко вероятна. Освен това не забравяйте, че тя лежи тук вече повече от четвърт век. Тук животът й е познат, тя се чувства в безопасност. Ние не сме от онези болнични заведения, в които се цели бърз обрат при пациентите. Грижим се за поверените ни хора с ясното съзнание, че тази грижа може да продължи много дълго; в някои случаи дори до живот.
	Алекс кимна сериозно, като си мислеше, че, ако досега не са поверили на тази жена задачата да пише рекламната брошура на болницата, е крайно време да го сторят.
	— От друга страна вашите грижи са скъпи. Не съм виждала много болници, подобни на вашата.
	— Имаме неколцина частни пациенти, които сами финансират престоя си. Разходите на останалите се покриват от държавата.
	Ама разбира се, помисли си Алекс, особено онези пациенти, които същата тази държавна социална система е изоставила в миналото, така че е допуснала да предизвикат нечия смърт.
	— Благодаря, Хелън. Много ми помогнахте. От пръв поглед се вижда, че сте неделима част от качествената грижа, която се полага за болните тук.
	Хелън прие със задоволство комплимента.
	— Разбирам, че желаете да се срещнете с Пати?
	Ама че лесно стана, помисли си Алекс.
	— Ако е възможно.
	— Обясних на доктор Прайс, че няма да я принуждавам насила. Вече ви обясних, че при нея не идва никой, така че, ако тя се чувства неудобно или не желае да ви види, не мога да направя нищо повече.
	Алекс кимна и се съгласи, макар и недотам охотно. Явно под сладките приказки на Хелън се криеше жена, на която не й липсваше кураж.
	— Освен това аз ще присъствам през цялото време. Това трябва да е ясно, нали?
	Алекс кимна. Хелън й харесваше все по-малко.
	Главната сестра се изправи и направи знак на Алекс да я последва. Озоваха се отново в коридора с чилаут музиката. Отникъде не долиташе никакъв друг звук — доста зловещо. Хелън не носеше ключове: всяка врата се отваряше с код, който тя набираше със сръчността на дългогодишния опит.
	Спряха пред тежка дъбова врата.
	— Не бих желала да влизате в общите помещения на пациентите. За тях най-важна е рутината. Те знаят точните часове за свиждане, така че не искам да ги притесняваме.
	Жената въведе Алекс в просторна стая, явно недостъпна за пациентите и без конкретно предназначение от страна на болницата.
	— Седнете. Ще отида да поговоря с Пати.
	Алекс поблагодари, но не седна веднага. Обиколи бавно стаята: две от стените бяха изпълнени с книги от пода до тавана. На третата стена висяха множество картини. Алекс разпозна творби на Гейнсбъро, Ван Дайк и сър Питър Лили.
	После внимателно подбра мястото, на което да седне. Настани се с лице към прозорците с надежда Пати да седне срещу нея и да не се разсейва от нищо, което се случва отвън. Въпреки съмненията на Хелън Алекс беше сигурна, че Патриша ще се съгласи на срещата. Но посещението тук бездруго вече беше донесло огромна полза. За особено интересен намираше факта, че Ким не посещава майка си, но продължава да се обажда по телефона.
	Алекс не беше сигурна какво повече би могла да научи, но просто изгаряше от нетърпение да види жената, родила Ким и изиграла такава важна роля в оформянето на сложната личност на инспекторката. Срещата с майката на Ким щеше още повече да затвърди връзката между нея и Алекс. Терапевтката беше уверена, че никой друг в живота на Ким не се беше срещал с единствената й жива роднина, така че това щеше да ги свърже по уникален начин.
	Вратата се отвори и Алекс едва скри изненадата си при вида на Пати Стоун. Жената беше слаба, но не крехка. Косата й беше къса и напълно посивяла. Носеше широки дънки и пуловер на цветя. Беше обута в светлосини еспадрили. Изглеждаше така, сякаш допреди малко е работила сред цветята в слънчева градина — липсваше й само широкополата сламена шапка и кошничка с градинарски ножици.
	Пати пристъпи напред, а Алекс се усмихна, като не пропусна да забележи скованите и бавни движения на пациентката.
	— Здравей, Пати. Как си днес?
	Жената позволи да й стиснат ръката. Дланта й беше топла, но отпусната. На пръв поглед изглеждаше изключено тази деликатна дама, на вид едва ли по-възрастна от петдесет и осем години, да е способна на агресия, но Алекс знаеше, че външният вид лъже.
	Пати седна и закова в Алекс немигащия си поглед. В отговор Алекс се взря в неестествено черните ириси, които Ким явно беше наследила. Внезапно, без да мигне или да помръдне по какъвто и да било друг начин, Пати се плесна по бедрото.
	Алекс не реагира на движението.
	— Е, Пати, може ли малко да си поговорим?
	Пати явно се вслуша в нещо, но това не беше гласът на Алекс. След шест-седем секунди кимна утвърдително.
	— Ако е възможно, бих желала да си поприказваме за дъщеря ти Кимбърли.
	— Познавате Кими? — никакво колебание в отговора и ново рязко шляпване по бедрото.
	Алекс стрелна поглед настрани, където седеше Хелън и разлистваше списание: достатъчно далеч, за да не пречи, но достатъчно близо, за да чува всяка дума. И да следи реакциите на Пати. Налагаше се Алекс да формулира въпросите си изключително внимателно.
	Алекс кимна в отговор и погледна жената право в очите. Шокирано осъзна, че вижда в тях напрегнат интерес, но миг по-късно Пати примигна и погледът й отново стана хрисим и покорен.
	— Наскоро се запознах с нея. Разбрах, че скоро не сте се виждали.
	Пати извърна поглед наляво и сбърчи чело.
	— Извинявай, Пати. Разбрах, че скоро не си виждала Кими.
	Самотна сълза потече по страната на жената, а ръцете й се задвижиха изведнъж, сякаш плетяха невидима плетка.
	— Кими в безопасност?
	— Да, Пати, Кими е в пълна безопасност. Тя работи много важна работа: полицай е.
	— Кими в безопасност.
	Алекс кимна в отговор, макар че очите на пациентката гледаха нейде над главата й.
	— Кими се обажда, аз в безопасност.
	Алекс продължи да кима. Често беше напълно безсмислено да се опитваш да следиш хаотичните приказки на болните от шизофрения. Забеляза, че списанието на Хелън си стои отворено все на една и съща страница.
	— Можеш ли да ми разкажеш за детството на Кими? — натисна Алекс, без обаче да смята, че ще получи някакъв полезен отговор.
	Ръцете на Пати плетяха все по-бързо.
	— Майки в безопасност, Кими в безопасност. Дявол идва, дявол взима.
	Изведнъж Пати замръзна, напълно неподвижна. След това бавно наклони глава настрани и се заслуша, макар че в помещението не се чуваше никакъв друг звук. О, за Бога, жено, стига си се разсейвала, помисли си Алекс.
	Пати завъртя глава.
	— Не, приятелка на Кими. Кими в безопасност.
	Тя замълча да чуе отговора, който съществуваше само в главата й.
	Пръстите й спряха да плетат, плеснаха бедрото и заплетоха още по-бързо.
	— Не, приятелка на Кими. Кими приятелка. Кими в безопасност?
	След това впи в Алекс поглед, пронизващ като рентгенов лъч.
	— Нали?
	Черните като нощ очи сякаш се взираха право в душата на Алекс. Тя кимна утвърдително.
	С бързината на пантера Пати се нахвърли върху нея. От изненада реакцията на Алекс закъсня с цяла секунда. Ръцете на Пати скубеха косата й, деряха лицето й. Алекс инстинктивно вдигна ръце да я отблъсне. Сякаш някъде отдалеч дочу виковете на Хелън.
	Ръцете на Пати бяха сякаш навсякъде, дращеха скалпа й. От устата на болната излизаше дълбок, гръден звук. По бузата на Алекс покапа слюнка. Потече към устните й и тя усети как й се повдига. Наведе глава да запази лицето си, но вече усещаше как страните и едното й слепоочие започват да парят от драскотините.
	Алекс се опита отново да отблъсне Пати, но слабичката възрастна жена се беше надвесила над нея и това й даваше преимущество.
	Алекс видя как ръцете на Хелън обгърнаха Пати през кръста и задърпаха, за да я отскубнат от жертвата й. Дясната ръка на болната стискаше здраво косата на Алекс. Когато Хелън дръпна за пореден пък, Алекс изкрещя от болката, когато цял кичур се изтръгна от скалпа й. Свободната ръка на Пати отчаяно се мъчеше да докопа още коса.
	— Хванете другата й ръка, аз ще я издърпам! — подвикна Хелън.
	Алекс посегна и напипа лявата ръка на болната. Пръстите стискаха косата й много здраво. Пати също дърпаше и очите на Алекс се насълзиха от болка. Тя се зае да разтваря един по един пръстите на стиснатия юмрук.
	— Дърпай! — изкрещя на Хелън.
	Хелън изтегли Пати назад, но тя продължаваше да размахва ръце към гостенката.
	Алекс проследи с поглед как изведоха Пати вън от стаята. Подивелите очи на болната все така не се откъсваха от нея. От сладката възрастна жена в слънчевата градина не беше останала и следа; на нейно място се беше появило фучащо диво животно.
	— Почакайте да извикам някой да ви прегледа — каза Хелън и изведе Пати навън.
	Щом вратата се затвори, Алекс приглади косата си и стана да си върви. Нямаше никакво намерение да стои тук и минута повече. Преживяването й беше напълно достатъчно. Нищо повече нямаше да измъкне от тази луда.
	Когато се настани обратно в колата, се зае да огледа нараняванията си. Дълга драскотина се проточваше от слепоочието чак до челюстта. Беше червена, но не кървеше. Останалата част от лицето й беше на червени петна от ноктите на Пати. Най-големите рани бяха скрити под косата.
	Кожата на цялата й глава пламтеше.
	Посещението се беше оказало много по-полезно, отколкото беше предполагала: без съмнение си заслужаваше да дойде.
	У Пати имаше нещо, което се стори нелогично на Алекс. Тя извади бележника си.
	Въпреки лекарствата, натрапливите движения у пациентката бяха ясно изразени. Рядко можеше да се види и подобно системно покриване на всички основни симптоми на шизофренията. Периодичните изблици на агресия, възникващи поразително редовно, също бяха интересни, както и аграматичните, на пръв поглед безсмислени фрази, които жената изричаше.
	Алекс потропа с нокти по волана.
	— Разбира се! — рече сама на себе си, когато всички парченца от картинката си дойдоха на местата. Алекс не се сдържа и се усмихна на хитро скроения план на лукавата възрастна жена.
	Въпреки раните Алекс не можеше да не оцени иронията, че тази шизофреничка беше най-проницателният човек, когото срещаше от години.
	Алекс даде задна и продължи да се усмихва: в края на краищата това посещение действително се беше оказало много полезно.


>	Петдесет и две

	Двуетажната къща в Брокмур почти не се беше променила, откакто Ким беше идвала за последен път. На входната врата й трябваше една боя, а месинговата брава беше потъмняла на места. Инспекторката не беше сигурна, че той продължава да живее и работи на този адрес, но трябваше да провери.
	Поколеба се, преди да натисне звънеца. Не знаеше как ще я посрещне, нито дори дали си я спомня.
	Звънна предпазливо и затаи дъх. Разнесоха се тежки стъпки.
	Вратата отвори мъж, по-дребен и по-пълен, отколкото си го спомняше. Твърдата му сива коса стърчеше във всички посоки като на Айнщайн. Очилата висяха на верижка на врата му. Всъщност май никак не се беше променил.
	— Съжалявам, госпожице, но няма да купувам… — гласът му заглъхна и очите му срещнаха нейните. Мъжът си сложи очилата. — Ким?
	Инспекторката кимна и зачака продължението. Беше престанала да го посещава по една-единствена причина: той беше твърде добър в работата си и беше започнал опасно да се доближава до места, където тя не желаеше да го допуска. Беше си тръгнала, без да му благодари, без да му обясни нищо и без да се сбогува.
	— Влез, влез! — мъжът отстъпи встрани. В гласа му нямаше нито гняв, нито разочарование. Трябваше да се досети, че ще стане точно така.
	Тя го последва в кабинета и остана поразена от контраста между тази стая и приемната на Алекс. Доктор Торн предлагаше илюзия за комфорт. Прецизно позиционирани скъпи столове, ориенталски килим, пластмасови растения, свещи, кадифени завеси на прозорците. В този кабинет столовете бяха стари, станали удобни от честото ползване: тук-там по-протрити, но чисти и приканващи. Наоколо бяха пръснати живи бонзаи в различна степен на развитие. По стената не се виждаха дипломи и сертификати. Нямаше нужда от тях.
	— Как си, мила моя? — попита той. От всеки друг този банален въпрос би бил просто формална любезност. Произнесени от него обаче, думите бяха изпълнени с познание и разбиране.
	— Справям се, Тед.
	— Ще оставя любопитството да ме гризе още малко, докато ти направя едно кафе.
	Тя го последва в кухнята в задната част на къщата. Старите дъбови шкафове и кухненски мебели изпълваха помещението и го правеха мрачно. На мивката съхнеха измити съдове — нямаше два еднакви.
	— Без втора съпруга, а?
	— Не, мила, нямаше да е честно. Няма втора жена като Елинор и просто нямаше да е редно. Не мога да сваля летвата. Имах някоя и друга връзка през годините, но отказът ми да задълбочавам нещата неизменно слагаше край на отношенията.
	Ким не каза нищо, а той наля горещата вода в две чаши: едната с емблемата на Уест Бромич Албиън, а другата — на Астън Вила. Подаде на Ким чашата на Вила.
	— Загубиха мача през уикенда, така че сега тази чаша е в немилост.
	Ким взе кафето и тръгна обратно към удобния кабинет.
	— Е, как се развиха нещата при теб, след като ме заряза преди двайсет години?
	Майчице, паметта му си беше съвсем наред. Да се извинява сега беше безсмислено. Ким седна на добре познатия стол, на който седеше преди. Почувства се точно така, както се чувстваше и тогава.
	— Завърших колеж, после постъпих в полицията. Харесвам си работата.
	— С какъв чин си?
	— Главен инспектор.
	— Хмм… браво. Но защо се отказа да продължиш още по-нагоре?
	Божичко, трудно се говореше с този човек. Не оставяше незабелязан нито един привидно безобиден факт. Това беше едно от качествата, които го правеха толкова добър психолог.
	— Кой е казал, че съм се отказала?
	— Ако искаше да стигнеш по-нагоре, досега щеше да си стигнала.
	Простичко твърдение, но сто процента вярно. Беше влязла преди по-малко от десет минути, а той вече четеше в нея като в отворена книга.
	— Ами ти? Пенсионира ли се вече или още си вреш носа в чужди работи?
	Той се усмихна.
	— Ооо, браво, мила моя! Смяна на темата и скромна шега в едно изречение. Много си напреднала и засега ще се престоря, че не съм забелязал хитростта ти, защото виждам, че си дошла при мен с конкретна причина, което предстои рано или късно да се изясни — той сръбна от кафето. — Може да се каже, че съм половин пенсионер. Работя само с двама-трима пациенти. Понякога с повече, ако се наложи.
	Ким допусна, че „ако се наложи“ означава тогава, когато му се обадят социалните. Тед винаги беше работил за държавата, най-вече по случаи с насилие над деца, лоша семейна среда и недостатъчна грижа. Ким можеше само да си представя ужасите, на които се беше наслушал, и кошмарните картини, които му описваха при терапията.
	— Как издържаш, Тед?
	Той се замисли за момент.
	— Харесва ми да си мисля, че помагам. Тази мисъл ми помага да спя нощем.
	Парите със сигурност не са мотив, помисли Ким. Тед живееше в двете стаи на втория етаж. И наистина беше от добрите.
	Тед се засмя:
	— Спомням си, че веднъж при мен дойде едно малко момиченце. Беше толкова гневно, толкова настръхнало срещу мен, че в продължение на цели три сеанса не каза и думичка. Шестгодишна беше. Какво ли не опитах: близалки, играчки, разходки в градината — не и не, тя просто отказваше да говори.
	Ким се стегна. Никак не й се искаше разговорът им да започва така.
	— При следващата ни среща момиченцето вече беше на девет годинки и се намираше в процес на преход между две приемни семейства — все не можеше да се адаптира и успокои. Предложих й шоколадова бисквита и тя проговори, а първите й думи бяха: „Какво стана, докторе, свършиха ти близалките ли?“. Срещнах я отново петнайсетгодишна, когато тя категорично отказа да разкаже какво се беше случило в последното й приемно семейство, въпреки че…
	— Тед, имам нужда от твоята помощ — прекъсна го Ким. Вярваше стопроцентово в професионалните умения на възрастния лекар, но нямаше и най-малко намерение да го допуска толкова близо до забранените територии. Беше твърде добър в работата си, за да рискува.
	Той срещна погледа й и го задържа със своя.
	— Толкова искам да ми позволиш да ти помогна. Животът ти може да…
	— Моля те, докторе.
	Той взе лулата си от масата и доближи пламъчето на кибритената клечка до тютюна. Мирис на сяра изпълни стаята.
	— Питай ме, за каквото пожелаеш, Ким.
	Ким се отпусна. Тед никога не я притискаше и тя му беше благодарна за това.
	— Работя по едно убийство. Може да си видял по новините…
	— Изнасиленото момиче?
	Кимване.
	— Може да звучи налудничаво, но убийцата посещавала психиатър: една висококвалифицирана и интелигентна жена. Отидохме да разпитаме и нея, и когато я срещнах, кожата ми настръхна, но не успях да преценя точно защо. Смятам, че тази терапевтка е замесена по някакъв начин в убийството.
	Скептичното изражение на Тед не й убягна.
	— Знам, знам, че е съмнително. След първото ни посещение в кабинета й обаче я срещнах веднага пак — на гробището. Уж случайно, но според мен тя го беше организирала. След това се срещахме още два пъти и след всеки разговор все по-твърдо се убеждавах, че знае всичко за мен, че е посветила специално време да ме проучи.
	— Може би жената е интуитивна и проницателна, а ти реагираш твърде емоционално. Не си ли се замисляла дали принципно не проявяваш ненавист към подобни хора? Ами че ти през целия си живот си била под наблюдение от страна на хора, които си умират да те анализират.
	Ким сви рамене.
	— Собствената й сестра смята, че Алекс — това е името на психоложката — е социопат и аз отчасти съм съгласна с нея, но за момента все още не съм наясно срещу какво точно се изправям.
	Тед подсвирна.
	— А ако сестрата е права, как точно бих могъл да ти помогна аз?
	— Трябва да успея да вляза в съзнанието на социопата, за да опитам да я бия в собствената й игра.
	— Подобна авантюра би била проява на безразсъдна смелост от страна на всекиго, но специално за теб ще е чисто самоубийство. Не си подготвена да се справиш с подобна личност, Ким, и аз не мога да одобря решението ти.
	Очите на Ким засвяткаха: той не вярваше в силите й.
	— Значи отказваш да ми помогнеш?
	Тед помълча за момент.
	— Ако си права и тя знае всичко за миналото ти, то единствената причина да е издирила тази информация е, с цел да я използва по някакъв начин срещу теб. Това би било опасно дори ако ти беше преодоляла болката от това минало. Затова на всеки друг бих отговорил така: бягай и не се обръщай назад. А на теб, Ким, казвам: _бягай възможно най-бързо_.
	Инспекторката го прониза с поглед.
	— Пак те питам: отказваш ли да ми помогнеш?
	Психиатърът издържа на погледа й.
	— Да, мила моя, отказвам.
	Ким грабна якето си и изхвърча навън.


>	Петдесет и три

	Зае се да брои рибките, които плуваха в кръг из езерцето в търсене на храна.
	— Моби умря — осведоми я Тед и й подаде чашата с прясно кафе. — Помниш ли го?
	Ким взе чашата и кимна: спомняше си предишните пъти, когато беше изтичвала ядосана навън в градината на Тед.
	— Веднъж ме попита как се казват рибките и аз ти казах, че си нямат имена. Това никак не ти хареса и настоя, че всяко нещо на тоя свят трябва да си има име — психиатърът се засмя. — Ако не ме лъже паметта, ги кръстихме Моби, Уили и…
	— Челюсти.
	— Точно така. А после долетяха и гугутките и ти искаше и на тях да им измислиш…
	— Тед, така или иначе ще го направя. Със или без твоята помощ.
	— Знам.
	Ким се извърна да го погледне.
	— Значи ще ми помогнеш…? Моля те.
	— Ела да седнем.
	Той я поведе към градинските столове, сложени под вечно отворен чадър, който да ги пази във всякакво време.
	— Хайде да играем на два срещу един.
	Божичко, този човек не забравяше нищо. Един от методите му беше да позволява пациентът да задава въпроси, преди да му се наложи да отговаря. Цифрите бяха бройката на въпросите от всяка страна.
	— Три срещу един — заяви Ким.
	По време на съвместните им сеанси тя беше научила много повече за него, отколкото той за нея. Или поне така си въобразяваше тя тогава.
	Знаеше, че любовта на живота му беше изгубила битката с рака твърде рано — на трийсет и седем годишна възраст. Знаеше, че Тед беше запален градинар и от време на време тайно отрязваше клонки от някои растения в градинските центрове, където цените бяха твърде високи. Знаеше, че крие колекцията си от романи на Тери Пратчет в спалнята, за да не притесняват те пациентите му, знаеше и че стои по нощите да гледа покер. Също така знаеше, че този психиатър е човекът, стигнал най-близо до това тя да му разкрие миналото си.
	Тед кимна.
	— Един пас.
	— Три пъти пас — имаше неща, които нямаше да обсъжда. Никога и с никого.
	— Приемам правилата. Да започваме.
	— Добре, първи въпрос. Какво точно е „социопат“?
	— Човек без съвест. Тя просто отсъства от генетичната им конструкция. Такива хора са неспособни да изпитват загриженост или обич към друго живо същество. Това изменение се среща удивително често: характерно е за четири процента от световното население. Тези хора често са харизматични, сексапилни, забавни, притежават повърхностен чар, който им позволява да омайват околните.
	Ким си спомни как отначало Брайънт безусловно попадна във властта на очарованието, което Алекс излъчваше, а и сама за себе си трябваше да признае, че се беше почувствала заинтригувана.
	— Всичко това е само фасада. Социопатът може да привлича хората към себе си, но не се интересува от това да установява емоционална връзка с когото и да било.
	— Правят ли подобни хора разлика между добро и зло?
	Тед кимна.
	— Разбира се, на интелектуално равнище са наясно, но им липсва вътрешен компас, който да им повелява да се придържат към едното или другото. Съвестта не е тип поведение. Тя е нещо, което чувстваме. Ти нали имаш подчинени полицаи, които ти се отчитат?
	— Естествено.
	— Ако някой ден се случи те да работят повече и по-дълго от обикновено, какво правиш?
	— Казвам им, че утре трябва да работят още по-бързо.
	Тед се усмихна.
	— Много смешно, мила моя, но сега ми отговори сериозно.
	— Поръчвам им вечеря и им казвам, че на другия ден могат да закъснеят.
	— А защо го правиш? В края на краищата, това им е работата.
	— Ами така.
	— Правиш го, защото искаш да те обичат?
	— Да бе, като че ли ме интересува.
	— Именно. Просто това е решение, продиктувано от съвестта ти. Решение да постъпиш правилно. То произлиза от емоционалната ти връзка с тези хора — Тед вдигна примирително ръце. — О, знам, че ще си готова да спориш по този въпрос, но ти не си социопат.
	— Благодаря за потвърждението, че не съм луда, докторе.
	— И социопатът не е луд. Поведението му е резултат на личен избор. Той различава добро от лошо, но избира да не действа съобразно това различие. Както някои хора се научават да живеят без крайник, така и социопатът се научава да живее без съвест.
	— А как се става социопат?
	— Какво да ти кажа, злото не подбира: не е присъщо на определена раса, не зависи от физическия вид, от пола или от социалната роля на човека. Мисля, че вече отговорих на три въпроса.
	Ким извъртя нагоре очи.
	— Питай.
	— Какво се случи в приемно семейство номер две?
	— Пас. Да си социопат вродено ли е или зависи от средата и възпитанието?
	Тед се усмихна. Беше очаквал въпроса.
	— Изследванията показват, че вероятно става дума за комбинация от двете. Може да има вродено предразположение към това състояние, но средата определя дали то ще се прояви.
	Ким замълча, сигурна, че той ще влезе в още подробности, без да се налага тя да използва следващия си въпрос.
	— Съществува теория, че отхвърляне от страна на майката може да допринесе за развитието на социопатично изменение на характера. Теорията за привързаността е сравнително нова, но с две думи казва следното: разстройства във връзката между родител и дете в ранните години на развитието могат да имат колосален ефект върху поведението на детето като възрастен. Тук вече не съм специалист, но има и данни, които потвърждават, че и общата среда — имам предвид тази извън семейството, — в която расте детето, също оказва влияние.
	Ким наклони глава на една страна.
	— Философията на западното общество например насърчава преследването предимно на материални ценности.
	— Искаш да кажеш, че в източните общества има по-малко социопати?
	— Интересен въпрос. Да, в Япония например прояви на социопатично поведение се наблюдават значително по-рядко.
	На Ким пак не й стана ясно.
	Тед продължи:
	— Да кажем, че ти си развиващ се социопат и за забавление обичаш да слагаш пиратки в устата на малки котенца, само за да видиш какви фигури ще се образуват, когато кръвта им опръска стената например.
	Ким потрепери.
	— Именно. Ще бъдеш ли склонна да продължиш с тези си експерименти обаче, ако всички около теб до един са твърдо убедени, че това, което правиш, е лошо? Социопатията опира основно до поведението. В случая у младия социопат желанието да разкъса котенцето няма да се промени, но под натиска на културата на заобикалящата го социална среда той може да избере да не го последва.
	Ким се замисли за следващия си въпрос: той се отнасяше и до нея. Зададе го със страх:
	— Какво иска социопатът?
	— О, Ким, защо не ми позволиш да ти помогна да простиш на майка си?
	— Имам още един въпрос от втората ми тройка, но и отговорът на това ти питане е пас. Какво искат социопатите?
	Тед поклати глава.
	— Мила моя, Индира Ганди казваше, че прошката е добродетел на смелите.
	— А Уилям Блейк е казал, че е по-лесно да простиш на врага си, отколкото на приятеля. А когато този, на когото трябва да простиш, е собствената ти майка, прошката граничи с невъзможното. От личен опит ти го казвам.
	— Но ако би се…
	— Казах „пас“, Тед. Към какво се стреми един социопат?
	Тед разпери недвусмислено ръце.
	— Ами различни неща. Социопатите не са роботи, един с друг не си приличат. Имат най-разнообразни характеристики. Някои са с нисък коефициент на интелигентност и е възможно да се опитат да установят контрол върху малка група от хора. Други пък са високоинтелигентни и се стремят към значително по-голяма власт.
	— Убийство например?
	— Много малко социопати стават убийци, както и много малко убийци са реално социопати. Социопатът би извършил убийство, в случай че поначало в личността му е заложена склонност към насилие. Единствената цел на социопата е да постигне онова, към което се стреми — тоест да спечели.
	Ким се замисли за Рут.
	— Възможно ли е да контролират нечие съзнание? Чрез хипноза например.
	— Хипнозата не е контрол на съзнанието. Не е възможно чрез хипноза да принудиш когото и да било да извърши постъпка, противоречаща на убежденията и ценностите му. Манипулацията обаче е нещо съвсем друго. Тоталният контрол върху чуждото съзнание го има само по филмите, но използването на определена мисъл у другия, независимо колко дълбоко в подсъзнанието му е скрита, е възможно, макар и да изисква изкусно майсторство и опит.
	— Продължавай — настоя Ким. Това не се броеше за въпрос.
	— Да убедиш някого да извърши нещо, което е чуждо на природата му, е изключително трудно. Да кажем, че днес шефът те гълчи много остро, а в отговор ти си представяш как изливаш в скута му чаша вряло кафе. Моментът обаче отминава и ти повече никога не се сещаш за това. Попаднеш ли обаче в правилните ръце, може след две седмици да влезеш в кабинета на шефа и действително да го попариш.
	Ким все пак можеше да брои до три.
	— Готова съм със следващия си въпрос, но и двамата знаем, че е твой ред.
	— Къде се чувстваше щастлива?
	На езика на Ким беше отново да каже „пас“, но тези спомени, макар и болезнени, все пак не застрашаваха устоите на личността й.
	— Приемно семейство номер четири. Кийт и Ерика.
	— Защо?
	Ким се засмя.
	— Това е втори въпрос, но нищо, ще ти отговоря. Защото те не се опитваха да ме „поправят“. В продължение на три години ми позволиха да бъда себе си, без да ме натоварват с укори и очаквания. Позволиха ми просто да бъда.
	Тед кимна: разбираше много добре.
	— Благодаря ти, Ким. Казвай следващия въпрос.
	Ким се върна обратно в настоящето.
	— Какво имаш предвид под „правилните ръце“?
	— Ами ако пожелая, мога да те накарам да преживееш наново унижението от това шефът да те ругае. Ще те натисна, така че да го усетиш още по-болезнено, ще те накарам да си представиш картинно наказанието с кафето, за да почувстваш насладата от отмъщението. След това ще ти дам причини, които да го оправдаят. А когато приключа, чисто и просто ще съм ти дал разрешение да отидеш в кабинета на шефа и да направиш, каквото си намислила.
	— И защо това да не е тотален контрол?
	— Защото мисълта за отмъщението първоначално си е била възникнала в твоето съзнание; после просто умишлено си избрала да го изпълниш и в действителност. Ще го сториш и дори няма да разбереш, че си била манипулирана.
	Ким отново се сети за Рут и последният им разговор започна да придобива смисъл. Разбира се, че Рут си е фантазирала за това как намушква нападателя си. Мисълта се е таяла отдавна в съзнанието й и Алекс е знаела това. На Ким обаче не й беше известна каквато и да било връзка между Алекс и Алан Харис, така че какво точно е целяла терапевтката?
	— Социопатите имат ли изобщо някакви емоции?
	— Притежават онова, което наричаме „примитивни емоции“: непосредствена болка или удоволствие, краткотрайно раздразнение или задоволство от успеха. По-висши емоции като обич и емпатия не съществуват у социопата. Липсата на обич свежда живота им до безкрайна игра, целяща постигане на доминация над околните.
	— Така ли си запълват времето?
	— О, Ким, знаеш, че пак е мой ред. Ще се освободиш ли някога от вината, която чувстваш към Майки?
	Ким поклати отрицателно глава:
	— Не.
	— Но не искаш ли да…
	— Отговорих ти, докторе.
	— Добре. Ето, и аз отговарям на последния ти въпрос: скуката причинява на социопатите почти физическа болка: също като децата те имат нужда от непрекъсната стимулация. Рано или късно обаче всяка игра омръзва, удоволствието от нея избледнява, така че с времето игрите стават все по-мащабни, по-добре обмислени и сложни.
	Ким си спомни Сара, която вечно бягаше от сестра си. Колко ли удоволствие беше донесла на Алекс тази игричка на власт?
	Усети как раздразнението й се усилва.
	— Но все трябва да има начин човек да изобличи социопата!
	— Значи ти се интересуваш от тази психотерапевтка. Смяташ, че е изиграла роля в извършването на убийство. Каква ще е следващата ти крачка?
	Не беше негов ред, но Ким все пак отговори:
	— Да изискам заповед за обиск?
	Тед открито се изсмя.
	— На какво основание? Сигурен съм, че жената е високоуважавана в бранша. Бас ловя, че няма нито едно оплакване срещу нея, поставящо под съмнение професионалната й компетентност. Малко вероятно е момичето в затвора да свидетелства срещу нея, освен ако не намериш начин да й покажеш на каква дълбока манипулация е станала жертва и така да я убедиш. Тъй че как точно смяташ да изискаш заповед? Началниците ти ще решат, че съвсем си оплела конците и репутацията ти ще отиде на кино.
	— Много благодаря, докторе.
	— Е, нали си говорим честно. Социопатът може да бъде заловен, но са нужни повечко хора, които да го посочат и изобличат. Мисля, че Айнщайн беше казал: „Светът е опасно място не заради злото, а заради добрите хора, които не правят нищо, за да го спрат“.
	— Може ли социопатът да бъде излекуван?
	— Че защо му е да иска подобно нещо? Личната отговорност за постъпките е бреме, което хората приемат, но без да разбират защо. Социопатията е болестно състояние, което не причинява никакво страдание на засегнатия.
	— Може би чрез терапия…
	— Не разбираш основното, Ким — изпъшка Тед. — Социопатите са напълно доволни от себе си. Не желаят да се променят.
	— Но не са ли самотни?
	— Нямат база за сравнение. Все едно да искаш от човек, сляп по рождение, да ти опише синия цвят. Той въобще не знае какво е това „синьо“.
	Ким почувства, че главата й опасно се препълва от цялата тази информация.
	Той понечи да заговори отново, но тя вдигна ръце и го спря.
	— Знам, че е твой ред, но ми остана още един „пас“, който със сигурност ще използвам, така че въобще не се хаби да ме питаш каквото и да било.
	Все пак се усмихна, за да смекчи казаното. Ако някога решеше да сподели миналото си с някого, то това щеше да е Тед.
	— Винаги си била много добра в тази игра, Ким.
	— Ще ми дадеш ли съвет как да се справя с тази жена?
	— Повтарям онова, което ти казах одеве. Стой настрани от нея, Ким. Не си подготвена да се изправиш срещу нея и да излезеш невредима от подобна схватка.
	Ким усети, че разговорът вече не е в нейна полза. Допи си кафето и се изправи.
	— Е, докторе, благодаря ти за отделеното време.
	Тед остана на мястото си.
	— Ще обмислиш ли възможността отново да започнем да се виждаме?
	Ким поклати отрицателно глава и пое към страничната врата на градината.
	— Знаеш ли, от всички деца, които съм лекувал през годините, винаги съм смятал теб за най-откровения си провал.
	— Защо, докторе? Защото бях твърде увредена, за да успееш да ме поправиш? — отвърна тихичко Ким, без да се обръща.
	— Не. Защото толкова силно искам да ти помогна, че ме боли.
	Ким преглътна буцата, която се надигна в гърлото й. Прииска й се да му каже нещо хубаво.
	— Имам куче.
	— Чудесно, Ким! Много се радвам, че си си взела куче. Сега трябва само да си отговориш на въпроса защо си го направила.


>	Петдесет и четири

	Ким спря колата и се обърна към Брайънт.
	— Аз ще водя. Трябва да пипаме внимателно.
	Присмехулното му изпуфтяване беше прикрито с престорена кашлица.
	Ким огледа къщата. Редица от четири триетажни градски къщи беше изникнала на мястото, където преди имаше две еднофамилни с широки дворове. Най-новата — от оранжеви тухли — изпъкваше сред останалите, сякаш излезли направо от петдесетте години. На алеята отпред беше паркирано сребристо ауди, а на улицата — един опел „Корса“.
	— Да му се не види — промърмори Брайънт, като се извърна на една страна и се запромъква странично между аудито и стената на съседната къща.
	Вратата им отвори мъж в тъмносин костюм. Виненочервената му вратовръзка висеше разхлабена. По волевата му брадичка беше набола лека брада.
	— Какво желаете?
	— Главен инспектор Ким Стоун, сержант Брайънт. Може ли да поговорим с вас за…?
	— Веднага напуснете имота ми, инспекторе. Няма да допусна повече да тормозите сестра ми!
	Лицето на мъжа се промени до неузнаваемост. На мястото на учтивата усмивка, явно запазена за непознати посетители, се появи неподправено отвращение.
	Ким го разбираше. При последната им среща тя се беше държала меко казано грубо със сестра му.
	— Господин Паркс, ако ми позволите само за минута…
	— _Вие_ пък какво още искате? — застана до брат си Уенди. Въпреки присъствието на Брайънт, очевидно отвращението беше насочено единствено към Ким.
	По лицето на Робин се мерна триумфираща усмивка и той скръсти ръце на гърдите си.
	Ким веднага забеляза, че Уенди е отслабнала. Бездруго слаба, сега, с опъната на опашка тъмна коса, тя изглеждаше направо кльощава. В очите й се четеше чиста омраза.
	Ким си даде сметка, че ще се наложи спешно да премисли стратегията си за този разпит. Робин Паркс беше открито враждебен и едва ли би отговарял на директни въпроси, а пък Уенди явно беше готова да я изкорми с голи ръце. Но инспекторката просто трябваше да влезе в тази къща.
	— Видях момичетата, Уенди — рече тя.
	Омразата се притъпи, после се смени с шок, а на края — със загриженост.
	— Дръпни се, Робин — нареди майката.
	Мъжът не помръдна, само изгледа невярващо сестра си.
	— Полудя ли? Няма да пусна тия хора в…
	Уенди хвана дръжката и отвори вратата докрай.
	Робин отстъпи настрани.
	Ким последва Уенди в обзаведен с вкус хол с монтиран на стената огромен телевизор. Голям, тапициран с кожа диван с формата на буквата Г обхващаше две страни от помещението. В единия му край имаше опора за краката, а облегалката му се отпускаше назад.
	Уенди седна възможно най-далеч от Ким, но инспекторката успя да си даде сметка колко всъщност е отслабнала майката на момиченцата.
	После Уенди сплете здраво ръце в скута си.
	— Видели сте децата ми?
	Ким се попремести настрани, за да може и двамата с Брайънт да седнат, макар че не бяха поканени.
	Знаеше, че Уенди Дън едва се сдържа да не се нахвърли отгоре й, но нуждата да научи нещо за децата си надделяваше над това желание.
	Кимна в отговор.
	— Добре са — каза и почувства, че трябва да добави още нещо. — Дейзи беше облечена като далматинче, а Луиза — като бухалче.
	Уенди храбро преглъщаше сълзите си, но не издържа и те бликнаха свободно по страните й.
	— Любимите им гащеризончета. Изпратих им любимите.
	Настъпи мълчание. Ким понечи да продължи, но Уенди я изпревари.
	— Вече не ме интересува дали ми вярвате, но истината е, че _не знаех_. Или той е бил много умен, или аз — много тъпа, но ако знаех, копелето отдавна нямаше да е сред живите.
	От устата й пръсна слюнка.
	— Може би не разбирате, но в момента ме изпълва такава ярост, че имам чувството, че горя отвътре. Никога в живота си не съм упражнявала насилие, но сега ден и нощ мечтая да обвия пръсти около шията му и да го душа, докато пукне. Само за това мисля.
	Робин влезе и седна до сестра си.
	Ким не беше планирала разговора точно така, но пък не й липсваше умение да импровизира. Всеки опит да разпита директно Робин Паркс щеше да завърши със скоропостижното им изхвърляне от къщата, без да са научили нищо полезно.
	— Живота си бих дала да върна времето назад и да предотвратя нещата. Готова съм на всичко, за да отнема страданието им и, повярвайте ми, ще посветя живота си оттук нататък на тази цел.
	Робин взе ръката на Уенди в своите и започна да я гали.
	Ким й повярва. Вече знаеше, че беше сгрешила. Тази жена не е знаела за случващото се.
	— Уенди, в мазето е присъствал още някой.
	Ким се постара да изрече думите възможно най-меко, но усети как те прелетяха през стаята като куршуми.
	Уенди неволно изплака високо и погледът й се изпълни с нов ужас. На Ким й се прииска да й каже, че неизвестният е бил само воайор, но това не беше потвърдено.
	Макар да говореше директно на Уенди, инспекторката следеше единствено реакцията на брат й. Знаеше, че и Брайънт го наблюдава. Не се съмняваше, че партньорът й е схванал негласната промяна в посоката на разговора.
	Робин престана да гали ръката на сестра си.
	— Мисля, че трябва да…
	— Напълно сигурни ли сте? — умолително попита Уенди.
	Ким само кимна в отговор.
	— Това е нелепо! — възкликна Робин и обви бащински ръка около раменете на сестра си.
	Ким сякаш не го чу. В секундата, в която го заговореше направо, щяха да ги изгонят.
	— Сещате ли се някого от познатите на мъжа ви…
	— Не мога да повярвам… Не мога и да си представя кой… Просто…
	— От къде на къде сестра ми ще знае кой е този измислен неизвестен? Нали вече ви каза, че…
	— Не е измислен, господин Паркс. Това е потвърдена информация.
	Все още без директни въпроси.
	Въпреки мъката, майчинският инстинкт на Уенди беше непокътнат.
	Долната й устна затрепери.
	— Дейзи я е потвърдила. Затова ли сте ходили да я видите?
	Ким кимна пак и пое дълбоко въздух.
	— Уенди, бил е човек, когото тя познава.
	Робин избухна и скочи на крака:
	— Не… не… не… Няма да търпя повече това! Не разбрахте ли вече, че тя не знае нищо?
	И той тръгна през стаята право към Ким.
	Брайънт се изправи и му препречи пътя.
	— Не ви препоръчвам да продължавате, господин Паркс.
	Ким също се изправи и погледна към седналата на дивана майка.
	— Уенди, правя това заради дъщерите ви.
	Робин се пресегна през Брайънт и я улови за лакътя.
	Ким се отскубна рязко и направи крачка към него.
	— Само опитай още веднъж!
	— Време е да си вървите — отвърна мъжът, но отстъпи.
	Ким не му обърна внимание и пак се обърна към Уенди:
	— Не искате ли да заловя копелето, което е правело компания на мъжа ви?
	— Робин, престани! — изплака високо Уенди, стана от дивана и прекоси стаята.
	— Ако се сетя за някого, веднага ще ви уведомя. А сега смятам, че трябва да ни оставите. Надявам се никога повече да не ви видя.
	Ким погледна към Робин: позата му подсказваше, че е готов собственоръчно да ги изхвърли. Брайънт пък го дебнеше, готов да му попречи.
	А Уенди вече едва се държеше на крака.
	Да, определено трябваше да си тръгват.
	— Браво, началник, направо пипаше с кадифени ръкавици — подхвърли сержантът, докато вървяха обратно към колата.
	Ким не отговори. Беше получила онова, за което беше дошла.


>	Петдесет и пет

	Сякаш от последната оперативка бяха минали седмици, а всъщност я бяха провели само преди два дни.
	— Така. Стейси, има ли развитие около Чарли Кук?
	— Почти никакво, началник. Свързах се с общинския център, но там поддържат документация само за постоянните си събития. Повечето дейности се извършват от външни лица и организации, които просто ползват под наем помещенията на центъра. Все още ги проверявам, за да мога положително да кажа точно кои събирания посещава Чарли Кук.
	— Все още ли смятаме, че се е включил в младежкия клуб? — попита Брайънт.
	Ким сви рамене.
	— Тая работа не ми харесва — рече искрено тя. — Всеки, ангажиран в работа с младежи, трябва да е минал през проверката на Службата по разкриване и забрана, но всички знаем какви са пък там проблемите.
	Службата за разкриване и забрана беше заела мястото на Бюро „Криминални архиви“, извършваше справки и издаваше удостоверения, задължителни за всеки, който работи с деца и младежи. И в техните архиви обаче имаше сериозни пропуски.
	— Имаме ли новини от лабораторията относно семенната течност и косъма?
	Стейси поклати отрицателно глава.
	— Тази сутрин им пуснах напомняне.
	Ким се зачуди на колегите в лабораторията: какво неясно може да има в гриф „Спешно“?
	— Ами онзи от склада за авточасти, началник?
	Ким завъртя глава. Да, на онзи не му беше чиста работата, но у него я беше притеснила само липсата на емоционална реакция към проблема с Ленард Дън. Но, както Брайънт неведнъж беше подчертавал, нея не я биваше особено с емоциите.
	Ясно обаче чувстваше безнадеждността, обзела екипа й. Всички предпочитаха логичните, методични разследвания, при които една улика водеше до следващата. Не всички случаи обаче предлагаха този лукс. Някои бяха оплетени, подвеждащи: да работиш по тях беше като да газиш из подвижни пясъци. Още по-лошо беше да работиш по случай, който се е водел за решен. Разпитват се отново все същите свидетели и от тях не излиза никаква нова информация. Такъв случай убиваше желанието за работа по-сигурно и от забавените заплати.
	— Вижте, колеги, знам колко сериозно работихте, при това без никаква възвръщаемост. Чувствате се безсилни и неудовлетворени. Но ще разплетем тая история. Моят екип не се отказва лесно.
	Всички кимнаха в отговор.
	— Но моят екип има нужда и от почивка. Тръгвайте и не се връщайте преди понеделник. А в понеделник започваме с арестите. Хайде, дим да ви няма — изръмжа тя в заключение.
	Досън изхвърча пръв, следван по петите от Стейси.
	Ким хвърли поглед през рамо.
	— И за теб се отнася, Брайънт.
	— А ти ще се прибираш ли, началник? — попита сержантът и посегна към якето си.
	— То се знае — рече Ким и отвърна очи.
	Време беше да пораздруса сериозно този-онзи. Някой знаеше повече, отколкото казваше. Все отнякъде щеше да изпадне нещо полезно.


>	Петдесет и шест

	Алекс вдигаше очи към вратата всеки път, щом се отвореше: с нетърпение очакваше новата си най-добра приятелка. Връзката им беше претърпяла развитие след последната им среща. Вече си говореха на малки имена и проектът на Алекс се развиваше чудесно.
	Ким й се обади по-рано днес и я покани на кафе в момент, в който Алекс тъкмо обмисляше да направи същото — знак за любопитството, което изпитваха една към друга. Ким беше предложила уютно кафене на петнайсет метра от кабинета на Алекс и терапевтката с удоволствие прие.
	Вратата се отвори отново и този път Алекс проследи с очи приближаващата Ким, облечена отново в черно — запазената й марка. Алекс се зачуди дали инспекторката си дава сметка за вниманието, което привлича. Походката й беше целенасочена и решителна. Погледът й сочеше право напред и стъпките й го следваха неотклонно.
	— Докторе — кимна инспекторката и седна.
	Алекс забеляза, че Ким отново въвежда титлата й при обръщението. При последната им среща си бяха говорили на малки имена и Алекс нямаше намерение да отстъпва от този напредък.
	Ако Ким беше забелязала тънките, прикрити с фон дьо тен драскотини по лицето на терапевтката, то с нищо не го показа.
	— Радвам се да те видя, Ким. Позволих си да ти поръчам едно лате.
	Ким скръсти крака под масата.
	— Благодаря ви, докторе, но, ако обичате, обръщайте се към мен с „инспектор“. Освен това бих желала да ви задам няколко въпроса.
	Липсваше дори опит за смекчаване на укора с усмивка и Алекс се почувства странно огорчена. Дали самостоятелното посещение на Ким в кабинета й беше нагласено или не, вече нямаше значение: играта щеше да е далеч по-приятна в атмосфера на симулирано приятелство. Но все едно, каквото — такова.
	— Да разбирам, че днес няма да обсъждаме проблемите със съня, така ли?
	— Защо, и за тях можем да поговорим, ако искате. Вашите започнаха след смъртта на семейството ви, нали така?
	Алекс наклони глава на една страна и не каза нищо. Въпросът й прозвуча като реторичен.
	— О, извинете, как можах да забравя! Хората от снимката на писалището ви не са ви семейство, а и са живи и здрави.
	Алекс прикри изненадата си. За миг обмисли възможността очите й да се напълнят със сълзи и да дръпне една сърцераздирателна реч за самотата си, за кариерата си и за пожертвания си личен живот, но вече едва ли имаше смисъл. Ким нямаше да се хване, а Алекс нямаше намерение да си хаби енергията в безсмислени игрички. Като цяло обаче се почувства поласкана, че Ким си е дала труд да я провери.
	— Това със семейството беше лъжа, нали?
	Алекс сви рамене.
	— Невинна лъжа. Доверието на пациентите ми стъпва както върху сериозното ми образование, така и върху жизнения ми опит.
	— Но нито едното, нито другото дават реална представа за истинското ви Аз, нали, докторе?
	— Малцина от нас изобщо някога разкриват истинската си същност; допускам, че и ти отлично го знаеш. Снимката на писалището ми кара хората да си правят определени заключения за мен и те ги правят. Всички ние представяме на околните една фасада, не истинското си Аз. Мен ме устройва тази фасада да включва семейството на снимката. Представих същата фасада и на теб, Ким.
	Очите на Ким засвяткаха, щом чу отново малкото си име, но тя успя да се овладее.
	— Значи това е било една манипулация?
	— Да, може така да се каже, но — пак повтарям — невинна манипулация.
	— Всичките ви ли манипулации са толкова невинни? — попита Ким и наклони глава настрани.
	— Нямам представа за какво говориш.
	— Манипулирате ли пациентите си и по други начини?
	Алекс внимателно изви ъгълчетата на устата си леко нагоре, за да изобрази недоумение.
	— В какво точно ме обвиняваш?
	— Това беше въпрос, не обвинение.
	Значи инспекторката анализираше всяка казана дума. Чудесно. На ти тогава, помисли Алекс.
	— Аз имам много пациенти, Ким. Работя с разстройства от целия спектър на душевното здраве: от стрес до параноидна шизофрения. Лекувам хора, които никога няма да се възстановят от травмите, понесени през детството. Лекувам хора, които страдат от дълбоко чувство за вина — саморазрушителна, но и не съвсем.
	Алекс не беше сигурна колко силен удар беше нанесла, но забеляза, че гърбът на Ким се изопна леко и разбра, че поне една от отровните стрели беше достигнала целта си.
	— Затова, ако ми дадеш малко повече подробности, ще се постарая да ти отговоря.
	— Рут Уилис.
	Алекс с любопитство се зачуди какво ли точно си мисли, че знае Ким.
	— Понякога хората не могат да бъдат излекувани, Ким. Сигурна съм, че и ти имаш нерешени случаи; инциденти, които, въпреки всичките си усилия, не си успяла да доведеш до успешен край. Аз, разбира се, бих искала да изведа Рут до нов етап в живота й, но тя е една сериозно болна млада жена. Понякога човек се чувства сигурен в гнева си, а отмъщението е онова, което го държи да не се разпадне окончателно — Алекс сведе поглед. — Рут никога няма да се възстанови след онова, което е сторила.
	— В интерес на истината, тя се чувства доста добре — изстреля Ким в отговор.
	Както обикновено, Алекс узна онова, което искаше. Ким се беше срещала с Рут. Това не беше проблем. Дори Рут да посмееше да разкаже истината, никой никога нямаше да й повярва.
	— Доста интересна визуализация сте провели при последния ви сеанс.
	Алекс сви рамене.
	— Това е широко разпространена техника, която се прилага в най-разнообразни случаи: за облекчаване на стрес, за мотивация при постигане на определена цел; работи добре и за освобождаване на пациента от отрицателни емоции. Всичко е само метафора.
	— Или план на действие за нестабилното съзнание.
	Алекс се разсмя. Не се беше забавлявала така от онзи път, когато успя да убеди цял форум страдащи от булимия, че са във възможно най-изгодната позиция: хем ядат всичко, хем не дебелеят.
	— О, моля те! При визуализацията пациентът си представя най-разнообразни неща, но не отива да ги извърши действително. Това е мисловна техника, не насока за действие.
	— И вие така и не сте разбрали, че Рут е твърде нестабилна, за да издържи подобно упражнение?
	Алекс помисли за момент.
	— Ти от цялото си сърце вярваш в достойнството и почтеността на професията си и че хората, които я упражняват, прилагат закона обективно и без изключение, нали?
	— Отговаряш на въпроса с въпрос, но да, вярвам в това.
	— Тоест, като цяло вярваш в правоприлагащите органи като система, независимо от несъвършенствата й?
	— Разбира се.
	— Нека тогава ти припомня случая на Карл Бриджуотър. Със сигурност си чувала за него, макар че случката е отпреди ти да постъпиш в органите. При този случай едно тринайсетгодишно вестникарче беше застреляно близо до ферма недалеч оттук. Отделът за тежки престъпления към полицията на Мидландс обвини и осъди за убийството четирима мъже, при това при меко казано оскъдни доказателства. При последвалото вътрешно разследване отделът за тежки престъпления беше разформирован, защото се установи, че — освен всичко друго — са фабрикували доказателства и много от заключенията им по предишни случаи бяха отхвърлени. Години по-късно тримата оцелели от четиримата осъдени за убийството на Карл Бриджуотър бяха освободени от затвора след обжалване на присъдите.
	Алекс наклони глава настрани.
	— Би ли ми казала с кое от всичко това би могла да се гордееш?
	— Един от обвиняемите по случая е направил пълни самопризнания — контрира Ким.
	— След прилагане на силно проблематични техники на разпит. Това, което се опитвам да демонстрирам чрез този пример, е, че в най-лошия случай полицаите са били напълно наясно, че обвиняват съвършено невинни хора, което от своя страна означава пълен провал на системата. Възможно е също така да са заловили правилните хора, но да са прилагали методите на разследване твърде невъздържано, така че при евентуално обжалване е имало основание присъдите да се отменят: това обаче отново е провал на системата. Във всяка професия има противоречия. Често изключенията потвърждават правилото. Аз страстно вярвам в онова, което правя, но дали приемам, че не всички хора ще се държат по начина, който очаквам от тях? Приемам го, разбира се, защото такава е човешката природа.
	Ким сбърчи чело.
	— Ако използвам примера ви, то онези полицаи или умишлено са манипулирали доказателствата, или са били потресаващо некомпетентни. Кой от тези два варианта е валиден за вас при провала ви с Рут Уилис, докторе?
	Алекс тихичко се засмя. Трудният разговор наистина й доставяше удоволствие.
	— Провалът си е единствено на самата Рут, уверявам те.
	Ким я прониза с обезоръжаващия си поглед.
	— Точно това не мога да разбера. Или вие съзнателно сте избрали форма на терапия, за която сте знаели, че ще я насърчи да предприеме действие срещу Алан Харис, или сте допуснали сериозна грешка, като сте извършили с момичето упражнението-визуализация. И в двата случая носите частична отговорност за последвалите събития. Не сте ли съгласна, докторе?
	Алекс въздъхна дълбоко.
	— Случва ли се заподозрени да се самоубиват в ареста?
	Ким кимна утвърдително.
	— Защо? Как е възможно това да се допуска?
	Ким не отговори.
	— Да арестувате заподозрян и да го затворите е част от процеса по правоприлагане, така че вие като полицаи го извършвате. Няма как да знаете, че определени хора ще използват това като възможност да сложат край на живота си. Ако го знаехте, нямаше да ги затваряте.
	— Може би сте искали да видите как ще се държи Рут.
	— Хората, посветили живота си на лекуването на душевноболни, не гледат на пациентите като на експериментални субекти.
	Ким се усмихна за първи път.
	— Говорите в трето лице, значи не спадате към тези хора, така ли?
	Алекс разочаровано усети първите признаци на надвисващото отегчение.
	— Добре, Ким. _Аз_ никога не бих използвала знанията и уменията си за нещо подобно.
	Ким замълча и наклони глава настрани.
	— Хмм… Покойната ви сестра не е склонна да се съгласи с това.
	За миг Алекс се изненада от споменаването на Сара. Общуване между Ким и сестра й беше нещо непредвидено — предпочиташе да не смесва участниците в отделните игри. Въпреки това се окопити бързо.
	— Със сестра ми не сме близки. Тя не е достоверен източник на информация относно професионалния ми живот.
	— Нима? В писмата си охотно й разказвате за напредъка на пациентите си.
	Алекс почувства как шията й се стегна. Как смее безгръбначната малка кучка да се меси в живота й?
	— В интерес на истината, сестра ви смята, че вие я преследвате и тормозите от години.
	Алекс се опита да отпусне с усмивка стегнатата си челюст.
	— Завистта е една изключително грозна черта на характера. Между братята и сестрите винаги се наблюдава съперничество. Аз имам изключително успешна кариера. Коефициентът ми за интелигентност е по-висок и бях предпочитаното от родителите ни дете. Както виждаш, сестра ми има множество основания да се чувства огорчена.
	Ким кимна с разбиране.
	— Да, с нея си поприказвахме надълго и нашироко за детството ви. Обсъдихме различните ви виждания за грижата за домашните любимци.
	Алекс вложи сериозно усилие да не простене гласно. Господи, жалкото същество още не беше забравило онзи малък инцидент.
	Алекс мразеше неочакваните ситуации. Още от дете ненавиждаше изненадите, а притиснеха ли я в ъгъла, защитата й неизменно преминаваше в атака. Нямаше намерение да бави нещата повече.
	— О, Ким, отношенията в едно семейство са нещо много сложно. Ти самата щеше да го знаеш, ако Майки не беше умрял в ръцете ти, но за твое най-голямо съжаление насилието и пренебрегването, което си преживяла като малка, са те белязали днес с нещо много повече от обикновената вина на оцелелия. Ти си…
	— Нищо не знаеш за…
	Алекс със задоволство видя вълнението в погледа на инспекторката.
	— Напротив — отвърна тя с меден глас. — Знам много за теб. Знам, че си се отървала от майка си, но от това болката не е намаляла. Вероятно през годините по приемните семейства са ти се случвали и още неща, които вече не си споделяла с никого.
	— Виждам, че сте си написали домашното, докторе. Право в целта.
	Алекс долови промяната в гласа на Ким и разбра, че е настъпила точно болното място.
	— О, аз винаги съм получавала най-високите възможни бележки, Ким. Знам, че се самоутвърждаваш единствено чрез работата си. Знам, че водиш самотен живот и че си емоционално недостъпна. Когато личното ти пространство бъде нарушено, усещаш, че се задушаваш и трябва начаса да се освободиш. Връзките ти, доколкото ги има, могат да съществуват единствено ако се развиват по твоите правила.
	Цветът беше изчезнал от страните на инспекторката. Алекс завъртя ножа още веднъж.
	— Във всеки един момент можеш да пропаднеш в мрака на собствената си лудост: тя те следва неотлъчно. Знам, че има дни, в които се изкушаваш да се отпуснеш и да се оставиш собственото ти съзнание да те погълне.
	Алекс замълча. Искаше да добави още нещо, но вече беше казала достатъчно. Останалото щеше да почака.
	Тя посегна към чантата си и стана.
	— До нови срещи, инспекторе.
	В черните очи насреща й се четеше неподправена омраза. Алекс усети пълно удовлетворение, но не се сдържа да не захапе още веднъж.
	Докато преминаваше зад стола на Ким, изведнъж се наведе и целуна инспекторката по бузата.
	— О, Кими, да не забравя. Мама те поздравява.


>	Петдесет и седем

	Ким се прибра у дома, а срещата с Алекс още звънтеше в ушите й. По пътя беше минала два пъти на червено и беше изпреварила всички, които й се бяха мярнали пред очите. Безразсъдното шофиране обаче не успя да прогони нито яростта от гърдите й, нито желанието да нарани някого.
	— Майната й на тая шибана жена! — изкрещя Ким на празната къща и захвърли якето си на масичката за кафе. Едно списание и две мотоциклетни свещи изтрополиха на пода.
	Барни се запъти към нея, въртейки опашка, явно безразличен към лошото й настроение.
	— Не ми се мотай в краката, ако ти е мил животът! — предупреди го тя.
	Кучето продължи по петите й до кухнята, твърдо убедено, че от нейна страна никога няма да го сполети нищо лошо. И беше напълно право.
	Когато Ким се прибираше у дома, Барни неизменно я посрещаше с еднакъв ентусиазъм: първо помахваше малко с опашка, после сядаше пред вратичките на второто кухненско шкафче: там, където стоеше храната.
	Ким включи електрическата кана и седна на кухненската маса. Помисли дали да не се скрие в гаража, но умът й все още преливаше от въпроси.
	Барни седна и се облегна на крака й точно така, както беше сторил, докато тя разпитваше предишната му господарка. Този път обаче ръката на Ким опипом намери главата му. Кучето застина неподвижно, докато дланта й го галеше.
	Нямаше как да не признае, че гневът й не беше насочен изцяло към терапевтката. Никога преди не се беше чувствала дотолкова с вързани ръце. Два случая едновременно й се изплъзваха от ръцете.
	Всички аспекти от личния живот на Ленард Дън бяха преровени и проверени безброй пъти. При първоначалното разследване бяха разпитали стотици хора; тези разпити бяха довели до ареста му, но сега сякаш преследваха призрак. Всеки беше потенциален заподозрян и Ким — макар и със свито сърце — знаеше какво трябва да направи.
	Извади мобилния си телефон и състави списък.
C>
	Брет Лъвът от склада за авточасти.
	Чарлс Кук от Блекхийт.
	Уенди Дън.
	Робин Паркс.
C$
	Знаеше, че времето й за доразследване на насилието над Дейзи и Луиза изтича. Всеки ден на бюрото й се трупаха нови случаи. Всеки път, когато Уди я повикаше, тя се стягаше в очакване на заповед да затвори случая Дън. Ужасяваше се, че ще чуе от него точно това настояване. Ужасяваше се, защото знаеше, че няма да му се подчини.
	Нямаше да спре, докато не намери човека, стоял в ъгъла на оная тъмна стая да гледа как един баща изнасилва малкото си момиченце. В най-добрия случай този човек беше напуснал дома на Дън с ясното съзнание, че видяното ще се случи отново, и въпреки това не беше съобщил в полицията. В най-лошия… За това Ким дори не искаше да мисли.
	Отвори уста и раздвижи челюст, за да отпусне напрежението. То се беше събрало точно там и не искаше да я остави на мира.
	И по-добре. Нека си стои там, поне докато копелето й паднеше в ръцете.
	А сега и това нейно самостоятелно разследване.
	Знаеше, че следващата среща с Алекс няма да е толкова цивилизована. Междувременно се налагаше да си изгради психическа броня, която да я защитава от ударите на тази жена. Тед я беше посъветвал да стои настрана. Да бяга, без да се обръща назад.
	Тази жена явно знаеше всичко за нея. Днес бяха свалили картите и дълбоко в себе си Ким беше доволна, че се беше оказала права за Алекс от самото начало. Сега трябваше да намери начин да го докаже.
	Отвори браузър и въведе името на терапевтката. При предишното си проучване беше влизала само в официални сайтове, където или се говореше за Алекс, или бяха публикувани нейни материали. Сега обаче инспекторката се зае с онези сайтове, в което се споменаваше името на терапевтката, без значение от контекста.
	Преравяше едни след други сайтове, блогове, форуми и старателно четеше мненията за Алекс, които потребителите споделяха. Четирийсет минути по-късно вече обмисляше дали да не предложи доктор Торн за Нобеловата награда за мир. Мненията бяха единодушно положителни, а в някои случаи — направо благоговейни.
	Ким си наля още кафе. Божичко, тая е цяла Майка Тереза. Седна отново пред компютъра и малко по-късно попадна на пост, който привлече вниманието й.
	Намери го полускрит в един чат, към който я препрати сайт за хора, страдащи от агорафобия. Постът беше просто въпрос дали някой от участващите някога е бил лекуван от доктор Торн. Ким преброи седемнайсет отговора, всичките положителни, но не намери втори пост от човека, задал въпроса.
	Ким разбираше, че това едва ли може да се нарече доказателство, но питащият — с ник Дай Хард137* — беше задал въпроса си по някаква конкретна причина. Липсата на повторно включване от негова страна говореше за това, че не е получил отговора, на който се е надявал. Ако ДайХард137 е желаел да похвали терапевтката, защо не е изразил съгласие с последвалите дитирамби?
	[* Die Hard (англ.) — Умирай трудно. — Б.р.]
	Стомахът на Ким се стегна на възел от радостно вълнение, но то скоро се стопи. Нямаше начин да установи кой е ДайХард137. Разбира се, в техническия отдел в участъка имаше хора, които щяха да проследят този зар за минути, но помолеше ли ги за такава услуга, това веднага щеше да стигне до ушите на Уди.
	Ким извади празен тефтер и се зае да си припомня в подробности всяка своя среща с терапевтката; най-вече се спираше на местата, където се бяха провели разговорите им. Химикалката увисна над листа, докато инспекторката се мъчеше да си спомни първото им посещение с Брайънт в кабинета на доктор Торн. На излизане тогава се бяха разминали с някаква пациентка: тя беше прекъснала разговора им. Още в онзи момент момичето се беше сторило на Ким познато. Сега тя се постара с всички сили да си припомни подробности, но не можеше да се съсредоточи. Все пак си представи лицето на момичето: нервно, тревожно… Не можеше да се сети обаче къде го е виждала преди.
	Стана от бюрото и се заразхожда из стаята, отхвърляйки на ум една по една възможните връзки, в които можеше да познава онова момиче. Не беше свидетелка, защото Ким беше сигурна, че никога не са разговаряли, тоест не беше част от наскоро разследван случай. Зачуди се дали не я е виждала из града, но отхвърли и този вариант.
	Съдът. Думата се загнезди твърдо в съзнанието й. Момичето не беше част от случаите на Ким, но определено й се беше мяркала в съда.
	Ким набра Брайънт. Той вдигна на второто позвъняване.
	— Брайънт, моля те, спомни си случая с измамата, в който свидетелствах преди две седмици. Кои бяха другите дела в същия ден?
	Брайънт щеше да знае. Беше го видяла да си говори с един от полицаите от отдела за подкрепа на жертвите. Брайънт си говореше с всички.
	— Ъмм… побой с грабеж и един случай на насилие над дете.
	Точно така. Момичето, което бяха срещнали на излизане от кабинета на Алекс, със сигурност е било пратено при нея със съдебна заповед.
	— Благодаря ти, Брайънт.
	И Ким затвори, преди сержантът да започне да задава въпроси.
	Вълнението й растеше, но с него и страхът. Алекс явно лекуваше жена, наранила детето си или допуснала то да пострада. При това го е сторила, преди Алекс да се е поупражнила върху нея. Изведнъж ужас изпълни Ким: кой знае какво щеше да стори жената под ръководството на доктор Торн!
	Ким скри лице в ръцете си. Никой нямаше да й повярва. Какво да прави? Как да издири тази жена, а дори да я намери, какво трябваше да стори по-нататък?
	Разтърка очи и седна пак пред компютъра. Погледът й падна на екрана и в следващия момент тя зяпна от изненада.
	— Стига бе! — рече високо.
	Барни реши, че говори на него. Скочи от дивана и седна до краката й. Ким отпусна лявата си ръка надолу и разсеяно започна да го гали по главата.
	— Няма начин — ахна отново, загледана в ника на човека, задал въпроса за доктор Торн. Още отначало й се беше сторило, че ДайХард137 е доста хитър ник. И така си беше, особено ако истинското ти име е Дейвид Хардуик от „Хардуик Хаус“.


>	Петдесет и осем

	На лицето на мъжа, който й отвори, се изписа объркване.
	— Инспекторе?
	Ким беше обмислила възможността да предупреди Уди за опасенията си, но все още не можеше да му предложи никакво неоспоримо доказателство. Надяваше се да го намери тук.
	— Помните ме значи — каза тя.
	— Разбира се. Онази вечер няма да я забравим скоро. Случило ли се е нещо?
	Ким предположи, че възможността полицията да почука на вратата представляваше неизменна заплаха в приюта, предвид това какви хора го обитаваха.
	Тя поклати отрицателно глава.
	— Може ли да вляза?
	— Заповядайте.
	Дейвид отвори вратата широко и инспекторката влезе. Когато мина край мъжа, усети как я лъхна аромат на чисто и на борова гора.
	— Елате в кухнята.
	Тя го последва и седна до излъсканата от употреба дървена маса. Дейвид се настани точно срещу нея. В същия момент на прага на вратата застана висок непознат младеж. Носеше светли дънки и спортна блуза с логото на някакъв университет. Взираше се някак си нагоре и вляво и потупваше показалците на двете си ръце един в друг.
	— Дъги, това е… Извинете, не помня точно…
	— Главен инспектор Стоун.
	— Дъги, тази дама е от полицията и е дошла да… Всъщност, не знам точно защо е дошла, но съм сигурен, че нищо лошо не е станало. Нали?
	Момчето кимна и ги остави.
	— Дъги не е спокоен, когато идват непознати.
	Ким се обърка.
	— Тук не помагате ли на бивши престъпници да се върнат в обществото?
	— Точно така, инспекторе.
	— Какво е извършил Дъги?
	— Ъъъ… Дъги не е официално регистриран в „Хардуик“. Обществото не е място за Дъги.
	Ким сбърчи чело. Това не беше много мило.
	— Извинете, не исках да прозвучи така. Имам предвид, че Дъги може да живее с нас докогато сам прецени. Не е вписан в документацията на „Хардуик“, не отговаря на критериите за настаняване тук, но както току-що видяхте, той страда от тежък аутизъм, а издръжката му е разхвърляна из различните разходни пера на приюта.
	— А какви са критериите за настаняване тук? — попита Ким. Щеше да попита за форумния пост по-късно. Най-напред искаше да разбере какво е привлякло Алекс точно към тази институция.
	— Първо престъпление и искрено разкаяние за стореното. Вижте, какво ще кажете да поговорим вън, на двора? Подхванал съм една работа…
	Ким го последва през задната врата. На земята отвън лежеше повреден рали мотоциклет „Ява“ 500.
	— Карате ли на ралита?
	Лицето на Дейвид се изопна.
	— Преди карах, но един погрешно взет завой ми натроши коляното.
	Ким ясно долавяше смесените му чувства: тъга, съжаление, копнеж по изгубеното. Спортът очевидно е заемал важно място в живота му.
	Дейвид приседна на постлания на земята брезент, който предпазваше мотоциклета от влажната трева. Ким се настани на един пластмасов стол.
	— Хубава машина — подхвърли тя.
	Дейвид я стрелна със снизходителна усмивка.
	— Е, разкажете ми какво точно предлага „Хардуик Хаус“ на обитателите си? — попита инспекторката.
	— Най-вече реинтеграция. Можете ли да се сетите за едно нещо край нас, което да е останало непроменено през последните десет години?
	Ким се замисли за момент.
	— Консервите с телешко варено.
	Дейвид се обърна и я загледа объркано.
	— Какво?
	— Ами при днешните напреднали технологии защо продължават да слагат на капаците все същия тенекиен ключ, които неизменно се чупи при първия опит да отвориш консервата?
	Дейвид се засмя високо.
	— Сериозно говоря! Как така на никого не му е хрумнало да насочи общественото внимание към проблема?
	Дейвид изправи рамене, тревогата от лицето му беше изчезнала.
	— Като се замисля, много сте права! — той замълча и я загледа. Ким зърна в очите му искрица жив интерес, изкуши се да обърне глава, но не го направи и издържа на погледа му.
	— А каква е вашата история, инспекторе? Как така решихте да работите в полицията?
	Нямаше начин да допусне подобни лични въпроси. Но в същото време се усещаше напълно спокойна.
	— Харесва ми да пращам лошите в затвора.
	— Ясно, с това изчерпваме темата значи. А ще ми кажете ли защо сте дошли?
	Ким хвърли поглед през рамо и видя, че Дъги ту излиза през задната врата, ту се прибира обратно. Дейвид не му обърна никакво внимание.
	— Ходихте ли да видите Бари?
	— Да. На командно дишане е — Дейвид явно изпитваше искрена мъка от случилото се.
	— Знаехте ли, че се кани да навести бившата си съпруга?
	Дейвид поклати отрицателно глава.
	— Не. Ако знаех, щях да направя всичко възможно да го разубедя. Така и не разбрах как се стигна до тази внезапна промяна у него. Изглеждаше напълно готов да продължи напред и да си изгради нов живот.
	Не звучи като описание на човек, планирал да избие семейството си, помисли си Ким.
	— Доктор Торн свърши отлична работа обаче: разговаря с него, задържа го толкова време, преди да скочи… Не смятате ли?
	Дейвид кимна и сведе очи. Все още не беше пипнал мотора — само го гледаше.
	— Сигурно сте доволен, че толкова уважаван психотерапевт е част от вашия екип.
	— Тя не работи официално тук — обясни Дейвид.
	— О, как така? Не разбирам — Ким вече се беше досетила, че има нещо подобно, но искаше да чуе как точно стоят нещата.
	— Преди година и половина, веднага след смъртта на мъжа си и синовете си, Алекс сама дойде при нас. Убил ги някакъв пиян шофьор: това било първото му нарушение, дали му пет години за три отнети живота. Знаеше доста за нарушителите, извършили еднократни или случайни престъпления, и каза, че като помага на хора като човека, убил семейството й, по-леко ще преодолее собствената си мъка.
	Явно лъжата за загиналото в катастрофа семейство беше от любимите на Алекс.
	— И вие решихте, че това ви устройва?
	— На харизан кон…
	Ким не можа да прецени дали да приеме това като директен отговор.
	Дъги още два пъти излезе и влезе през задната врата.
	— Чува, че говорим за Алекс. Има изумителен слух. Боготвори я. Когато е тук, я следва по петите.
	Чудно как така Алекс не беше измислила как да използва това момче!
	— Вие явно доста я уважавате.
	— Тя е висококвалифициран психиатър с отлична репутация.
	Отново без пряк отговор: просто констатация на факти. Разговорът все повече заприличваше на танц, но Ким не беше сигурна кой води.
	— Хмм… Щом е решила да посвети безплатно времето си на хората тук, това определено говори много добре за нея.
	— Всеки, който посвещава времето си на доброволна кауза…
	— Божичко, ще ми отговориш ли направо най-сетне?
	Ким просто реши, че е време да вземе нещата в свои ръце.
	— Отговорите ти са толкова премерени: само и само да не споделиш искреното си мнение! Направо ти вадя думите с ченгел.
	— Не знаех, че това е разпит.
	— Това е разговор, Дейвид.
	— Трябва ли ми адвокат?
	Очите му бяха светлозелени на цвят, погледът му — напрегнат.
	— За престъпления против искреността.
	Мъжът се усмихна.
	— Какво точно искаш да знаеш?
	— Защо имаш съмнения относно способностите на доктор Александра Тори или терапевтичните практики, използвани от нея?
	— Кой е казал, че имам съмнения?
	— Един самотен пост в забутан форум за взаимопомощ, качен от потребител с ник ДайХард137.
	Дейвид отпусна рамене.
	— Това беше доста отдавна.
	— Не си получил отговора, който си очаквал, а?
	— Не разчитах на някакъв конкретен отговор. Просто подхвърлих въпроса.
	— Но защо?
	— Това важно ли е?
	Този мъж беше вбесяващ. Тук обаче имаше нещо гнило и Ким трябваше да го узнае.
	— Ще се изненадаш ли, ако ти кажа, че семейството на Алекс не е загинало в катастрофа, защото тя никога не е имала семейство?
	Дейвид сбърчи чело.
	— Откъде знаеш? Защо й е да си измисля нещо подобно?
	— Знам, защото лично я притиснах и тя призна, че никога не е била омъжена. „Защо“ е съвсем отделен въпрос, но съществуват данни, че тя манипулира пациентите си, карайки ги да извършват абсолютно нехарактерни за тях постъпки.
	Дъги излезе на двора, приближи се, погледа втренчено Ким и пак се скри.
	— Говори по-тихо. Тревожиш го.
	Ким кимна и сниши глас:
	— Не разполагам с доказателства за нищо от това, което в момента ти казвам, но смятам, че ти също си усетил, че нещо при нея не е наред. Права ли съм?
	Дейвид се замисли.
	— Не мисля, че мога да ти кажа нещо полезно. Трудно ми е да повярвам в това, което ми съобщаваш, но в същото време никога не съм се чувствал спокоен край Алекс. У нея има нещо далечно; тя борави с емоциите, но сякаш не ги разбира напълно. От друга страна, щом си видяла въпроса ми във форума, значи си видяла и отговорите от хората, които е лекувала.
	Ким кимна обезсърчено. Явно и тук нямаше да научи нищо. Дейвид просто инстинктивно е чувствал, че у терапевтката има нещо сбъркано, но не разполага с никакви доказателства да е манипулирала уязвимите си пациенти.
	— Ако това, което казваш, е вярно, на какво според теб е способна?
	— Доколкото успях да я опозная, смятам, че е способна да постигне всичко, което си науми. Единственият ми проблем е, че не знам как да я спра.
	Изпълни я разочарование. Никога нямаше да успее да докаже участието на Алекс Торн в убийството на Алан Харис, камо ли пък да я изобличи за други престъпления, в които може би е замесена.
	Беше време да си тръгва, но преди това трябваше да зададе още един въпрос.
	— Дейвид, не мога да не забележа, че от петнайсет минути седиш до тоя мотоциклет, но и с пръст не си го пипнал. Мога ли да помогна с нещо?
	Мъжът отново поклати глава.
	— Ъъъ… Не се обиждай, но техническите специфики на рали мотоциклетите са малко извън…
	— О, сигурно защото имат само една скорост и нямат спирачки?
	Снизходителният му тон й полази по нервите. Веднъж и тя искрено да иска да помогне! Но с последната реплика категорично прикова вниманието му.
	— Или защото използването на метана увеличава мощността на двигателя в сравнение с други горива, спомагайки за развиването на по-висока скорост завоите? Или…
	— Ще се омъжиш ли за мен? — попита Дейвид.
	— Ще ми обясниш ли сега какъв е проблемът с тази машина?
	— Не пали. Обикновено го припалвам на всеки два месеца, но този път просто не ще.
	Ким помисли за момент.
	— Може би стартерът дава някъде накъсо. Преди да даваш пари за нов, пробвай да заземиш кожуха на стартера за шасито.
	— Нямаш представа колко ме възбуждаш в момента.
	Ким се засмя високо, но преди да отговори, усети, че до нея е застанал Дъги. Много предпазливо момчето посегна и докосна лявата й ръка.
	— Дъги… — предупредително се обади Дейвид, срещнал въпросителния поглед на Ким. — Той никога не докосва хората.
	Не е само той, помисли инспекторката.
	— Няма проблем — каза тя. Кожата на момчето беше хладна и мека. Дъги плъзна широката си длан в много по-малката ръка на Ким, все така, без да я поглежда.
	По бузата му се търкулна самотна сълза. Ким пак погледна Дейвид: как да се държи? Мъжът сви рамене, явно изненадан от промяната в поведението на Дъги.
	Момчето стисна ръката на инспекторката и я подръпна. Тя не усети в движението му злоба или заплаха: само кротка тъга.
	Заговори му тихо:
	— Искаш да дойда с теб, така ли, Дъги?
	Той кимна, все така загледан нагоре и малко наляво.
	Ким се изправи и го остави да я преведе през кухнята и по коридора. Хватката му беше здрава, но не заплашителна. Сбърчил чело, отзад ги следваше и Дейвид.
	— Дъги, какво правиш? — обади се той, когато тримата се качиха по стълбите на първия етаж.
	Момчето не отговори, но продължи целенасочено напред. Натисна бравата на вратата на стаята си и отвори широко.
	— Дъги, нали знаеш, че дами не могат да влизат в стаите ни?
	Ким влезе след Дъги и той пусна ръката й. Стаята му изглеждаше така, сякаш в нея живееше дванайсетгодишно момче. По стените — неизменно на една и съща височина — бяха закачени плакати с бързи спортни коли. Леглото му — персон и половина — беше застлано с кувертюра с щампа на състезателна кола. Цял рафт от библиотечката му беше зает от дивидита с предаванията „Топ Гиър“. На нощното шкафче в рамка беше поставена снимката на водещия на шоуто. Ким стрелна с поглед Дейвид, но той само сви рамене.
	— Какво да ти кажа, обича Джереми Кларксън.
	На рафта под дивидитата бяха наредени тетрадки. Някои бяха евтини ученически тетрадки от книжарницата, а други — скъпи тефтери със спирала и пъстри корици.
	— Обича тефтери и тетрадки. Евтините са от мен, другите са му подарък. Не ги използва, просто му е приятно да си ги има.
	При думите на Дейвид Дъги рязко тропна два пъти с крак по пода, явно несъгласен. Ким видя молив, скрит наполовина зад снимката до леглото.
	— Сигурен ли си, че не ги използва?
	Дейвид явно беше не по-малко объркан от нея. Ким се обърна към високото момче.
	— Дъги, искаш да ми покажеш нещо, така ли?
	Дъги преброи тетрадките и извади третата отляво надясно. Без да поглежда страниците, отброи до седмата, отвори на нея и подаде тетрадката на Ким.
	Страницата беше изписана с болезнено ситен почерк. Ким имаше отлично зрение, но все пак се наложи да примижи, за да прочете всички думи. Текстът беше написан като пиеса: отначало действащото лице, после двоеточие и репликата.
	Инспекторката огледа тетрадката и вдигна очи към Дъги. По кожата й полазиха тръпки.
	— Дъги, паметта ти фотографска ли е?
	Никакъв отговор.
	Дейвид си оставаше все така объркан.
	— Какво става…
	Ким извади друга тетрадка.
	— Дейвид, ти си смятал, че Дъги обожава Алекс. Смятал си, че я следва по петите, защото я харесва, но всъщност той е записвал всяка нейна дума — тя почука слепоочието си с пръст. — Тук.
	Тя запрелиства следващата тетрадка: страниците бяха изписани от първата до последната.
	Инспекторката вдигна слисано очи:
	— Този невероятно талантлив млад човек първи е усетил какво представлява Алекс!
	Ким направи крачка напред и нежно докосна страната на Дъги. Той не се отдръпна.
	Тя усети как я изпълват благодарност и облекчение.
	— Благодаря ти, че ми показа труда си.
	После сведе очи и прочете абзац от написаното, като с всяка следваща дума гневът й се надигаше все по-силен.
C>
	ЗАЩОТО СИ ЕДНА ЧИСТА ЗАГУБА НА ВРЕМЕ. ТОЛКОВА СИ ПОВРЕДЕН, ЧЕ НИКОГА НЯМА ДА БЪДЕШ В СЪСТОЯНИЕ ДА ВОДИШ ДОРИ ЩО-ГОДЕ НОРМАЛЕН ЖИВОТ. ЗА ТЕБ НЯМА НАДЕЖДА. КОШМАРИТЕ НИКОГА НЯМА ДА СПРАТ И ВЪВ ВСЕКИ ОПЛЕШИВЯВАЩ МЪЖ НА СРЕДНА ВЪЗРАСТ ЩЕ ВИЖДАШ ЧИЧО СИ. НИКОГА НЯМА ДА СЕ ОСВОБОДИШ ОТ НЕГО, НИТО ОТ БОЛКАТА ОТ ОНОВА, КОЕТО ТИ Е СТОРИЛ. НИКОЙ НИКОГА НЯМА ДА ТЕ ОБИЧА, ЗАЩОТО СИ ОСКВЕРНЕН ЗАВИНАГИ И МЪКИТЕ ТИ НИКОГА НЯМА ДА СВЪРШАТ.
C$
	Инспекторката вдигна очи от страницата.
	— Дейвид, кой, по дяволите, е Шейн?


>	Петдесет и девет

	Имотът се състоеше от две големи кооперации, разделени на четири едностайни апартамента. На входната врата имаше звънци и табелки с имената на живущите.
	— Хайде бе, Чарли! — простена Досън. — Замръзнахме тука.
	— Спокойно, Кев — обади се Стейси.
	После натисна съседния звънец.
	— Здравейте, госпожа Прийс ли е? Бихте ли отворили входната врата? Полиция, дошли сме…
	Стейси млъкна, защото връзката прекъсна. Тя зачака жуженето на домофона, за да отвори, но жужене не се чу.
	Досън я бутна настрани.
	— Господин Хокинс, доставка от „Амазон“.
	Вратата мигом зажужа.
	Стейси последва Досън във входа.
	— Откъде, по дяволите…
	— Всеки поръчва от „Амазон“.
	Следователят сви вдясно и почука на вратата. Тишина. Досън почука повторно.
	— Този почва сериозно да ме дразни. Ядоса ли ме окончателно, разпитът никак няма да му хареса!
	— Какво бе, ще го изтезаваш ли? Като в американските затвори?
	Досън се изкикоти.
	— Стейси, още малко и ще почнат да ти се получават майтапите.
	— Това не ми харесва, Кев — прекъсна го Стейси, наведе се и надникна през процепа на пощенската кутия. В коридора се виждаха сакото и обувките, които Чарли Кук носеше и при разговора им преди няколко вечери.
	— Вкъщи си е, но не се обажда. Нещо не е наред.
	Двамата зачукаха и завикаха.
	— Веднъж да съм съгласен с теб, Стейс. Викам да влизаме.
	— Дали да не се обадим в пожарната? — предложи Стейси.
	— Не, само ще ползваме оборудването им.
	Досън вдигна пожарогасителя от ъгъла и го насочи към бравата.
	— Къде ми е пратката? — обади се от горната площадка старчески глас.
	— Пощальонът сбъркал адреса! — провикна се през рамо Досън.
	И тресна здраво вратата с пожарогасителя. Тя се отвори веднага. Стейси трябваше да признае, че е впечатлена.
	— Ей, какво правите вие там?!
	— Полиция — кресна Стейси, докато Досън обикаляше из апартамента и викаше Чарли.
	— Носите ли ми пратката?
	— Не, ние сме от полицията! — повтори още по-високо Стейси и последва Досън в антрето.
	— Ооо… да му се не види! — възкликна той, застанал на прага на стаята.
	Стейси застана до него и в ума й изникна същата реплика.
	Болезнено пълният Чарли Кук лежеше по очи на леглото. Върху силно окосменото си тяло носеше единствено светлосини боксерки. Десният му крак висеше от леглото. До чашата с вода лежаха блистери аспирин.
	Стейси се хвърли напред. Притисна пръсти до шията му. Не ги отмести, докато не се увери напълно.
	— Викай линейка, Кев. Жив е. Кажи им, че е в безсъзнание, но диша.
	Досън измъкна мобилния и набра номера. Стейси се зае да брои изпитите хапчета.
	Досън вече диктуваше адреса и обясняваше състоянието на пострадалия.
	— Двайсет и пет таблетки — подсказа Стейси.
	Досън повтори числото на диспечера и затвори.
	Двамата останаха за момент неподвижни, загледани един в друг.
	— Дали да не направим още нещо? — обади се Стейси.
	Досън хвърли поглед наоколо.
	— Мога да му сваря един чай, ама ме съмнява, че ще го пие.
	Стейси го изгледа кръвнишки.
	Следователят разпери ръце.
	— Какво искаш да ти кажа? Няма да го реанимираме, за Бога. Има дишане.
	— Господи, Кев, млъкни! Безчувствена работа…
	Тя пристъпи към леглото и се наведе над ухото на мъжа.
	— Чарли, аз съм следовател Ууд и…
	— Мътните да го вземат, Стейси, това ли се сети да кажеш на умиращ човек?
	Стейси се обърна да го изгледа злобно, но Досън пристъпи край нея и стисна голото рамо на Кук.
	— Слушай сега, Чарли. Аз съм Кев. Всичко ще се оправи. Помощта идва. Линейката ще е тук след минутка, а ние никъде няма да мърдаме, докато не дойдат.
	Вярно, че така е по-добре, призна Стейси, но само на ум.
	— Зов за помощ? — обърна се тя към Досън.
	Колегата й поклати глава, дръпна се настрани и сниши глас.
	— Не, това е сериозен опит. Искал е да умре. Няма мъж, който да иска да го намерят в този вид, а после да го спасят.
	Към момента моментът със спасяването беше доста спорен.
	От какво е искал да избяга Чарли Кук?


>	Шейсет

	Докато наливаше ароматното „Кълъмбия Голд“, Алекс си припомни колко внимателно беше планирала този сеанс. По-добре щеше да е да поработи още върху Джесика, но вече нямаше търпение експериментът й да доведе до някакъв резултат. Отчаяно се надяваше Джесика да не се окаже същото разочарование като останалите.
	Сегашният й план определено беше най-сериозният досега. Успееше ли с Джесика, това щеше да заличи провалите на всичките й предишни субекти. Проектът „Ким“ беше все още в развитие, но Джесика беше съвсем друга опера.
	Ако Алекс имаше за цел наистина да помогне на жената, трябваше да се поинтересува подробно от миналото й, но в момента това не беше никакъв приоритет. Разполагаха с ограничено време. Повечето жени със следродилна психоза бяха преживявали вече предишна епизодична проява на сериозно душевно заболяване.
	Алекс все още не можеше да се начуди как така социалните бяха объркали следродилната психоза с депресия, макар че психозата действително се срещаше по-рядко — веднъж на петстотин жени. При Джесика бяха забелязали обичайните симптоми на депресия, но бяха пропуснали знаците, които сочеха към психоза.
	Освен това Джесика страдаше от резки промени в настроението, мании, объркани мисли, заблуди, чуваше и гласове. Симптомите бяха започнали скоро след раждането на детето и сочеха единодушно към следродилна психоза: състояние, което изискваше двайсет и четири часово наблюдение от обучен персонал.
	Резултатът от подобни психози често беше убийство на детето от страна на майката и сега Алекс трябваше да установи кой е основният мотив, който предизвикваше у Джесика желание да нарани сина си. Беше проучила предварително известните случаи и възможните причини за насилие бяха готови, подредени в съзнанието й.
	Постави кафето на масата. Беше крайно време да започват.
	— Разбирам, че в съда си казала, че си се обърнала неволно върху Джейми, докато двамата сте спели един до друг. И аз, и ти знаем, че това не е истина, и бих желала да ми разкажеш искрено всичко.
	В очите на Джесика се появи съмнение.
	— Всичко, което ми кажеш, е абсолютно поверително. Тук съм, за да ти помогна, но мога да го направя само ако си напълно искрена. Колкото по-бързо ми разкажеш всичко, толкова по-скоро ще ти помогна.
	Джесика поклати глава и сведе очи към скута си.
	Алекс се беше досетила, че ще бъде трудно да убеди жената да я допусне до най-дълбоките си тайни. Мислите, които изпълваха Джесика, бяха кошмар за всяка майка, а изричането им на глас беше двойно по-страшно. Но на Алекс й трябваше искрен разказ. Думите трябваше да бъдат изговорени.
	— Да не би проблемът да е в съпруга ти? Сърдита ли му беше? — заговори кротко Алекс с равен глас. — Отмъщението срещу съпруга е много по-разпространено, отколкото се смята — тя замълча, уж за да изрови от паметта си онова, което вече беше готово на езика й.
	— Преди няколко години, по време на ожесточен съдебен спор за родителските права, мъж на име Артър Филип Фрийман хвърли четиригодишната си дъщеричка Дарси от моста Уест Гейт Бридж в Мелбърн. Смята се, че го е сторил единствено за да накара бившата си съпруга да страда.
	Алекс беше на мнение, че този мотив едва ли е валиден за Джесика, защото досега тя не беше казвала нищо, с което да демонстрира някаква враждебност към съпруга си. В лудостта й имаше друга система.
	— Беше сърдита на съпруга си и реши да му причиниш болка, като нараниш Джейми?
	Джесика бавно поклати глава. Чудесно. Не отрича, че инцидентът не е бил случаен. Главата на младата жена беше все така ниско сведена, но погледът й беше по-фокусиран.
	Тя вече слушаше внимателно, а Алекс целеше точно това. Младата майка още не беше готова да признае, че е сгрешила. Присъдата на обществото и на семейството й я принуждаваше да търпи сега бремето на тези сеанси. А Джесика имаше нужда от разбиране, от приемане. От позволение. И от увереността, че не е сама.
	— Може ли да попитам дали Джейми беше планиран?
	— О, да — отвърна мигом Джесика. Хубаво, стоеше нащрек, готова да общува. И най-сетне беше взела думата.
	Алекс не смяташе, че в случая става дума за убийство на нежелано дете, но това нямаше никакво значение за следващия й ход.
	Тя се отпусна назад в стола си и заговори:
	— Може би не помниш, но към средата на деветдесетте имаше един случай, за който говореха с дни по новините. Една жена в Южна Каролина — Сюзън Смит май се казваше — съобщава в полицията, че чернокож мъж я нападнал в колата, извадил я от шофьорското място и отпътувал с двамата й малки сина, които седели на задната седалка. След девет дни на сълзи и телевизионни обръщения към похитителя с молби да върне децата невредими, всичко приключи: Сюзън Смит си призна, че лично е вкарала колата в едно езеро, за да удави децата. И това с единствената цел да задържи богатия си любовник, който искал да се раздели с нея.
	Пациентката не потрепери от ужас при тази развръзка. Само леко повдигна глава: знак, че слуша с удвоено внимание.
	Чудесно. Алекс беше достигнала първия етап: разбиране. Джесика трябваше да почувства, че не е единствената.
	— Честно казано, Джесика, твоят проблем е значително по-разпространен, отколкото смятат хората. Ти не си първата с това състояние, която лекувам, и със сигурност няма да си последната. Не трябва да се срамуваш от чувствата си. Те са част от теб и аз ти обещавам, че докато седим в този кабинет, няма да чуеш нито един укор.
	Най-сетне Джесика вдигна глава и погледна Алекс в очите. Алекс й се усмихна съчувствено и продължи:
	— Обещавам да ти помогна, но трябва да ми кажеш истината.
	Почти незабележимо кимване. Чудесно, вървяха към приемане на ситуацията; в списъка на Алекс останаха още два възможни мотива — алтруизъм и делириум, които трябваше да бъдат обмислени. От досегашните им разговори обаче Алекс не беше останала с впечатление, че Джесика е била в делириум, когато е наранявала Джейми, така че оставаше алтруизмът. Щом стигна до това заключение, терапевтката поведе пациентката през разкази за няколко случая на успешно детеубийство, а Джесика вече слушаше внимателно.
	Алекс се приведе напред и опря лакти на коленете си.
	— Смятам, че си искала да защитиш детето си, Джесика.
	По страната на младата жена потече самотна сълза.
	О, глупаци такива, помисли Алекс по адрес на социалните работници. Ако бяха проумели сериозността на заболяването на Джесика, детето най-вероятно отдавна щеше да й бъде отнето. Това ни най-малко не би устройвало Алекс. Сегашното положение обаче беше идеално: социалните й бяха изпратили прекрасен подарък!
	— Обичаш Джейми толкова силно, че не можеш да понесеш мисълта той да пострада. Искаш да го защитиш от всяко зло на този свят. Права ли съм? — попита меко Алекс.
	Джесика бавно закима.
	— Той е толкова красив, толкова съвършен, толкова невинен; не можеш дори да допуснеш някога да изпита каквато и да било болка.
	Джесика кимна, вече категорично.
	На Алекс й трябваше още само едно жизненоважно сведение, преди да премине на следващия етап от процеса: позволението.
	— Спомняш ли си кога точно се появиха у теб тези мисли?
	Сълзите на младата жена пресъхнаха и тя се замисли.
	— Почнаха, когато чух новините — отговори тя. Гласът й прозвуча някак механично: бяха й предписани лекарства, но те, разбира се, не бяха подходящи, защото не отговаряха на състоянието й. Най-ефективни при психозата биха били литиумът или електрошоковата терапия, но това беше информация, която Алекс в момента нямаше интерес да споделя с властите.
	— Слушам те.
	— Скоро след като се върнах от родилното, слушах по новините за някаква бомбардировка в Пакистан. Гледах репортажа и се уплаших: в що за свят бях довела Джейми?! Преди раждането гледах новини само от време на време, но след онзи случай държах телевизора двайсет и четири часа включен на новинарските канали. В един момент вече тутках Джейми с едната ръка, а с другата прехвърлях новините на смартфона. Бях като обсебена.
	— Какво точно търсеше в новините?
	— Надежда. Но светът беше изпълнен само със смърт, разруха и омраза. Не разбирах как така не съм проумявала това, преди да забременея. Как въобще съм допуснала да родя детето си в този страшен свят?
	Алекс кимна разбиращо. Мотивът на Джесика беше най-разпространеният от всички: алтруизмът. По ред причини тя искрено вярваше, че е по-добре детето й да умре. Този тип психоза най-често се проявяваше, защото майката чувстваше, че не е в състояние да защити адекватно детето си от опасностите, били те реални или въображаеми.
	— Разкажи ми някои от нещата, които те плашеха?
	— Един ден четох за някакви експлозии, за това как цели семейства от третия свят били изтезавани и избити. Върлуваха глад, суша, граждански войни. Все си повтарях, че тези работи се случват в някакви чужди, далечни държави, но после попаднах на материали за автомобилни катастрофи, за деца, намушкали с нож други деца, за това как пребили някакъв мъж до смърт за бутилка вино и осъзнах, че страшното наближава. Вече е дошло твърде близо до нас.
	Джесика се взираше немигащо нейде в далечината, сякаш си припомняше всичките си страхове. Много малко от тях можеха да бъдат преодолени. Алекс се радваше, че не се налага да си прави труд да я лекува от тях — би било загубена работа.
	— И ти какво направи?
	— Взех Джейми до мен на дивана и изведнъж ме обзе неописуемо могъщ порив да го спася; да го защитя от злото, което го заобикаля. Представих си как заспива и вече е в безопасност. Легнах до него, притиснах го с тялото си и затворих очи. За известно време се почувствах напълно спокойна, че съм се погрижила както трябва за детето си.
	— А какво стана после?
	— Мич се прибра по-рано от работа, за да провери как се справям. Той ме избута настрани, грабна Джейми и го закара в болницата.
	— Ти как се почувства? Моля те, бъди искрена — това е от огромна важност за възстановяването ти.
	Джесика затвори очи и мълча толкова дълго, че Алекс се зачуди дали не е заспала, затова я подкани:
	— Моля те, Джесика. Действително искам да ти помогна, но мога да го направя, само ако ми кажеш цялата истина.
	Джесика въздъхна дълбоко, но очите й останаха затворени.
	— Почувствах се разочарована. Джейми дори не се съпротивляваше. Сякаш знаеше какво се опитвам да направя и ме разбираше. Просто щеше да си заспи. Стори ми се толкова правилно…
	Алекс само дето не ахна от удоволствие: толкова лесно щяха да станат нещата!
	— А Мичъл разбра ли те, когато му обясни какво е станало?
	Джесика поклати глава.
	— Нищо не съм му обяснявала. Той вече беше приел, че съм заспала и случайно съм се претърколила върху бебето. Това и казал на лекарите в болницата, но социалните се намесиха и ме подведоха под отговорност за престъпна небрежност!
	Алекс долови искреното учудване в гласа на Джесика. В заблудата на заболяването си тя не можеше проумее как въобще някой е допуснал, че е била небрежна към детето си. Фактът, че беше излъгала и съпруга си, подсказваше, че алтруистичната мотивация все още беше валидна за нея.
	— Съдията се разпореди да започна да посещавам психотерапия и така се озовах тук. Влязох в тон с целия фарс и повтарям думите на Мич, защото явно това е, което всички искат да чуят. Вие сте първият човек, с когото съм напълно искрена.
	— Как се чувстваш сега, когато каза истината? — топло попита Алекс. Доверието беше от голяма важност.
	— По-добре. Всички край мене имат едни и същи физиономии. Дори майка ми се ужасява, като ме види да приближавам детето.
	— Наблюдават те непрекъснато, значи. Прави ли са да постъпват така?
	Джесика се поколеба.
	— Никога не бих сторила нищо, което не е за доброто на сина ми. Никога.
	Алекс долови играта на думи. Да, алтруистичната мотивация определено беше валидна. Терапевтката с усилие се овладя и си наложи да не прибързва.
	Джесика несъмнено желаеше да получи позволение да извърши онова, което смяташе за правилно. Алекс прогони усмивката от лицето си.
	— Чудно е, че само западната цивилизация намира мотивите ти за грешни. В будизма съществува понятието трансмиграция, което твърди, че дете, което е било убито, ще се прероди след това в много по-добри условия.
	Алекс кимна и на лицето й се изписа: „Представи си само!“. Пропусна да обясни обаче, че подобно вярване е било характерно за хора, твърде бедни, за да изхранват собствените си деца и по тази причина развили убеждението, че след насилствена смърт детето им ще се прероди на място, където поне няма да гладува.
	Джесика кимаше с искрен интерес.
	Редно беше Алекс да сигнализира на социалните, че тази жена представлява реална опасност за живота на детето си. Трябваше да ги информира, че Джесика не страда от следродилна депресия. Да им каже, че предписаните на младата майка лекарства не са подходящи за състоянието й.
	Нито едно от тези действия обаче не обслужваше преследваната от нея цел.
	Алекс свали очилата си и се загледа нагоре и малко вляво, сякаш в търсене на спомен, който всъщност отдавна стоеше, отрепетиран и готов, в съзнанието й. Джесика вече не можеше да откъсне очи от терапевтката. Алекс усети как я напушва смях. Сеансът вървеше по възможно най-добрия начин и в стомаха й се надигна вълнение. Може би Джесика беше избраната!
	Тя сведе очи и срещна изпълнения с очакване поглед на младата майка.
	— Знаеш ли, така като се замисля, случаят ти ми напомня за американката Андреа Йейтс. Тя имала страхове, сходни с твоите, само дето смятала, че злото идва от дявола: виждала го непрекъснато. Била дълбоко религиозна и обожавала децата си. Всеки ден умирала от ужас, че дяволът ще ги вземе, а когато пораснат, тя вече няма да бъде в състояние да ги защитава от него. Властите смятали, че е опасно Андреа да остава сама с петте си деца, затова останалите членове от семейството дежурели поред — в къщата винаги имало и още някого. Наблюдавали я непрекъснато — също както твоите хора наблюдават теб. Един ден обаче съпругът на Андреа — също силно религиозен човек — решил, че социалните грешат и решил да повери грижата на семейството си изцяло в ръцете на Бог. Тръгнал за работа, преди да е пристигнал следващият роднина, който да наблюдава Андреа, така че тя веднага се възползвала от възможността. Удавила децата едно по едно във ваната.
	Алекс зачака да види ужаса в изражението на Джесика, но зърна само съсредоточено внимание.
	— По време на процеса Андреа твърдяла, че го е сторила само от обич към децата си, от желание да ги защити. Обществото я осъдило, но аз те оставям да помислиш върху случая и да споделиш с мен разсъжденията си при следващия ни сеанс.
	Като по поръчка в същия момент звънна алармата на часовника.
	— Добре, Джесика, това е всичко за днес — Алекс въздъхна. — Следващият ми сеанс е с едно петгодишно момиченце, обезобразено след нападение от куче — терапевтката поклати глава. — Горкото дете просто си играело в парка.
	Направо й се прииска да снима Джесика: такъв неподправен ужас се беше изписал на лицето на младата жена. Алекс изпрати пациентката си до антрето и отвори входната врата.
	— До другата седмица. Пази се.
	Джесика кимна и излезе.
	Алекс затвори вратата зад гърба й. Надяваше се другата седмица да няма сеанс с Джесика. Смяташе, че още преди това ще види лицето й по новините.


>	Шейсет и едно

	Джесика Рос излезе с неуверена походка от кабинета. Трябваше да се прибере у дома. Джейми имаше нужда от нея. Съседите имаха куче и често го пускаха в двора. То можеше да прескочи оградата и да влезе при детето.
	Тя включи колата на скорост и на ум благодари на Господ, че я прати при Алекс: единственият човек, който разбираше страховете и мъките й. Възможността да се отвори и да бъде напълно искрена с Алекс я пречисти от унищожителното съмнение в правилността на собствените й мотиви, което таеше досега. Не спираше да прехвърля в ума си историята, която й разказа доктор Торн, историята на онази американка, Андреа някоя си. Нямаше време за губене.
	_… когато пораснат, тя вече няма да е в състояние да ги защити…_
	Опасностите дебнеха отвсякъде. Светофарът, на който чакаше в момента, лесно можеше да се повреди и колите от хълма зад нея да се спуснат бързо надолу и да се блъснат в ситроена й. Тъкмо това се беше случило преди две години в Горнал и едно малко момиченце се беше оказало заклещено в смачкан автомобил в продължение на повече от час.
	Зад гърба й свирна клаксон. Беше светнало зелено. Джесика зави наляво и мина край градинския център, който остана от лявата й страна. Две малки момиченца се смееха и се гонеха из паркинга. Лесно можеха да изскочат на платното и някой да ги прегази. Едва миналия месец това се беше случило с един тийнейджър-колоездач точно на същото място.
	Подмина знака за излизане от градската зона, но продължи да кара с четирийсет километра в час — нищо, че от двете й страни имаше само морави. Така, ако някой изскочеше неочаквано пред колата, щеше да има време да спре.
	В огледалото за обратно виждане видя как я догонва колата отзад. Видя грубите знаци, които й правеше раздразненият шофьор, а предният му номер почти докосваше задната й броня. Джесика отново съсредоточи вниманието си върху пътя отпред.
	Предпазливо намали и се изнесе към средата на платното, за да завие надясно към дома си. Колата зад нея свирна с клаксона и изфуча напред: въздушната струя от бързото движение разклати ситроена. Джесика хвърли поглед към таблото. Да му се не види, беше забравила десния мигач.
	Подмина жена, която буташе бебешка количка. За дясната дръжка на количката беше вързана каишката на кафяв лабрадор. За лявата дръжка се държеше друго, по-голямо детенце. Кучето беше от вътрешната страна, откъм стените на сградите, а детето — откъм уличното платно. Във всеки един момент кучето можеше да зърне котка и да повлече цялото семейство след себе си. Как е възможно хората да не виждат тези неща? Дори разходката в парка беше изпълнена с опасности.
	_Петгодишно момиченце… обезобразено… нападение от куче._
	Джесика паркира пред малкия форд на сестра си и въздъхна облекчено. Момиченцето с обезобразеното личице я беше преследвало по целия път до тук.
	Вдигна очи, погледна дома си и разбра какво трябва да направи. Срещата с Алекс само беше прояснила онова, което Джесика отдавна вече знаеше.
	— Здравей, сестричке, върнах се! — извика тя от антрето. До ушите й веднага долетя плачът на Джейми.
	Джесика потисна порива веднага да се втурне, да грабне детето си и да го защити. Трябваше да действа внимателно, за да свърши всичко както трябва. Това беше единствената й възможност.
	Ема обикаляше из хола и люлееше бебето на ръце.
	— Беше така през цялото време. Не мога да го успокоя.
	Джесика положи усилие, усмихна се широко на сестра си и пристъпи с протегнати ръце.
	— Дай аз да го взема.
	Прегърна детето си и усети как Джейми се отпусна в обятията й. Спокоен. Той разбираше.
	Джесика не пропусна да забележи облекчението, което се мерна за миг на лицето на сестра й. Ненавиждаше това, че всички я смятаха за способна да нарани детето си, при положение че тя искаше само да го защити. Всяка нейна ласка към Джейми се посрещаше със затворническо кимане и шушукане по ъглите.
	— Как мина? — попита Ема и се отпусна на дивана.
	Джесика кимна.
	— Много ми помага да разговарям с Алекс. Вече се чувствам много по-добре — тя погали косичката на сина си. — Нали съм по-добре, мушмороче?
	Продължи да крачи из стаята и да полюлява малкото телце в прегръдките си.
	— Никога не бих му сторила зло, Ема — рече и прониза сестра си с ясен и — както се надяваше — разумен поглед.
	Ема преглътна.
	— Знам, Джес.
	Джесика смекчи погледа си.
	— Виж, и той разбира, че никога няма да го нараня. Нали, ангелче?
	Джейми изгука в отговор. Ема се засмя.
	От люлеенето очичките на Джейми лека-полека се затвориха. Джесика го целуна по главичката и го остави в кошчето му.
	_… преди да е дошъл следващият роднина… възползвала се от възможността._
	Обърна се към сестра си. Време беше Ема да си върви.
	— Ето, Джейми ще подремне, а аз ще ида да си взема една хубава вана. Ако искаш, можеш да поседиш с него и да ме почакаш.
	Видя как очите на Ема се стрелнаха към часовника над камината. Сестра й имаше три деца и много недовършени задачи.
	— Мама ще дойде след двайсет минути, Ем. Всичко е наред.
	Ема я погледна със съмнение.
	Джесика й се усмихна окуражително.
	— Добре съм, Ема, наистина. Чувствам се значително по-добре.
	Ема отмести поглед.
	— Няма проблем. Ще почакам още малко, докато той заспи както трябва.
	Джесика сви рамене и тръгна нагоре по стълбите, като от все сърце искаше сестра й просто да си тръгне. Времето изтичаше. Почти беше стигнала до горния етаж, когато чу отдолу името си.
	— Кажи, Ем?
	Обърна се и видя как сестра й посяга за якето си.
	— Права си. Всичко ще е наред. Имам ти доверие.
	Джесика се върна при сестра си и я прегърна. Тръгваше си най-сетне!
	— Наистина съм добре, Ем. Не се тревожи.
	После отвори входната врата да изпрати гостенката.
	На прага Ема се обърна:
	— Сигурна ли си?
	Джесика я прегърна за последен път и кимна.
	— Всичко ще бъде наред. Искам само доброто на Джейми.
	Ема тръгна бавно към колата си, явно изпълнена със съмнение дали е взела правилното решение, но Джесика отново й се усмихна окуражително и широко. Ако Ема се опиташе да звънне на майка им, тя нямаше да вдигне, защото вероятно шофираше на път за насам. Обадеше ли се на Мич, на него щяха да му трябват минимум двайсет минути да се прибере.
	Сестра й потегли, Джесика й махна за последно и затвори вратата.
	Щом се върна в хола, я обзе пълно и отдавна очаквано спокойствие. Звукът на телевизора сякаш заглъхна и се стопи.
	След сеанса с Алекс вече беше сигурна, че е била права през цялото време. Отначало се беше усъмнила в мислите и чувствата си, защото всички около нея реагираха отрицателно и се наложи да се примири и да се преструва пред тях. А се оказваше, че е била права.
	Разговорът с Алекс не само й даде увереност в собствените й убеждения, но и препотвърди правотата й. Вече не се чувстваше виновна за мислите си. Чувстваше се окрилена, уверена, че правото е на нейна страна.
	— Ела при мама, миличък — изгука тя и взе детето от кошчето.
	Спящото бебе се изви в ръцете й, после се сгуши до гърдите й: на сигурно място.
	Джесика избра един остър нож от чекмеджето в кухнята и пак се заизкачва по стълбите. Сложи внимателно бебето на голямото легло, което деляха с Мич.
	Влезе в банята до спалнята, нагласи ножа на ръба на ваната и пусна едновременно и топлата, и студената вода, за да я напълни по-бързо. Синът й нямаше да я чака дълго.
	Отиде до стаята на Джейми и внимателно се зае да избере дрешките му: спря се на бялото гащеризонче със сините динозавърчета — то й беше любимото.
	Върна се в банята, спря водата, съблече се бързо и облече бялата си хавлия.
	Обратно в спалнята, Джесика се загледа в сина си: бебето беше будно и заинтригувано от новото място. Малките му ръчички сграбчваха кувертюрата на леглото. Усети как я изпълва гордост.
	Пристъпи до прозореца на спалнята и се загледа към света, който допускаше опасностите да приближават все повече и повече до дома й. Удовлетворено дръпна щорите и остави страшното отвън. Пълзящото, невидимо зло, което никога нямаше да успее да се добере до детето й.
	Атмосферата в сумрачната стая й се стори задушевна и напълно безопасна.
	Джесика се усмихна на бебето и съблече бялото му боди. Джейми зарита с крачета, докато му сменяха памперса, а после майка му го облече в гащеризончето с динозаврите.
	Ето: сега момченцето й беше в безопасност. Никога не му се беше случвало нищо лошо, нямаше да му се случи и сега. Като майка, Джесика беше длъжна да го защитава. И тя щеше да стори точно това.
	_Дете, което е било убито, се преражда в много по-добри условия._
	В едно друго време светът вече няма да е пълен с жестокости и насилие. Децата ще са свободни да растат без страх и вечни опасения. В другия живот синът й щеше да е в безопасност.
	Джесика се взря в очите на момченцето си и посегна съм възглавницата.
	Джейми изгука и заразмаха ръчички и крачета: щастлив и развълнуван.
	— Обичам те до болка, миличък. Знам, че разбираш, че трябва да те защитя от този свят. Не мога да допусна да пострадаш, нито да бъдеш наранен. Опасностите са на всяка крачка, а аз трябва да те пазя. Знам, че и ти чувстваш същото, нали, миличък?
	Бебето изписка от радост и Джесика разбра вън от всякакво съмнение, че прави най-доброто, не, единственото възможно, за да защити детето си.
	Наведе се над него и обсипа с целувки бузките, челцето и нослето му.
	— Скоро пак ще сме заедно, милото ми, сладкото ми ангелче.
	После взе възглавницата и покри с нея личицето на сина си.


>	Шейсет и две

	Мамка му, помисли си Ким, когато видя Джесика Рос да спуска щорите на спалнята. Нещо не беше наред. Тъкмо беше пристигнала пред кабинета на Алекс, за да я поразпита за записаните от Дъги разговори, когато видя Джесика да излиза от сградата. Ким не знаеше нищо за проблемите на това момиче, но беше сигурна, че пациентът не бива да излиза от кабинета на психотерапевта си с такъв вид, сякаш дяволът го гони по петите.
	Невротичното шофиране на Джесика и изражението й, когато прегърна за довиждане непознатата жена, която излезе от дома й, само засилиха тревогата, надигнала се в гърдите на Ким. А от тържествено-спокойното лице на Джесика, изправена на прозореца на спалнята, кръвта на инспекторката направо се смръзна.
	Докато наблюдаваше къщата, не беше доловила друго движение и сега прецени, че младата майка е сама с детето.
	Преглътна и усети как пулсът й се ускорява. Не знаеше на какво става свидетел в момента, но не се съмняваше, че с излизането си от кабинета на Алекс Джесика беше взела някакво важно решение.
	Господи, на кого да се обади… На Брайънт? И какво ще му каже? _Една жена стои на прозореца на спалнята си и изглежда напълно удовлетворена и спокойна?_ Брайънт вече разполагаше с достатъчно доказателства, за да вкара Ким директно в лудницата и тя нямаше намерение да му предоставя още.
	Да звънне на социалните? Те знаеха историята на Джесика, но едва ли отговаряха на анонимни повиквания. Ако Ким се представеше за загрижена гражданка, щяха да я посъветват да се обърне към полицията: иронията на подобен сценарий не й убягна. Но не можеше просто да виси тук! Нещо определено не беше наред.
	— Мамка му! — изруга инспекторката, разбрала, че няма кой да й помогне. Отвори вратата на фолксвагена, тичешком пресече улицата, дотича до входната на врата на семейство Рос и едновременно натисна звънеца и заблъска по нея. Ако Джесика отвореше и попиташе какво, за Бога, става, Ким все щеше да си изфантазира някаква причина за безумното си поведение.
	Бутна капака на пощенската кутия, за да види дали домакинята идва да отвори, но в къщата се стелеше такава страшна тишина, че инспекторката цялата изстина. Никакъв звук — нито от детето, нито от майката. Защо, да му се не види, не идваше да отвори?
	Ким изтича отстрани на къщата и опита вратата към задния двор. Заключено. Хвърли поглед наоколо и забеляза ръчна количка, цялата обрасла в плевели. Избута я до вратата, стъпи на нея и се прехвърли в двора. Страничните прозорци бяха до един затворени, а през тях в къщата не се виждаше жива душа.
	Ким изтича отзад и бутна вратата на френския прозорец. Заключено. Обзело я беше странното усещане, че трябва да бърза. Огледа задния двор и посегна към оставената наблизо лопата. Замахна с всички сили и я стовари върху широкото стъкло. При втория удар то се пръсна на парчета. Те се разхвърчаха наоколо, а две се забиха в дясната й длан. Без да обръща внимание на болката, инспекторката дръпна ръкава си, покри с него юмрука си и натроши прозореца така, че да си направи отвор, достатъчно голям, за да се промъкне.
	Ако в момента най-зловещото занимание на Джесика беше да си взема душ, то Ким щеше да си има сериозни проблеми. Искрено се надяваше да се окаже точно така!
	Прекоси тичешком кухнята и отиде до предната част на къщата, като пътьом едва не се спъна в пръснатите по килима играчки. Качи стълбите, като вземаше по две стъпала наведнъж, а кръвта бучеше в ушите й. На горната площадка я посрещна затворена врата.
	Ким нахълта и се закова на място: трябваше й секунда, за да проумее какво вижда.
	Джесика, само по хавлия, стоеше изправена и гледаше към нещо на леглото, а в отпуснатата си ръка държеше възглавница.
	Мъничкото, облечено в гащеризонче на динозавърчета телце лежеше и се взираше с невиждащи очички към тавана.
	Джесика кимна и се усмихна спокойно.
	— Той вече е в безопасност.
	Ким си спомни едни други очички, загледани нагоре: прекрасни, но мъртви, съвършени като на кукла. В мига, в който последният дъх напусна тялото на братчето й, тя не знаеше какво да стори. Само седеше до него, разтърсваше го и го молеше да се върне при нея. Опита всичко, но не успя да го спаси. Притиснала телцето му до своето, почувства как последната топлина си отиде, и чак тогава внимателно затвори очите му и го остави да отлети на небето.
	Ким рязко се върна към действителността. Трябваше й линейка, но нямаше време да звъни и да обяснява.
	Хвърли се към прозореца, отвори го рязко и изкрещя навън с всички сили. Трима души на улицата я чуха и се обърнаха.
	— Викнете линейка, мъртво дете! — обърна се на пети и силно блъсна Джесика настрани. Жената залитна, но не реагира, сякаш хипнотизирана.
	Ким откъсна съзнанието си от заобикалящото и овладя треперенето на ръцете си. Изтри кръвта от порязана си длан в якето и притисна два пръста до шията на бебето, за да се увери още веднъж в това, което вече знаеше. Беше мъртво. Но Ким не можеше да се предаде. Нямаше да се предаде.
	Коленичи до леглото, пое дълбоко въздух, покри устата и нослето на бебето с устни и издиша внимателно в дробовете му. Видя как гърдичките му насилствено се повдигнаха и изчака да се спуснат, преди да повтори процедурата още четири пъти. После притисна два пръста до гръдната му кост и натисна силно, докато тя потъна докъм една трета от разстоянието до гръбчето. Повтори движението трийсет пъти и притисна ухо до устичката на детето. Нищо.
	Спря, вдиша уста в уста още два пъти, борейки се с принудителното безсилие на нежните движения. Ако ставаше дума за възрастен, щеше да прилага повече сила.
	— Хайде! — прошепна, докато правеше отново сърдечен масаж.
	Не можеше да прецени колко време беше минало, но в далечината се дочу вой на сирени.
	— Хайде, душице, ще се справиш!
	Вдиша уста в уста още два пъти и впи поглед в гърдичките на бебето, които несъмнено се повдигаха и спускаха вече сами. Животът се върна в очичките на Джейми и той тихичко проплака. Най-сладкият звук, който Ким беше чувала през целия си живот.
	Звукът сякаш наелектризира Джесика, която се сепна от транса си и пристъпи до леглото.
	— Стой далеч от него, мамка ти! — изръмжа Ким и обви закрилнически ръце около бебето. Кръвта от ранената й ръка попиваше в чаршафите.
	Джесика застина и се вторачи в детето. На лицето й беше изписано объркване. Ким не знаеше дали то се дължи на собствените й действия, с цел да убие детето или на удивлението от факта, че то е още живо.
	Ким чу трясъка на разбитата входна врата, последват от трополенето на ботуши по стълбите. Облекчението я заля като вълна. Нямаше още дълго да издържи да стои в една стая с тази майка.
	Един парамедик и един непознат полицай влязоха в спалнята. Парамедикът заобиколи Ким и се зае с детето, което дишаше само.
	— Кръвта е моя — обясни Ким и се дръпна настрани.
	Полицаят се втренчи в Джесика, притиснала възглавницата до гърдите си. После погледна към Ким, за да потвърди най-страшното си опасение. Инспекторката кимна утвърдително.
	— Инспекторе?
	Ким махна с ръка: въпросите после.
	— По-късно ще напиша пълен доклад. Сега трябва да знаете, че майката на това дете е много болна и, когато влязох тук, държеше възглавницата над детето си.
	— Социалните ще ни посрещнат в болницата. А вие защо сте…
	— Не сега, полицай — прекъсна го Ким; адреналинът й беше спаднал до нормалните си нива и изведнъж тя почувства страшна умора.
	Парамедикът срещна погледа й.
	— Пулсът е слаб, но стабилен — очите му се преместиха върху ранената й длан. — Дайте да погледна…
	— Нищо ми няма! — сряза го Ким и мушна ръка в джоба на якето си.
	После погледна детето за последен път, обърна се и напусна къщата.
	Изобщо не се съмняваше, че Алекс е манипулирала Джесика и я е насърчила да извърши тази жестокост, точно както беше сторила с Рут, с Бари и дори с Шейн.
	Достатъчно. Алекс трябваше да бъде спряна. На всяка цена.


>	Шейсет и три

	— Ще ме изслушате ли, сър? — замоли се Ким.
	Уди стовари юмрук върху бюрото. Ким с удоволствие би изразила раздразнените си по същия начин, но превързаната ръка не й позволяваше.
	— Не, Стоун, нямам такова намерение! Достатъчно време изгуби да се занимаваш с тази жена, а не си намерила и едно-едничко доказателство, че тя е извършила каквото и да било престъпление!
	— Имаме тетрадките. Дъги е записал всяка дума…
	— И ще свидетелства в съда, за да го потвърди, така ли? — изфуча началникът и я прониза с поглед.
	Мобилният на Ким звънна в джоба й. Нито тя, нито Уди му обърнаха внимание.
	— Тя нанася вреди, повярвайте ми! Не пряко, а като манипулира пациентите си да вършат престъпления. Рут Уилис… — Убила е Алан Харис за отмъщение.
	— И Джесика е била манипулирана…
	— Ставаш смешна. Джесика Рос е сериозно болна. Не можеш да бъдеш сигурна, че поведението й има нещо общо с психотерапевтката.
	Ким се зачуди дали ще успее да довърши и едно свое изречение в този разговор.
	Мобилният й телефон издаде кратък звън: гласовата поща. Гневът на Уди нарасна с още една степен.
	— Сигурна съм, че използва пациентите си за някакъв експеримент…
	— Подобно твърдение звучи нелепо в моя кабинет, а в съда ще бъде направо пълен абсурд.
	Телефонът издаде сигнал за получено съобщение и лицето на Уди потъмня като буреносен облак.
	— Стоун, вече пратих хората от екипа ти да се прибират у дома, предлагам и ти да направиш същото. Повече няма да обсъждаме въпроса за Александра Торн.
	Ким се изправи и телефонът й отново зазвъня.
	— И, за Бога, отговори на проклетия си телефон!
	Изругаеше ли шефът, значи положението ставаше взривоопасно. Още едно изречение и щеше да сложи край на кариерата си в полицията. Трябваше да остави нещата така. Засега.
	Докато затвори вратата на началническия кабинет зад гърба си, телефонът отново спря да звъни.
	Двете пропуснати повиквания бяха от Дейвид Хардуик.
	Ким веднага отвори есемеса.
	Очите й пробягаха набързо по първото изречение.
C>
	ПРОЩАВАЙ, ЧЕ ТЕ ПРИТЕСНЯВАМ.
C$
	Но второто прикова вниманието й:
C>
	НО ДЪГИ ИЗЛЕЗЕ И ОЩЕ НЕ СЕ Е ВЪРНАЛ.
C$
	Ким натисна бутона за набиране и заслиза по стълбите. Дейвид вдигна на второто позвъняване.
	— Благодаря, че се обаждаш…
	— Колко време закъснява? — прекъсна го Ким и бутна с рамо входната врата на участъка.
	— С двайсет минути, но той никога не закъснява…
	— Смяташ, че е Алекс? — попита инспекторката, преглъщайки надигналото се притеснение.
	— След онова, което прочетохме в тетрадките му? Не знам, просто не знам — искрено отговори Дейвид.
	— Но тя не знае за тетрадките — напомни му Ким. Така и не беше разговаряла с терапевтката за тях. Беше твърде заета да преследва Джесика Рос.
	— Може и да е разбрала — призна Дейвид.
	На Ким й се зави свят. О, не.
	— След като ти си тръгна оня ден, хванах Малкълм да подслушва на вратата.
	— Мамка му — изруга Ким и прекъсна разговора.


>	Шейсет и четири

	Ким запали двигателя на мотора и обви длан около скоростите. Болката прониза пръстите й и плъзна нагоре до рамото й. Тя не й обърна внимание, само нагласи внимателно дланта си на ръкохватката така, че безопасната игла в края на бинта да не притиска директно раната й.
	След като си взе якето и ключовете за мотоциклета, тя звънна пак на Дейвид и узна, че Дъги обикновено се разхожда край канала от Недъртън до Брайърли Хил, откъдето се връщаше обратно у дома, като минаваше край един рибен ресторант в Куери Банк, където го черпели с пържени картофки.
	Разбраха се Дейвид да тръгне от Недъртън, а Ким — от Брайърли Хил и да се срещнат на средата на пътя.
	Думите на Дейвид бяха успокоителни: навярно се безпокояха напразно. Тонът му обаче твърдеше точно обратното.
	И двамата знаеха, че ако Алекс докопа Дъги, нещата щяха да свършат много зле. Терапевтката не обичаше излишни свидетели, а Дъги беше и напълно неконтролируем.
	Ким зави на светофара в началото на Торнс Роуд и изтри влагата от визьора на каската.
	Сняг вече нямаше да има, но днешният мартенски дъжд беше преминал в сива суграшица.
	Ким подмина ярките светлини на мола в Мери Хил. Мостът, който й беше описал Дейвид, започваше от обширния терен на търговския център със седемте му многоетажни кули.
	Инспекторката спря мотора в една тревна площ. Пъхна ръкавиците в каската, а нея закопча за седлото.
	Заобиколи мотоциклета и заслиза по наклона, водещ към алеята по дължината на канала. Пътеката беше осеяна с боклуци — изхвърлени памперси и смачкани пликове от храна за вкъщи.
	Всяка крачка я отдалечаваше от светлината на самотната улична лампа горе. Кракът й улучи спукана футболна топка и Ким се препъна. Залитна, протегна ръка да запази равновесие и ожули пръстите си в нещо.
	Изруга тихо и продължи надолу в тъмното. Шумът от улицата над главата й зловещо заглъхна.
	Имаше видимост на още пет метра напред, а после следваше пълна тъмнина. Нямаше представа колко дълъг беше тъмният участък. Ким продължи и навлезе в непрогледната чернота. Скоро вече не различаваше къде свършва алеята и къде започва каналът.
	Движеше се бавно, като от време на време някой шум откъм водата я караше да трепва. Предположи, че сигурно са плъхове.
	Извади мобилния си и го насочи към краката си. Не можеше да стане по-тъмно: вече нямаше значение дали очите й са отворени или не. Светна с фенерчето на телефона: така поне виждаше къде да стъпва.
	Продължи напред и усети, че настилката под краката й се променя. Протегна лявата си ръка и напипа до себе си хлъзгави от влагата тухли. Беше стигнала до тунел. Вонята на урина я блъсна, но зад нея се долавяше друга, по-зловеща и гадна смрад.
	Поредната самотна улична лампа на моста осветяваше изхода на тунела. Там зееше отворен контейнер за боклук, в който се виждаше изхвърлено разложено месо. Нещо дребно претича, подплашено от лъча на фенерчето. Ким покри носа си с ръка и побърза да отмине.
	И отново потъна в пълен мрак.
	Алекс я беше вкарала в поредната игра на котка и мишка и точно в момента Ким се чувстваше в ролята на мишката.
	— Дъги, къде си?


>	Шейсет и пет

	Досън въздъхна дълбоко и облегна глава на стената.
	Стейси продължи да крачи напред-назад. Беше изчела по десет пъти всички закачени в чакалнята постери и вече знаеше наизуст симптомите на петнайсетина болести.
	Вратата към отделението се отвори. Стейси се закова на място, а Досън вдигна глава с надежда. Чакаха вече повече от четири часа.
	Медицинската сестра им кимна.
	— Вече може да влезете при него. Още е слаб и нестабилен, но е жив. Не се заседявайте много.
	Стейси кимна, а Досън се надигна от стола.
	— Мътните да те вземат, Чарли, здраво ни изплаши! — рече следователят, щом влязоха в болничната стая.
	Стейси се изненада от вида на Чарли Кук. Вероятно болезнената пълнота му беше спасила живота. Самоубийството с аспирин зависеше от достатъчното погълнато количество на единица живо тегло. А Кук тежеше доста.
	Цветът на кожата му не беше като на жив човек. Кръвта се беше отдръпнала до капка от лицето му. Но сега си личеше колко млад е всъщност — Стейси не го беше забелязала в началото: навярно скоро беше прехвърлил трийсет и петте.
	— Какво те прихвана, Чарли? — попита Досън и се настани до леглото на болния. Стейси приседна на перваза на прозореца.
	— Не издържах вече.
	— Има ли нещо, което искаш да ни кажеш, приятел? — попита Кевин.
	— Не знам какво имаш предвид.
	— Стига де, Чарли. Очевидно става нещо. Има някаква конкретна причина, поради която да искаш да умреш. Просто ни я кажи и ние ще ти помогнем. Ще се освободиш от това бреме и ще ти олекне.
	Стейси видя как мъжът преглътна и поклати глава.
	— Чарли, знаем, че си бил ти, приятел. Бил си в мазето с онези момиченца, нали? Гледал си, докато баща им…
	— Не — болният затвори очи. — Не съм аз. Заклевам се.
	Досън се приведе към него и сниши глас:
	— О, Чарли, стига си ни лъгал, а? Знаем, че читателският клуб е за прикритие. Ти дори не четеш книгите.
	Най-сетне под бледата кожа пропълзя червенина.
	— Невинаги ми стига времето…
	— Едва се държеше на крака, докато говорихме в магазина. Повярвай ми, Чарли, ще се почувстваш по-добре, като си признаеш. Знаем, че завчера посети младежкия клуб. Само те имаха сбирка онази вечер. Какво правиш в група с дванайсетгодишни момиченца, ако…
	— Не ходих в младежкия клуб — промълви мъжът и отново затвори очи.
	— Проверихме, Чарли. Нямаше друго…
	— Има и събирания, които не се обявяват на таблото.
	Стейси се досети първа.
	— Анонимните алкохолици — продума тихо тя.
	Досън се обърна пак към Чарли.
	— Алкохолик ли си?
	Настъпи безкрайна пауза. От ъгълчето на окото на пълния мъж бликна сълза и той бавно поклати отрицателно глава.
	Досън погледна Стейси, но тя сви рамене.
	— Казвам им, че съм — призна тихичко Чарли.
	Стейси пристъпи към него.
	— Защото те не връщат никого.
	— Ходиш на сбирките на Анонимните алкохолици, за да бъдеш сред хора? — невярващо попита Кевин.
	Чарли кимна едва забележимо, готов да потъне в земята от срам.
	— А читателският клуб? И той ли е заради същото? Просто да има с кого да се срещаш и да разменяш по някоя приказка?
	— Идват различни хора, с различни професии. Всички имат какво да разкажат. Аз повече си мълча и слушам.
	Досън се отпусна унило на стола. Наистина се беше надявал, че са хванали виновника, а той се оказа просто един отчаяно стеснителен и самотен мъж, който, като удавник за сламка, се е хващал за всяка възможност да се сприятели.
	— А аспирина защо, защо точно сега? — не можа да се сдържи Стейси.
	Мъжът сви рамене.
	— Почнахте да задавате въпроси и читателският клуб така или иначе щеше да се разпадне. А пък на сбирките все пак се виждах с хора…
	— Трябва ти жена, приятел — заяви Досън и се изправи.
	Чарли се усмихна, но усмивката беше още по-отчаяна.
	— С моя външен вид?
	Стейси вече беше на вратата. Нямаха повече работа тук. Чарли Кук не беше техният човек.
	Досън обаче се задържа още миг до леглото.
	— Знаеш ли фитнеса в Дъдли?
	Чарли поклати отрицателно глава.
	— Подминаваш покрития пазар и още малко нагоре по същата улица. В понеделник и сряда вечер почти винаги съм там. Отбий се и ще измислим нещо.
	Стейси излезе от стаята и Досън я последва.
	Тя се обърна да го погледне и поклати глава.
	— Защо ми се усмихваш, Стейс?
	— Просто така, Кев. Просто така.
	Досън сви рамене и бръкна в джоба си.
	— Видя ли си телефона?
	Стейси извади мобилния си и сбърчи чело.
	— Нещо от шефа?
	Тя поклати глава.
	Двамата се спогледаха. Не се бяха чували с началничката си от часове. А това никога, ама никога не се беше случвало преди.
	Без да кажат и дума повече, двамата следователи поеха към участъка.


>	Шейсет и шест

	Алекс се усмихна бодро на Дъги. Лесно го намери. Дейвид много пъти й беше разказвал за разходките на кретенчето. Здраво привързан към навиците си, малкият не променяше маршрута си.
	„Делф Локс“ представляваше редица от осем шлюза, които свързваха каналите на Дъдли и Стауърбридж. Всеки шлюз беше двайсет метра широк и двайсет и пет метра дълбок. Какво по-подходящо място за Дъги да срещне смъртта си, предвид безбройните часове, които беше прекарал в разходки край канала.
	Първото обаждане я стъписа, не на последно място и поради изненадващия факт, че Малкълм имаше номера й. Сега обаче беше доволна, че се е сдобил с него. След сеанса с Джесика намери на мобилния си седем пропуснати повиквания и само от любопитство набра номера обратно.
	Отначало не повярва. Нямаше начин ломотещият дръвник Дъги да се окаже с ум като бръснач, но Малкълм продължи да говори и Алекс го изслуша.
	Най-напред се ядоса на себе си. Като последна глупачка беше отписала Дъги, приемайки, че той се интересува толкова силно от нея само защото я харесва. Скоро обаче си даде сметка, че момчето е проблем, който лесно може да бъде решен, и гневът й се стопи до леко раздразнение.
	Когато я видя край канала, Дъги най-напред се учуди, но после се поуспокои, защото Алекс го увери, че Ким иска да говори с него. Това беше и причината все още да не е побягнал.
	Алекс със задоволство видя как момчето неспокойно се огледа първо наляво, после надясно.
	— О, Дъги, нима ми повярва?
	Алекс светна с фенерчето си право в лицето му. В лъча светлина се мяркаха капките на суграшицата. Момчето заслони очи с ръка.
	Алекс се усмихна.
	— Ах, ти, смешен глупак такъв. Сега животът ти ще се промени. Не се страхувай. За пръв път ще получиш възможност да бъдеш полезен. Да, съществуването ти е безсмислено и ненужно, но чрез теб ще изпратя послание на скъпата ти Ким.
	Тя буквално изплю името на инспекторката в лицето на Дъги и поклати глава.
	— Тъкмо бях решила, че си пълен дебил, а ти така да вземеш да ме изненадаш, Дъги. Не обичам изненадите.
	Тя пристъпи крачка към него, без да изпуска фенерчето. Лъчът му се плъзна надолу по тялото на момчето и Алекс се изсмя високо. Задържа светлината на височината на слабините му.
	— О, Дъги, подмокрил си се! Не те ли е срам, жалка работа!
	Неудобството и страхът му я изпълниха с радост и задоволство.
	— Колко по-добре щеше да бъде, освен умствено изостанал да се беше оказал и неграмотен.
	Тя отново светна с фенерчето в лицето му. Както винаги, главата му беше леко наклонена и очите му гледаха нагоре и малко вляво. Устните му се движеха, сякаш да изрекат нещо, но, доколкото беше известно на Алекс, момчето никога не беше говорило.
	Ръцете му също се движеха неспокойно, сякаш се канеше да закърши пръсти.
	Алекс го улови за лакътя и го побутна към ръба на канала.
	Той почти не се възпротиви, но тя усети как цялото му тяло трепери.
	Стига да поискаше, Дъги лесно можеше да я надвие физически, но, подобно на кротка немска овчарка, той не разбираше, че е по-едър и силен от противника си. В съзнанието на момчето Алекс беше по-силната и той въобще не си даде труд да се съпротивлява.
	Чакълът под стъпалата му заскърца: Дъги се опитваше да остане неподвижен. За Алекс не представляваше никаква трудност да го премести: все едно че буташе чувал с боклук.
	— О, стига де, Дъги, не ми създавай проблеми! — рече тя и го изтика досами ръба на шлюза.
	Светна с фенерчето надолу към водата. От устните на момчето се откъсна кратък вик. Алекс прецени, че до плискащата се в стените на канала вода има не по-малко от десет метра.
	С усмивка тя сложи длан на гърба на Дъги.
	Бутна го леко и той падна напред.


>	Шейсет и седем

	Ким чу плясък в далечината. Досега от канала бяха долитали какви ли не шумове, но нищо толкова силно и рязко.
	Тя се закова на място и се заслуша, но чуваше само пулсиращата в ушите си кръв.
	Закрачи бързо напред. До уговорената среща с Дейвид оставаха още поне три километра, което означаваше, че засега може да разчита единствено на себе си.
	Нямаше време да обмисля стратегии. Трябваше веднага разбере кой или какво беше издало този плясък.
	Ким изскочи иззад лекия завой, който алеята правеше, и пред очите й изникна човешка фигура, надвесена над водата, насочила фенерче надолу към шлюза.
	Ако досега инспекторката все още хранеше съмнения на какво е способна Алекс Торн, в този момент тези съмнения се изпариха. Ненормалницата беше блъснала Дъги във водата. Ким чу пляскане отдолу — момчето се бореше за живота си. Ако скочеше при него, за да го спаси, Алекс щеше да има достатъчно време да избяга, Ким знаеше, че си има работа не с какъв да е престъпник.
	Ако Алекс Торн изчезнеше, никога нямаше да я намерят. Набързо прецени разстоянието до Алекс — петнайсет метра. Трябваше да действа бързо, за да се възползва максимално от елемента на изненадата. Знаеше как трябва да постъпи.
	Бързо съблече якето си и го пусна на земята. Ботушите си останаха на краката й — нямаше време да ги събува. Пляскането откъм канала ставаше все по-слабо.
	Ким пое дълбоко въздух, преброи до три и се втурна напред.
	Не изпускаше от поглед Алекс. Не виждаше лицето й, но се досещаше, че на него е изписан шок. Чудесно: беше отвлякла вниманието й достатъчно, за да я забави.
	Още три метра, още метър и — бам! Инспекторката блъсна Алекс в канала.


>	Шейсет и осем

	Брайънт седеше срещу Робин Паркс и го наблюдаваше. Не бързаше да преценява хората, не се доверяваше и на интуицията си. Оставяше всичко това на началничката. Ако се случеше да не хареса някого от първия момент, се стараеше все пак да му гласува доверие и да му даде време, за да го прецени по-добре.
	Мъжът срещу него седеше отпуснат назад, отлепил предните два крака на стола от пода. Десният му глезен почиваше върху лявото му коляно. Носеше тъмни дънки и пуловер с шпиц деколте.
	— Благодаря ви, че се съгласихте да разговаряме, господин Паркс.
	Мъжът разтвори великодушно ръце.
	— Готов съм на всичко, за да помогна.
	Брайънт долови подигравателния тон, но положи съзнателно усилие да не реагира.
	— С главен инспектор Стоун ви посетихме…
	— Главен инспектор? Този булдог? Не знам как я пускате без намордник.
	Брайънт сам ритна глезена си под масата. Разговорът не тръгваше добре.
	— При последното ни посещение ви уведомихме, че в хода на разследването се установи присъствието на втори човек в мазето на зет ви при поне един от случаите на насилие над децата.
	— Да, май споменахте нещо такова, докато тормозехте сестра ми.
	Паркс се залюля напред-назад на стола.
	— Имате ли някаква представа кой може да е бил този човек, господин Паркс?
	— Честно казано, не смятам, че такъв човек изобщо съществува. Смятам, че той е измислица, която вашата шефка-булдог е съчинила, за да продължи да превръща живота на Уенди в ад.
	— И защо й е на инспектор Стоун да прави нещо подобно, господин Паркс?
	Мамка му, не трябваше да му се връзва!
	Робин Паркс се приведе напред.
	— Защото е една самотна, огорчена жена, която очевидно съжалява, че не се е родила мъж, и излива раздразнението си от този факт върху невинни хора. Ето защо.
	Мъжът отново се залюля напред-назад, очевидно безкрайно доволен от себе си.
	— Това си е ваше мнение, господин Паркс — рече Брайънт, като се стараеше гласът му да остане спокоен.
	— Няма как и вие да не сте съгласен! Шефката ви е груба, противна…
	— И явно запомняща се, защото, откак сме седнали, не сте спрели да говорите за нея.
	Полюляването на стола спря, но Брайънт натисна отново:
	— Господин Паркс, разполагаме с материал за ДНК анализ, както и с един косъм. Нито едното, нито другото принадлежат на Ленард Дън.
	Предните крака на стола стъпиха окончателно на пода.
	— Нима?
	Брайънт кимна и продължи, вече за протокола:
	— Да. Както знаете, Дейзи потвърди, че познава мъжа, който е присъствал в мазето. Вие от своя страна бихте ли могли да ни помогнете с някаква информация по въпроса?
	Настроението в стаята се беше променило напълно.
	— Аз лично съм бил в мазето…
	— Ако сте склонен да ни дадете ДНК проба за анализ, то аз мога веднага…
	— Няма начин! Нали ви знам как действате. Ако й се беше отворила и най-малката възможност, шефката ви досега щеше да е натопила сестра ми!
	Робин Паркс бутна стола назад и се изправи.
	— Да ви напомням ли, че съм тук доброволно?
	Брайънт кимна мълчаливо. Нямаше нужда да се повтарят очевидни неща.
	— Предвид посоката, която взема разговорът ни, смятам да си вървя.
	Брайънт също стана.
	— Моля ви, господин Паркс. В края на краищата става дума за племенничките ви. Знам, че обичате сестра си, но ви моля да си спомните, че не тя е жертвата. Не допускайте гнева, който изпитвате към началничката ми, да пречи на разследването.
	Сержантът шокиран видя как очите на Паркс блеснаха от ярост.
	— Как не разбирате? _Трябва_ да насоча гнева си към някого! Това е моето семейство и аз обичам момичетата като мои собствени дъщери! Живота си бих дал, за да ги защитя. Все още ми е трудно да повярвам, че не съм забелязал навреме какви ги върши проклетият ми зет, но категорично отказвам да повярвам, че е бил замесен и втори човек. _Това_ вече щях да го разбера.
	— Господин Паркс, разбирам ви…
	— Как ли пък не! — изплю Паркс и изхвърча от стаята.
	Брайънт се отпусна на стола. Нима Паркс наистина щеше да допусне егото му да попречи на разследването? Не можеше да се примири с мисълта, че не е разбрал за насилието над племенничките си, но не можеше и да продължава спора при наличието на доказателства. Дали наистина е пропуснал да забележи и участието на втори човек? А може би отказът му да допусне тази възможност се дължеше на някаква значително по-зловеща причина?
	Време беше да си поговори с шефката.


>	Шейсет и девет

	Водата блъсна Ким в лицето като подгизнал леден чаршаф.
	Усети как при падането лявата й ръка се удари в нечий чужд крайник, но не можа да прецени чий.
	От лявата си страна чуваше пляскане и движение. Отдясно долавяше същото, но значително по-вяло. Нито в едната, нито в другата посока можеше да види каквото и да било.
	Инспекторката реши да рискува; ритна с крака наляво и заплува надясно.
	Със задоволство чу как Алекс изписка от болка. Правилно беше преценила, че слабите движения от дясната страна идват от Дъги, който вече се беше уморил от борбата.
	Водата се движеше във всички посоки. Ким си даде секунда, за да прецени точно къде се намира, като използва за изходна точка мястото, където беше паднало фенерчето. После заплува по широчина на канала.
	_Къде си, Дъги?_
	Кракът й се закачи за нещо метално и тя безпомощно зарита, за да се освободи. Сякаш глезенът й се беше заплел в паяжина. Инспекторката посегна под водата и откачи крака си от спиците на изхвърлен велосипед.
	При третия опит най-сетне доплува до фигурата на Дъги, който едва се крепеше на повърхността. Ръцете му още пляскаха кучешката, но главата му вече потъваше. При това момчето не издаваше нито звук.
	Ким посегна, сграбчи Дъги за врата и повдигна тялото му така, че лицето му да е над водата, а той се закашля и започна да плюе нагълтаното. Вместо да се отпусне обаче, докосването на Ким сякаш го активизира и му даде сили да се бори. И той започна да се съпротивлява на живот и смърт. Чудесно, няма що: беше я помислил за Алекс.
	— Дъги, аз съм, Ким — продума инспекторката.
	Протегна лявата си ръка и нежно я постави на бузата му, като в същото време краката й ритаха отчаяно, за да я задържат над водата. Трябваше да му покаже, че е в безопасност.
	После усети как пълното изтощение окончателно обхвана тялото на момчето.
	— Всичко е наред, Дъги, просто се отпусни. Не се съпротивлявай.
	Той мигом се отпусна напълно и Ким му благодари на ум за проявеното доверие.
	Пъхна дясната си ръка под брадичката му и се обърна по гръб. Краката й продължаваха да се движат с пълна сила: единственият двигател, който щеше да изведе и двамата вън от опасност.
	Главата на Ким се удари в стената на канала.
	Тя се обърна леко настрани и пое по дължината на стената. Влачеше Дъги с дясната си ръка, а с лявата опипваше пред себе си.
	Знаеше, че всеки шлюз има стълба, но един Господ знаеше къде точно се намира тя.
	След още две загребвания пръстите й напипаха метална тръба. Най-сетне! Улови се за нея, но преди да успее да придърпа Дъги, усети как нещо се допря до бузата й. Твърде дълго време й отне да осъзнае, че това е кожена обувка, а в следващия момент някой жестоко я изрита по главата. За момент зрението на Ким се замъгли от болка, докато тя си даде сметка какво всъщност става. Мамка му, Алекс беше над нея. Изкачваше се нагоре по стълбата.
	Не можеше да допусне тази жена да избяга!
	— Плувай, Дъги! — кресна инспекторката и пусна момчето. Усука тялото си и посегна нагоре. Пръстите на лявата й ръка се сключиха около обут в тънък чорап глезен, който се мъчеше да се изкатери нагоре.
	Ким стисна и дръпна с всичка сила.
	Чу как Алекс ахна; не успя да я свали обратно във водата, но определено я смъкна няколко стъпала надолу.
	Металният ръб на стълбата се притисна в бузата на Ким.
	Посегна отново към Дъги, докопа качулката на суичъра му, улови се с другата ръка на стълбата и задърпа момчето към себе си. Всеки мускул в тялото й пламтеше.
	— Покатери се по стълбата, щом те пусна, но не се показвай отгоре, разбра ли?
	Усети до ръката си кимването на момчето.
	Щом се увери, че Дъги се е хванал за най-долното стъпало, Ким се надигна с усилие и се издърпа на стълбата. От дрехите й шурна вода: малко остана да я събори обратно в шлюза.
	Хвана се здраво за перилата и с усилие започна да мести краката си нагоре: един след друг. Не усещаше друго движение по стълбата. Мамка му, Алекс вече беше излязла горе. Изкачването продължи сякаш цяла вечност; на всяко следващо стъпало мускулите й крещяха от болка.
	Изкачи се до ръба; оставеното там фенерче хвърляше светлина наоколо, но Алекс не се виждаше никъде.
	Ким се измъкна от стълбата и стъпи на ръба на канала. Краката й се огънаха, а мокрите дрехи на гърба й удвояваха теглото й.
	Направи крачка напред, залитна, но се задържа и се изправи. И тогава видя Алекс: беше се отдалечила едва на пет метра.
	Ким вложи цялата си воля в следващото движение, молейки се краката й да тичат възможно най-бързо. Втурна се напред по посипаната с чакъл алея: знаеше, че всяка секунда е ценна. Още една крачка и инспекторката се блъсна в Алекс с всички сили и я събори на земята.


>	Седемдесет

	Когато ръцете й се обвиха не около кръста на Алекс, а около мокрите й панталони, Ким си даде сметка, че не е преценила правилно разстоянието. Но все пак не беше изпуснала жертвата си и нямаше никакво намерение да я остави да се измъкне.
	Алекс ахна и падна напред. Ким се вкопчи здраво в нея, притискайки краката й с тялото си — прегърна я като трудно спечелена топка за ръгби.
	На земята Алекс се замята, мъчейки се да изпълзи напред и да се измъкне от здравата хватка.
	Ким усети как мокрият панталон се изхлузва от ръцете й, докато стъпалата на Алекс я ритаха в гърдите. Пак добре, че беше изгубила обувките си при катеренето.
	Ким стисна левия глезен на терапевтката и го изви рязко надясно.
	Алекс изпищя от болка, но продължи да се бори да се изскубне. Борбата беше безсмислена, Ким трябваше бързо да измисли нещо друго.
	— Алекс… имам отговора… който ти трябва — изрече тя с усилие, като едва си поемаше дъх.
	За секунда Алекс спря да се съпротивлява. Това беше напълно достатъчно.
	Ким я обърна по гръб и пропълзя отгоре й. Възседна я и коленете й стиснаха ребрата на Алекс.
	Намираха се на ръба на малкото езерце светлина, хвърляно от уличната лампа на моста.
	Ким усещаше как се надигат гърдите на Алекс, докато тя с труд си поемаше въздух. Близостта до тази жена изпълваше устата на Ким с вкус, далеч по-гаден от този на каналната вода.
	— Разкарай се… от мен! — изсъска Алекс.
	Ким завъртя отрицателно глава.
	— Няма да стане… проклета психопатка такава!
	Копнееше да смачка жената под себе си с удари и ритници, но най-напред трябваше да си поговорят.
	Ким се чувстваше така, сякаш с Алекс се бяха дебнали със седмици и сега беше настъпил решителният момент. Отмести един мокър кичур от очите си.
	— Имам отговора, който ти трябва.
	— За какво… говориш?
	Ким се усмихна.
	— Преди два часа излязох от къщата на Джесика Рос.
	— Е, и?
	Инспекторката вече открито се засмя.
	— Само това ли ще попиташ?
	— Не те разбирам.
	— Ти си манипулирала Рут Уилис, за да убие Алан Харис. Ти стоиш и зад онова, което стори Бари Грант. Джесика Рос е дошла при теб за помощ, но се е оказала значително по-болна, отколкото са допуснали властите. Ти си знаела какво е сторила тя на детето си, но не ти е пукало. За теб е важно как се е почувствала след това. Нали?
	Ким усети как Алекс застина неподвижно.
	— И Рут ли те разочарова като Шейн?
	— Не съм виждала Рут от…
	— Не е било нужно. С Брайънт ти казахме всичко, което искаше да знаеш. Ти дори не ни попита втори път дали може да се видите.
	Алекс не отговори.
	— Джесика: най-новото ти опитно зайче. Тази сутрин жената излезе от кабинета ти, прибра се вкъщи и удуши детето си.
	— О, Господи, тя…
	— Не ме разигравай повече, Алекс. Ти искаше да участвам в играта ти, така че ето ме! Не ме обиждай. Нищо не можех да направя, за да попреча на Джесика, а и тя стори точно онова, което ти си искала.
	Ким усети как тялото на Алекс се отпусна напълно.
	— Щом казваш.
	— Не искаш ли да разбереш какво стана?
	Алекс мълчеше. Ким долавяше колко отчаяно терапевтката искаше да узнае как са се развили нещата с Джесика. Беше мокра до кости, лежеше по гръб на алеята край канала, но въпреки това не се съпротивляваше. О, наистина искаше да научи резултата от експеримента си!
	— Задай си въпроса и ще ти отговоря.
	Ким видя как челюстта на Алекс се стегна.
	— Давай, Алекс. Питай.
	— Как се чувства Джесика? — попита тихо терапевтката.
	— Ето, оказах се права. А не искаш ли поне да разбереш дали бебето е живо? Ще ти кажа и това, макар че на теб ти е все едно. Джейми е жив, Алекс. Но ти искаш да разбереш единствено как се чувства Джесика.
	Погледът на Алекс беше убийствен.
	— Е, ще ти кажа. Чувства се адски виновна.
	Алекс се замята силно, но Ким беше подготвена. Отпусна цялото си тяло върху корема на Алекс и се отпусна напред, сякаш караше мотоциклета, като така промени центъра на тежестта си. Улови размаханите ръце, които посягаха към лицето й, и също ги натисна надолу.
	— Целия си живот си прекарала без съвест… без да отговаряш пред никого. Знаеш, че социопатите не могат да развият съвест и си пожелала да обърнеш процеса. Пожелала си да имаш власт да отнемаш чуждата съвест. Всичките ти усилия са насочени към опитите да превърнеш уязвими хора в социопати, да ги накараш да вършат немислими постъпки, без да изпитват вина.
	Устните на Алекс бяха стиснати в тясна черта и от нея лъхаше омраза. Вече нямаше как да отрече и да се измъкне.
	Ким продължи:
	— Знаела си, че можеш да манипулираш опитните субекти и да ги накараш да вършат онова, което искаш, но си искала да го извършат, без да чувстват вина за него. Достатъчно арогантна си да мислиш, че можеш да контролираш човешката природа.
	— Пожелавам ти късмет в съда. Нямаш никакви…
	На средата на изречението Алекс рязко се надигна нагоре и отмести дясното коляно на Ким.
	Ким се опита да я бутне обратно долу, но Алекс риташе и размахваше ръце с всички сили. Ким посегна към дясната й ръка, но Алекс я докопа първа.
	Сграбчи бинтованата длан на инспекторката и впи силно пръсти в нея. Болката прониза главата на Ким и пред очите й заплуваха светли точки.
	Опита се да издърпа ръката си, но Алекс я стисна отново.
	Ким усети, че й се повдига.
	Алекс стисна за трети път и инспекторката се наклони настрани в агонията на болката.
	С едно бързо движение Алекс се измъкна изпод нея и на свой ред я възседна. Разпределението на силите се обърна на сто и осемдесет градуса.
	— Добре, Кими, а сега да поговорим за теб.


>	Седемдесет и едно

	Брайънт нахълта в стаята на екипа.
	— Кажете ми, че някой от вас се е свързал с нея?
	Досън и Стейси поклатиха отрицателно глави.
	Брайънт извади мобилния си.
	— За Бога, Брайънт, стопихме й телефона от звънене.
	Брайънт въпреки всичко набра шефката още веднъж. Докато слушаше сигнала за свободна линия, го обзе зловещо предчувствие.
	Стомахът му се сви от тревога, явно и двамата му колеги я усещаха. Кой знае защо го изпълни чувството, че някак си е подвел Ким.
	През цялото време знаеше, че тя разследва доктор Торн, че не е по силите й да остави нещата недоизяснени. Толкова пъти се беше опитвала да споделя с него подозренията си, а той я беше отблъсквал, беше й казвал, че си въобразява. Сега разбираше, че сериозно беше подценил решимостта й. В света на Ким виновен ли си, не може да се измъкнеш просто така. А ето че сега Ким беше изчезнала.
	— Да тръгнем ли да я търсим? — попита Стейси.
	— А откъде да започнем? — парира Брайънт.
	Ако и тримата се втурнеха да претърсват Средна Англия за шефката си, това непременно щеше да стигне до Уди, което пък щеше да се отрази зле на самата Ким.
	— Да му се не види, колеги, просто трябва да й се доверим.
	Може би се тревожеха напразно. Ким имаше право да не отговаря, ако реши. Да има малко време за себе си. Това беше прекрасна мисъл, но никой не успя да повярва в нея.
	Брайънт беше сигурен, че приятелката му е в беда, а той с нищо не можеше да й помогне.


>	Седемдесет и две

	— Да не си посмяла да ме наричаш така! — изкрещя Ким.
	Алекс се усмихна в отговор. Сегашната позиция й се струваше значително по-удобна от предишната. Предпочиташе да гледа хората от горе надолу.
	Сега вече щеше истински да се позабавлява.
	— Извинявай, знам, че само майка ти ти вика така.
	Алекс с удоволствие видя неподправената омраза, която се мерна в очите на противничката й. Любов, омраза — така тясно преплетени! Какво пък, щеше да го преглътне.
	Ким се дърпаше и мяташе, но Алекс имаше бедра на трениран ездач и я държеше здраво. През цялото време, докато Ким говореше, Алекс знаеше, че успее ли тя да застане отгоре, победата й е в кърпа вързана.
	Насилието не беше стихията й. А и слабостите на Ким нямаше да се проявят във физическо единоборство. Алекс нямаше желание да чупи костите й. Костите щяха да зараснат, инспекторката щеше да се възстанови и от играта на Алекс нямаше да остане нито следа. Не, ахилесовата пета на Ким се криеше далеч в миналото. Алекс беше майсторка в игрите с чуждия ум. А сега беше време да смачка тази полицайка веднъж завинаги.
	— Привлече интереса ми, Ким. Високоинтелигентна, но затворена в себе си. Не спираш да се бориш срещу живота, който съдбата ти е предначертала.
	— Невероятно прозрение, но може ли да стигнем до същината? Имам работа за вършене.
	— Често избираш сарказма за свое оръжие, Ким. Но не мислиш ли всеки ден за едно и също? Всеки ден, в който се бориш срещу онова, което трябваше да бъдеш.
	— И какво трябваше да бъда, доктор Фройд?
	— Алкохоличка, наркоманка. Фактът, че единственият човек, когото си обичала истински, е умрял в ръцете ти, би трябвало да те превърне в огорчен, зъл човек, изпълнен с омраза. Ранното ти детство в лапите на майка ти…
	— Ти май искаш да ме ядосаш, така ли, Алекс? — попита Ким и извъртя тялото си настрани.
	Алекс се намести по-удобно отгоре й. Наведе се напред и я натисна с лакти, така че Ким изглеждаше като разпъната на кръст.
	Лицата им бяха съвсем близо едно до друго.
	Алекс си даде минутка да се наслади на омразата. Сниши гласа си до шепот:
	— Прочетох книгата и разбрах как си живяла. Никога повече няма да се довериш на друг човек, но и кой може да те вини за това? Брат ти…
	— Не говори за него, ти…
	— Майки е бил единственият човек, когото си обичала, а майка ти ти го е отнела. Тя е издевателствала над вас, изоставяла ви е, докато в един момент той не е издържал. И въпреки това ти продължаваш да й се обаждаш всеки месец, нали, Кими?
	Алекс се наслаждаваше на триумфа: чувстваше го с всяка фибра на тялото си. Миналото беше наранило Ким толкова тежко, че всяко връщане към онези спомени можеше да я пречупи окончателно.
	— Омразата ти към нея ви държи заедно. Всяко твое постижение, всяка твоя победа е среден пръст за нея. Дори не се питаш защо тя е сторила всички онези неща. Не можеш да си позволиш този въпрос. Зададеш ли си го, може да се окажеш принудена да й простиш. Така че за теб тя трябва да си остане чисто въплъщение на злото, нали?
	— Нищо не знаеш за…
	— Знам, че майка ти проявява агресия точно преди всяко събиране на комисията, която трябва да прецени дали да я освободи от болницата. Точно така, Кими, майка ти сама се държи затворена. Заради теб. Това е единственият подарък, който може да направи на дъщеря си. Е, как се връзва това с образа, който си си изградила за нея?
	Черните очи на Ким не отговориха нищо. Нито трепване, нито мигване дори.
	Силно вълнение обзе Алекс: ударите й попадаха в целта. От първия до последния.
	— В книгата си журналистът е описал синините и вечните посещения в болницата. Халюциниращата ти майка е била убедена, че Майки е въплъщение на дявола и тя непрекъснато е правела опити да го убие. А ти е трябвало непрекъснато да бъдеш нащрек, за да й попречиш. Да го опазиш жив.
	Алекс се усмихна. Постепенно всякакво чувство изчезна от черните очи на инспекторката. Ким се връщаше в миналото, а Алекс с удоволствие я водеше все по-навътре.
	— И въпреки това накрая не си можела да сториш нищо, освен да го гледаш как си отива. Лежала си до него, имала си само няколко бисквити и малко кока-кола. Разделила си ги на дажби; хранила си Майки, а ти си гладувала, но и това не помогнало, права ли съм? Казала си му, че всичко ще бъде наред, че някой ще дойде, но никой не дошъл, нали? И ти си лежала при него, прегръщала си го, докато той е престанал да се бори за живота си. Колко дълго лежа до мъртвото му тяло, преди да дойде помощта, Ким?
	Алекс очакваше противничката й да започне да се съпротивлява, но Ким не помръдна. Невиждащият й поглед се взираше някъде зад Алекс. Алекс разбра, че я е пречупила. Беше свирила на струните на слабостите й като на цигулка. Ким лежеше притихнала: никакво движение, никакво чувство. Алекс я беше отвела в миналото, беше я оставила там и се надяваше инспекторката никога да не успее да се върне.
	Ким Стоун никога вече нямаше да бъде същата.


>	Седемдесет и три

	Ким не сваляше очи от уличната лампа, докато показалецът й продължаваше движението си.
	Само… още… малко… готово. Беше разкопчала безопасната игла от бинта на ръката си.
	Погледът й се фокусира отново и тя се усмихна.
	— Само толкова ли можеш, докторе?
	Наслади се само за секунда на объркването, изписано на лицето на Алекс, а след това рязко замахна с бинтованата ръка.
	Дланта й плесна Алекс по шията. Ким усети как иглата влезе под кожата и натисна — вкара я възможно най-дълбоко.
	Алекс изкрещя от болка и се опита да се отпусне настрани, но Ким впи пръсти в шията й и се измъкна изпод тялото й.
	Надигна се до седнало положение, повличайки Алекс със себе си. Ръката на терапевтката дращеше по пръстите на Ким, но инспекторката не я пускаше.
	После се изправи на крака, като вдигна Алекс пред себе си и се взря в изпълнения й със страх поглед.
	— Очаквах много повече от теб, Алекс.
	Алекс отново се опита да махне ръката с иглата от шията си.
	— Но искам да бъдеш изправена, когато направя това.
	Ким замахна силно с лявата си ръка и с всички сили удари Алекс право в лицето.
	Ударът запрати терапевтката назад, а дясната ръка на Ким отскочи и измъкна иглата от шията й.
	Инспекторката залитна напред и се надвеси над Алекс.
	Периферното й зрение долови движение от лявата й страна. Някой тичаше към нея.
	— Ким… Ким… Какво става, мамка му…?
	Дейвид се закова на място пред неподвижната фигура на земята.
	Коленете на Ким се подгънаха от изтощение и Дейвид я подхвана, преди да падне.
	Инспекторката поклати глава.
	— Иди да помогнеш на Дъги, на стълбата към канала е.
	Дейвид й хвърли един последен поглед, а после тръгна към мястото, което тя му посочи.
	Ким не се съмняваше, че Дъги е сторил точно онова, което му беше поръчала. Вече вън от водата, той щеше да е уплашен и уязвим, а инспекторката искаше цялото внимание на Алекс да бъде насочено към нея.
	Сега Дъги сигурно беше премръзнал, мокър, уплашен и изтощен. Но жив.
	Ким се отпусна на земята до Алекс и видя как сините й очи отново се отвориха. От шията й се стичаше тъничка струйка кръв и потъваше в косата й.
	Битката беше приключила.
	Ким се взря отново към мрака над канала и с облекчение видя как две фигури се измъкват на брега.
	— Нали знаеш, че нямаше да те пожаля — рече тихичко Алекс.
	Ким проследи с поглед как Дейвид издърпа Дъги и му помогна да стъпи на брега. А после отговори:
	— И това те провали.
	Мъжът и момчето тръгнаха към нея.
	— Александра Тори, арестувам ви по подозрение в опит за убийство на Дъглас Пари. Имате право да мълчите. Ако при разпита скриете нещо, което впоследствие се използва във ваша полза в съда, това ще попречи на защитата ви. Всичко, което кажете, може да бъде използвано като доказателство срещу вас.
	Ким се надигна с усилие. Колкото по-дълго седеше на земята, толкова по-трудно щеше да стане после.
	В далечината се дочуха сирени.
	Инспекторката се обърна към Дейвид.
	— Ти ли ги извика?
	Мъжът кимна.
	Телефонът на Ким в момента се намираше на дъното на канала.
	Тя пристъпи напред и се изправи пред Дъги. Полека сложи лявата си длан върху бузата му. Момчето не се отдръпна.
	— Благодаря ти, че ми се довери и ми позволи да те спася. Знам колко ти беше трудно.
	Очите му все така се взираха нейде наляво, но дланта му се вдигна и покри ръката на Ким.
	Чувствата я заляха като приливна вълна. Този отговор й беше напълно достатъчен.
	От далечината долетяха забързани стъпки и моментът на близост отмина. Блеснаха фенерчета. Ким заслони очи от лъчите.
	— Госпожо…
	Ким с радост зърна стария си приятел сержант Джарвис. Сякаш сблъсъкът помежду им при местопрестъплението на убийството на Алан Харис се беше случил преди сто години.
	Ким посочи Алекс.
	— Откарайте тази жена в участъка. Обвинена е в опит за убийство. Правата са й прочетени.
	Джарвис кимна, а двама униформени се наведоха над Алекс и й помогнаха да се изправи на крака.
	— А тези двамата откарайте вкъщи. Въпросите ще почакат до утре.
	Дейвид направи крачка напред.
	— Ким… Не знам…
	Инспекторката вдигна ръка.
	— Просто прибери Дъги у дома и го подсуши.
	Дейвид кимна и се усмихна.
	— Страхотно ляво кроше имаш.
	Ким сви рамене и огледа обратната страна на дланта си. Кокалчетата й бяха зачервени и подути от нанесения удар.
	Тя остана загледана в ръката си и усети как в стомаха й отново се надига жлъчка.
	— О… мамка му — продума тихо инспекторката, докато в съзнанието й отново изникна образът на сестричките Дън. Знаеше кой е бил вторият човек в мазето.


>	Седемдесет и четири

	Ким слезе от мотоциклета и изпъшка в мрака. Днешният ден се очертаваше безкраен. Не можеше дори да си спомни кога за последно беше видяла сградата на участъка, но сега тя й се стори като роден дом. Още по-мил й се видя мъжът, който я чакаше пред входа.
	Мокрите дрехи все така лепнеха по тялото й и я караха от време на време да потреперва.
	При всяко движение тялото й виеше от болка и умора. По разхлабената превръзка на ръката й беше избило кърваво петно.
	Ким си мечтаеше за дълга, топла вана и почивка на дивана в компанията на Барни, но на първо време тази мечта щеше да почака.
	— Господи, Ким…
	Никакъв чин, забеляза Ким, само малкото й име.
	Мъжът с ужас я огледа от глава до пети и понечи да каже нещо.
	Тя вдигна ръка и го спря.
	— Недей… Просто недей.
	Мъжът кимна и преглътна майтапите за външния й вид, които вече бяха на върха на езика му.
	— Тук ли са? — попита Ким, а партньорът й отвори вратата на участъка.
	Беше му се обадила от телефона на Дейвид, за да го инструктира.
	— Тук са, но все още не разбирам какво…
	— Ще разбереш — прекъсна го пак инспекторката. Не възнамеряваше да дава повторни обяснения.
	Брайънт я последва, а тя го заведе в онова помещение, в което се беше наложило да влезе само преди няколко дни.
	Отново премина през лабиринта от шкафчета и стигна до уреченото място. Единствената разлика от последната им среща беше, че сега и двамата полицаи стояха прави.
	И двамата носеха дънки и спортни блузи.
	— За малко, момчета. Почти успяхте да ме заблудите — произнесе Ким и се облегна на едно от шкафчетата. Тялото й беше благодарно и за тази опора.
	— Но не докрай.
	Лицето на Дженкс беше аленочервено. През дънките си личеше как треперят коленете му. Той се отпусна безсилно на пейката.
	— Какъв точно беше планът, когато удари Дън? Да попречиш на случая му да стигне до съда?
	Дженкс се поколеба за секунда.
	— Не… просто ми причерня… Все мислех за момиченцата…
	— Млъквай, Дженкс. Не говоря на теб — и Ким се обърна към полицая, който чакаше пенсионирането си.
	— Тебе питам, Уайли.
	И последната капка кръв се беше отдръпнала от лицето на възрастния мъж.
	— Не Дженкс е ударил Дън, но ти го остави да поеме вината. Ти си нанесъл удара, а после си убедил колегата си да направи фалшиво признание, за да не си загубиш пенсията.
	Инспекторката пак се извърна към Дженкс.
	— С това обяснение ли те нави да се съгласиш? Каза ти, че не е успял да се овладее, защото все мислел за горките момиченца?
	Дженкс кимна, веждите му се свъсиха, докато местеше очи от Ким към Уайли.
	— Добре те е метнал, колега — издума инспекторката. — Пенсията няма нищо общо. Той също е бил в онова мазе.
	Ченето на Дженкс увисна и той неволно заклати глава. Ким нямаше сили да го убеждава.
	Трябваше да узнае само едно.
	Тя с усилие се примъкна през помещението и се изправи на сантиметри от Уайли.
	Втренчи се право в очите му. И прочете в тях истината.
	— Докосвал ли си ги?
	— Кълна се… не съм аз… Не знам…
	— Отвори си шкафчето, Уайли.
	Мъжът си даде сметка, че всяка съпротива е безсмислена.
	Ким протегна ръка.
	— Или го отвори ти, или ми дай ключа.
	Уайли извади ключа от джоба си с трепереща ръка.
	Ким го взе и го превъртя в ключалката.
	В претъпканото шкафче на закачалки висяха ризи и сака. На пода бяха струпани ботуши и светлоотразителни жилетки. Но Ким посегна към най-високия рафт.
	Пръстите й напипаха книгата. Тя я извади и я показа на Брайънт.
	— „Най-дългият път“ — прочете той и поклати глава.
	— Ти си го познавал! — кресна Дженкс. — Когато отидохме в дома му по онзи сигнал, той се обърна към теб на малко име — по тона му личеше колко е смаян. — Тогава някак си не схванах, но сега се сещам. Ти го познаваше!
	Младият полицай се надигна от пейката, но Брайънт вече беше до него.
	— Шибано копеле! — изкрещя Дженкс, когато сержантът му препречи пътя.
	Ким се обърна пак към Уайли.
	— Пак те питам: докосвал ли си ги?
	Тъкмо беше решила, че яростта в гърдите й се е изляла до капка. Но когато коляното й се сви, готово да се забие в слабините на мъжа, Ким разбра, че й е останала още малко в запас.
	— Докосвал ли…
	— Не… не… не… — заповтаря Уайли, докато изтриваше капките пот от брадичката си. — Исках само да видя. От любопитство. Кълна се, че не съм…
	Ким отстъпи, защото й се зави свят и към гърлото й се надигна жлъчка. Още една дума и щеше да го довърши.
	— Сержант! — провикна се тя към входа на съблекалнята.
	Сержант Травис веднага се появи.
	— Тежка нощ, госпожо — рече, а в гласа му се долавяше усмивка.
	Тя му кимна утвърдително. Ето че отлично се разбираха.
	— Моля те, разкарай тази гадина от очите ми.
	— С удоволствие, госпожо.
	Ким рухна на пейката до Дженкс. Ръцете на младото момче още се тресяха от гняв.
	— Ще те плеснат през ръцете, задето си участвал в тая работа, Дженкс. Но после те чака кариера при нас.
	— Благодаря ви. Но как се досетихте?
	— Вярно, началник, как се сети? — повтори и Брайънт.
	Ким улови едната ръка на Дженкс и обърна дланта му надолу.
	— Когато говорихме тук предния път, ти се държеше за главата. Кокалчетата ти бяха здрави: нито белези, нито подуто. А Уайли беше пъхнал ръце в джобовете си.
	— И само по това разбра истината? — потърка брадичка Брайънт.
	— Не само. Когато ти спомена заглавието на книгата от читателския клуб, се сетих, че съм чувала или виждала някъде това заглавие.
	Ким не спомена очилата за четене, нито факта, че, когато двамата полицаи са се отзовали на сигнала, Уайли е побързал да изтика Дън в кухнята, а после си е позволил дори да заведе децата да си легнат. Нищо чудно, че Уенди Дън не се е досетила. Ами че той е бил шибан полицай, как да го заподозре?!
	Инспекторката се обърна към Дженкс.
	— Като се разделихме предния път, Уайли ме настигна в коридора, само за да ми повтори още веднъж, че ти си виновен. Подхвърли, че си знаел и къде се намира домът на семейство Дън. Знаех, че човекът в мазето е бил някой, когото момиченцата са познавали, а когато осъзнах, че не ти си ударил Дън в ареста, разбрах, че под подозрение остава само един човек. През цялата си кариера Уайли не е проявявал насилие към никого, а Дън не е първият педофил, с когото си е имал работа, така че, щом го е нападнал, помежду им е имало нещо сериозно.
	— Божичко, началник, доста далечно предположение…
	— Оставям на теб да доизясниш подробностите. Ти ще го разпиташ.
	— С огромно удоволствие.
	Ким се изправи с голямо усилие.
	— Но първо би ли ми направил една огромна услуга?
	— Естествено.
	— Закарай ме у дома.


>	Седемдесет и пет

	Изправена пред гроба на Майки, Ким търсеше отговорите на въпросите, които се блъскаха в главата й. Уди беше настоял да си вземе една седмица почивка. И за първи път тя не се възпротиви.
	Първите два дни прекара в сън и разходки с кучето. В един момент самият Барни престана да скача при подрънкването на каишката и категорично показа, че повече не мърда от дивана.
	Отначало Ким не съумяваше да се съсредоточи върху работата по мотоциклета и с часове разглеждаше схемите и инструкциите, неспособна да проумее дори най-простичкото обяснение. Преди три дни успя да измъкне скъсаната гайка от ауспуха.
	Сблъсъкът с Алекс до канала я беше оставил с безброй въпроси без отговори. Досега миналото й беше надлежно разпределено, надписано и прибрано в съответните кутии в съзнанието й. Стоеше струпано в едно ъгълче на ума й, където тя не стъпваше, но Алекс беше нахълтала точно там и безогледно беше разхвърляла спомени и чувства във всички посоки.
	За момент Ким се беше изкушила. Част от нея искаше да последва Алекс в мрака. Да се предаде, да сложи оръжие. Да се разтвори цяла в спомените за Майки и първите шест години от живота си. Но не го стори, защото тогава Алекс щеше да се измъкне безнаказано.
	Отне й известно време да опакова миналото обратно, да го прибере и пак да залепи кутиите. През следващите дни размишлява доколко реално може да разчита на здравия си разум и дали лудостта не е твърде близо. Реши, че е дошло време да вземе решение. Или да отвори кутиите до една и да изследва подробно съдържанието им, или да ги затвори окончателно и завинаги. Знаеше последствията и от единия избор, и от другия. Пуснеше ли спомените на свобода, те щяха да я погълнат. Никога вече нямаше да е същата.
	Ако затвореше кутиите веднъж завинаги, щеше да бъде в безопасност, далеч от мрака; щеше да запази разума си и да бъде в безопасност, но същевременно щеше да се обрече на самота и мнителност до края на дните си.
	Чувствата й към Алекс бяха не по-малко сложни. Мразеше я за безскрупулността й да си играе с живота и емоциите на хората, но беше възхитена от умението на терапевтката да прави това. Мразеше я, задето беше извадила на светло най-мрачните й страхове, но се възхищаваше на майсторството, с което насмалко не я беше пречупила окончателно.
	Ким пое дълбоко дъх и бавно се сви и седна до студения надгробен камък. Ръката й погали името на мъртвото й братче. Чувствата я задавиха, когато му заговори на ум.
	— Миличък, прости ми, но още не съм готова за теб. Липсваш ми всеки ден и когато събера достатъчно сили, се заклевам да си припомня всяка наша минута заедно.
	Долови движение с ъгълчето на окото си. Позната фигура се изкачваше по хълма.
	Инспекторката прошепна едва чуто:
	— Но най-напред искам да те запозная с един приятел.
	Брайънт се приближи и й подаде картонената чашка с кафе.
	Ким посочи с брадичка надгробната плоча.
	— Тук е погребан моят брат близнак. Той загина.
	Брайънт се загледа в гроба.
	Едно от най-добрите качества на сержанта беше умението му да разбира точно в кой момент да задава въпроси и в кой — да замълчи.
	Ким отстъпи от гроба и седна на пейката.
	Брайънт се настани до нея.
	— Ким…
	— Разправяй докъде сме — прекъсна го тя и отпи от кафето.
	— Така. Уайли призна, че е бил в мазето с Дън. Твърди, че било само веднъж и филмите на конфискуваните дивидита го потвърждават. С тези показания, прибавени към другите доказателства, вече е сигурно, че Дън няма да се измъкне, въпреки нападението над него в ареста.
	— Отиде ли да говориш с Рут?
	Брайънт кимна.
	— Още не й бях доразказал всичко до края и тя едва ли не вече ме молеше да й дадем възможност да свидетелства срещу докторката. Предварителното изслушване отсъди в полза на Рут. Ще лежи известно време, но ще излезе млада, с цял живот пред себе си.
	Алекс се беше оказала права за Рут. Тя никога не би извършила престъпление без външно внушение.
	Ким вече знаеше, че Джесика е повторно диагностицирана със следродилна психоза, разделена е от семейството си и е въдворена в психиатрична болница. Като лична услуга към инспекторката, Тед се беше съгласил да я поеме като своя пациентка и Ким беше сигурна, че по-добра помощ Джесика няма как да получи.
	На Сара Луис се беше обадила лично. Табелата „Продава се“ изчезна от моравата пред къщата с прекрасната гледка. Малкото семейство най-сетне можеше да се установи някъде за постоянно.
	— Бари Грант вече диша самостоятелно, но още е в интензивното. Прогнозите са несигурни. Паметта му е силно увредена, а иронията във факта, че никога вече няма да може да ходи, не убягва на никого.
	Ким беше разговаряла с Дейвид, който беше ходил да навести Шейн в затвора. Момчето отказало да говори и не споделило нищо за случката, която го беше върнала зад решетките. Беше заявил категорично на Дейвид да не идва да го вижда повече.
	По време на разговора им Дейвид неведнъж беше намекнал, че би желал да дойде да види как върви работата й по възстановяването на мотоциклета. Ким не го беше поканила, но възможността да го стори не беше отхвърлена окончателно.
	Така че повечето от жертвите на Алекс се възстановяваха, но за самата себе си Ким не беше особено сигурна. Външно нещата отново бяха наред. Беше готова за нови разследвания; отново спеше зле и пиеше нездравословно много кафета.
	— Добре, благодаря за информацията, а сега дим да те няма. Връщай се при семейството си.
	— Нали знаеш, че тук не съм ти в къщата и не можеш да ме изгониш?
	— Хубаво де, ами ако те помоля учтиво?
	— Ако те чуя да молиш, ще те сложа да легнеш и ще повикам линейка.
	— Много смешно — изохка тя.
	Брайънт се изправи.
	— Но като цяло се държиш нормално. Така че те оставям на мира.
	След две крачки сержантът се обърна.
	— Благодаря ти, Ким.
	— Да, окей, сега чупката.
	Партньорът й се засмя и си тръгна.
	Инспекторката се изправи и се загледа напред, към сърцето на Черната земя. Гледката далеч не беше красива. Беше място, видяло повече бедност и престъпност, отколкото можеше да понесе.
	Устните й се извиха в усмивка, когато си спомни, че някъде там сърчицето на едно момченце продължава да бие под гащеризончето на динозавърчета. Точно като нея самата, малкият Джейми беше преминал границата, но се беше борил с всички сили и беше победил.


>	Писмо от Анджела

	Най-напред бих искала от сърце да ви благодаря, че избрахте да прочетете „Игри на злото“. Надявам се и на вас втората серия от пътешествието на Ким да ви е харесала толкова, колкото и на мен. Инспектор Стоун не е идеална, но е добре човек да я има на своя страна.
	Ако книгата ви е допаднала, ще ви бъда безкрайно благодарна, ако напишете своя отзив за нея. Много ще се радвам да чуя какво мислите вие, а и така ще помогнете на други читатели да открият книгите ми. Може и сами да ги препоръчате на приятели и роднини…
	Всяка история израства от семенцето на идеята, зародила се у автора, докато той наблюдава и се вслушва в околните. Всеки човек също е уникален и всички ние имаме своята история. Бих желала да уловя възможно най-много от тези истории и се надявам да се присъедините към мен и Ким Стоун в нашето общо пътуване: където и да ни отведе то.
	Благодаря ви за подкрепата, тя означава страшно много за мен.
@	Анджела Марсънс
