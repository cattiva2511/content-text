D>
	На Алис и Андрю Вахс, чиито творби вдъхновиха Ливия и Рейн, а също и техния автор.
D$


E>
	Месеците и дните са пътниците във вечността.
@	Башо
E$


>
	Този роман е художествена измислица. Имената, героите, организациите, местата и събитията са или плод на въображението на автора, или са използвани фиктивно. Всяка прилика с живи или мъртви хора е чиста случайност.


>	Пролог

	Арингтън пушеше в тъмното. Пушенето значеше много, не просто заради доставяното удоволствие, но защото знаеше какво му причинява. Приемането на включените присъщи рискове, цената на удоволствието, издигаше пушенето от просто глезене до нещо, което по-скоро можеше да се нарече наслада. В края на краищата човек трябва истински да обича, да е напълно отдаден на нещо, за да е готов да се пожертва заради него.
	Въпреки това не пушеше много. Никога не бе искал пушенето да се превърне в нещо обичайно, в рутина. Трябваше да му въздейства истински. Да отбелязва момента. Да обозначава нещо специално, даже нещо извънредно.
	Тази вечер беше точно такава.
	До известна степен това, което бе научил току-що, противоречеше на здравия разум, защото как бе възможно нещо толкова ужасно да бъде в същото време така невъзможно хубаво? По сходен начин се бе чувствал само веднъж — на 11 септември, когато в ЦРУ научиха за атаката срещу Пентагона и първата му мисъл беше: „Кели е там!“. Кели, която само месец преди това му бе заявила, че иска развод и че се надява това да стане по взаимно съгласие, с приемливи права на посещение, така че да продължи да бъде баща на двете им малки дъщери, и с издръжка не по-голяма от онази, която се изисква от закона.
	А след това тя си отиде. Загина. Изведнъж се оказа не нещастен, обеднял, разведен мъж, а вдовецът на трагично загинала служителка на Департамента на отбраната, която смъртта бе превърнала в светица. Това го направи получател на шестцифрена сума от застраховката за живот и на седемцифрена сума, която бе изплатена от Фонда за компенсация на жертвите на 11 септември. Богат вместо беден. Почитан вместо презиран.
	Това беше малката мръсна тайна на 11 септември, мислеше си Арингтън. Не конспиративните теории — обвиненията, че са знаели предварително, че е било контролирано разрушение, че е вътрешна работа. Истинската тайна беше, че наред с цялостната загуба имаше и печеливши. В крайна сметка фактът, че половината бракове завършваха с развод, беше просто статистика. А разводът беше химиотерапията на брака, толкова скъпа и токсична, че двойките прибягваха към това лечение само в краен случай. И щом половината бракове бяха толкова поразени от рак, че лечението им с еквивалента на химиотерапия бе оправдано, какво говореше това за останалите? Колко ли от неразведените се бяха научили да живеят с болестта само защото лечението изглеждаше още по-лошо от заболяването?
	И всички тези нещастни връзки, лошите и още по-лошите, приключиха в онази утрин. А нацията превърна в светци вдовците и вдовиците и ги обсипа с пари.
	Днес веднага бе усетил сходството, но последиците бяха толкова огромни, че за да ги осъзнае напълно му трябваше време във всекидневната на дома му, при изгасени лампи, с цигарен дим, виещ се около пръстите му, и с изострено от никотина съзнание.
	В началото си бе помислил, че ще е просто поредният скандал около Сикрет Сървис. Скандалите го засягаха само доколкото можеше да извлече от тях някаква политическа стойност. А след това го осени предчувствие. Една много малко вероятна догадка. Но се оказа, че е прав. По един наистина ефектен начин.
	От друга страна, цялата история потвърди най-дълбоките му страхове. Страхове, които психотерапевтите на Агенцията бяха обявили за „необосновани“, сякаш един психиатър има някакви основания да изказва мнение по въпросите на геополитиката. Страхове, на които самодоволните му колеги се присмиваха зад гърба му. И които бяха използвали, за да провалят кариерата му.
	Но от друга страна… разкритието не беше ли направено точно от най-подходящия човек? Кой друг би знаел как да се възползва от него, за да защити страната си? Кой друг, освен него, би имал волята и прозрението, които липсваха на всички онези хора, които му се бяха присмивали и го бяха пренебрегвали?
	Правилните действия щяха да наложат някои… трудни решения. Но когато става дума за здравето на цялата гора, не можеш да си позволиш да се съсредоточаваш прекалено върху отделните дървета. Всъщност, за да се защити гората, понякога се налага да се направят просеки и да се отсекат определени дървета.
	Първата стъпка щеше да е най-неприятна. Трябваше да се елиминират рисковете за сигурността. Трябваше да се опази неприкосновеността на информацията. Прекалено много хора знаеха и колкото повече протакаше, толкова по-голям проблем щеше да има. Само след броени дни, всъщност може би дори по-скоро, щеше да е прекалено късно.
	Очевидно нищо не можеше да се направи от самото правителство. Защото именно правителството беше проблемът. Вече бяха проникнали в него, както винаги бе подозирал. Единствената изненада бе, че болестта беше по-напреднала и по-широко разпространена, отколкото си беше представял. Но Арингтън знаеше какво точно е нужно да се направи, за да бъдат нещата такива, каквито трябваше да са. Външна сила. Нещо като… добавка към имунната система на политическото тяло.
	Загаси цигарата и затвори очи. Сърцето му блъскаше толкова силно, както когато за първи път скочи от самолет. Което, естествено, беше разбираемо. Заради високите залози почти нямаше място за грешка. Но беше убеден, че ще се справи. И щеше да доведе нещата докрай. И тогава щяха да разберат. Всички щяха да разберат.
	Вдигна телефона и проведе разговора, който щеше да задвижи целия механизъм.


>	Първа част

>>	1. Рейн

	Казах им: не! Със същия успех можех да кажа и да. Бизнесът с убийствата си има собствена сила на притегляне и ако се приближиш прекалено или пък останеш твърде дълго, никога вече не можеш да се измъкнеш.
	Или пък просто е по-удобно да виниш обстоятелствата, или съдбата, или някакъв друг външен фактор за резултатите, които всъщност са създадени от самите нас. В крайна сметка можех да спра уебсайта. Можех да скъсам тази връзка. Можех да обикалям по света както Башо, без цел и посока, далечен и недосегаем като един от самотните облаци, които са служили като вдъхновение на поета от седемнайсети век през непрестанните му странствания.
	Но не го направих.
	Първия контакт направиха с помощта на Ларисън. Ларисън, един от най-опасните и уязвими хора, които познавах. А след като заедно с него направихме отряд и с общи усилия спряхме поредицата фалшиви атаки, създадени за да предизвикат държавен преврат в Америка, стана един от малцината, на които вярвах.
	Живеех в Камакура, най-сетне извън Токио. Обезпечен с неочакваното богатство от необработени диаманти от работата ми с Ларисън и отряда, си купих собственост — един парцел на върха на хълм с изглед към залива Сагами, с който се сдобих с помощта на множество посредници и солидна сума изпрани пари. Чрез още посредници и с още по-големи разходи наех един човек, Такишита, който ми намери _минка_ — традиционна японска къща, която стоеше изоставена в провинция Гифу, снежната област, която понякога наричат японските Алпи. Такишита закупи от мое име тристагодишната къща и организира разглобяването и транспортирането й до моя парцел в Камакура, където тя беше отново сглобена. Освен това добавиха електричество, канализация, големи прозорци и други модерни удобства, като през цялото време се съобразяваха и дори подчертаваха първоначалната красота на дизайна. Такишита дори създаде пред прозореца на дневната скромна, но красива _каресансуи_ — традиционна каменна градина, — която щеше да приема различна окраска при всяка смяна на сезона: есенна палитра, снежна зима, пролетни дъждове, лятно слънце.
	Работата отне повече от три години, но аз не бързах. Казах си, че домът си струва чакането и че трябва да бъде построен както трябва. Но с приключването на проекта станах отново неспокоен и осъзнах, че целта на къщата е била по-скоро да ме държи зает, отколкото да ми осигури място за живеене. Седях на възглавница край _ирори_, откритото огнище в средата на дневната, и четях пътните мемоари на Башо — „Оки но Хосомичи“, „Тесният път към вътрешността“ — на японски и английски, като от време на време поправях някой неелегантен ред от превода и се чувствах като изкусен фалшификатор. Аз съм наполовина японец и наполовина американец, което означава, че не съм нито едното, нито другото, и усъвършенстването ми в джудо, езици или култура не може да го промени.
	След като загърбих проекта, установих, че строежът на нещо стойностно е начин на пречистване, на потискане на страданията ми, защото бях разрушил връзката си с Дилайла — един странен акт на саботиране на самия себе си, като се имаха предвид силите, които преди това се бяха опитали да ни настроят един срещу друг и се бяха провалили. Всеки ден ми се искаше да се свържа с нея. Всеки ден знаех, че трябва да го направя. И всеки ден не го правех. Моята _минка_ беше красива, но започнах да я усещам по-скоро като крепост, отколкото като дом. Крепост на самотата.
	Така че почувствах облекчение, когато Ларисън се свърза с мен. А всъщност трябваше да го приема като предупреждение.
	Използвах криптиран сателитен телефон, за да позвъня на номера, който беше сложил на секретния сайт. Самият факт, че бях запазил непроследяемото устройство, беше, разбира се, в противоречие с идеята за моето „пенсиониране“. Но ние рядко виждаме онова, което предпочитаме да пренебрегваме.
	Ларисън отговори при първото позвъняване. Веднага разпознах гробовния му шепот:
	— Току-що ми спечели баса, който бях направил сам със себе си.
	Предполагам, че се опитваше да се шегува, но на мен не ми допадна. В моя бизнес да си предсказуем е само на една стъпка от това да си мъртъв.
	Аз, разбира се, не бях в бизнеса. Бях се пенсионирал.
	— Какво искаш да кажеш?
	— Обзаложих се, че няма да махнеш уебсайта. И че все още го проверяваш.
	— Трябва ли да искам да беше изгубил?
	— Съмнявам се. Оставил си го да функционира, защото е по-добре да знаеш, че някой те търси, отколкото да му позволиш да те открие по друг начин. Бях заложил на това, че си умен.
	Обяснението му ми допадна повече от онова, което бях започнал да подозирам — че може би самият аз искам да бъда открит.
	— Как си? — попитах го с изненада и малко неудобство от това, че ми беше приятно да си говоря с него. — Добре ли спиш? — Веднъж във Виена ми беше казал, че го преследват кошмари. Не искаше дори да говори за нещата, които беше вършил в Специалните операции и които бяха причината за тези сънища.
	— Понякога — отвърна той. — Никога няма да спя добре. Но… понякога е по-добре. А ти?
	— Аз се пенсионирах.
	Ларисън се разсмя.
	Почувствах лека досада.
	— Какво му е смешното?
	— Виж, не мен трябва да убеждаваш. Изглежда, че Хорт иска да те свърже с някой, който има нужда от услугите ти.
	„Услугите“, с които бях известен, бяха все поръчки, които изискваха резултатът да прилича на смърт по естествени причини. Когато става дума за куршум, острие или бомба, можеш да наемеш когото поискаш. Но когато трябва да изглежда сто процента така, сякаш е всичко друго, но не и поръчково убийство, на пазара практически нямаше друг освен мен.
	— Хортън? Очаквах, че вече си го очистил.
	Преди време полковник Скот Хортън — Хорт — беше същинска легенда в Спец Оп. Тъкмо той ми беше възложил да водя отряда, в който се бях запознал с Ларисън. Но безкрайните му манипулации и трикове му бяха създали много врагове, начело със самия Ларисън.
	— Още не е късно. Но предпочитам да си представям как си пуши пурата след вечеря на верандата пред малката си хижа в Линчбърг и всеки път се чуди дали няма това да е нощта, в която ще изникна като дух от гората и ще му перфорирам билета за последното пътуване.
	— Значи се е свързал с теб. Но защо? Защото предпочита да държи враговете си на близко разстояние?
	— Това е една от възможностите.
	— Какви са другите? Той също е пенсионер, нали?
	— Аха, същият пенсионер като тебе — разсмя се Ларисън.
	Пуснах го покрай ушите си. Намеренията му бяха ясни, независимо дали беше прав за мен, или не. Хортън беше извън играта. Но си търсеше начин да влезе пак в нея.
	— Добре — отвърнах. — Ако Хортън е агентът, кой тогава е клиентът?
	— Попитах го същото. Не ми каза. Информацията била само за тебе. Но ако решиш да го споделиш, аз съм добър слушател.
	Не казах нищо. Стар навик ми е да реагирам с неохота. Може би трябваше да се разтревожа от лекотата, с която влязох в старата си роля. Но основното, което забелязах, беше, че се почувствах в нея удобно, като във втора кожа.
	Може би дори като в първа.
	— Не му казах, че знам как да се свържа с тебе — добави Ларисън. — Макар че бях сигурен, че знам как. В края на краищата не знам къде си. Не бих могъл да кажа никому дори да исках. Или ако се бяха опитали да ме накарат да кажа. В безопасност си. Все така пенсиониран, ако това е, което искаш.
	Отново не отвърнах нищо и след нова пауза Ларисън продължи:
	— Но знаеш как работи системата. Ако не се свържеш с Хорт, ще продължат да търсят други начини да те намерят. И може би следващият начин няма да е толкова приятелски.


>>	2. Ливия

	— Изглежда, че беше права за Малайзия — започна Трахан вместо поздрав. — Мисля, че го пипнахме.
	Новината предизвика прилив на адреналин, от който сърцето на Ливия се разтуптя. Тя заключи вратата и тръгна по коридора към мансардата на наетата от Бюрото къща. Навън беше мрачно, но помещението се състоеше основно от високи прозорци с по малко тухли помежду им. Беше добре осветено дори без да се палят лампи.
	Трахан седеше на дървената маса в центъра на стаята и наблюдаваше един от мониторите пред себе си. Ливия застана от другия край на масата и го загледа мълчаливо, после подхвърли:
	— Кул Кат?
	— Аха. Камерата, точно както каза ти. Написах програмка да търси в Куала Лумпур и околностите. Открих само тринайсет чужденци, които публикуват в социалните мрежи снимки с метаданни на Никон Д5, същите като на снимките, които Кул Кат публикува на сайта.
	Беше му казала, че Никон Д5 е прекалено скъп за местните и че трябва да се съсредоточи върху чужденците, особено върху онези, които работеха в образованието, детските грижи и други професии, които им осигуряваха достъп до деца. Дори и най-добрите хакери трябваше да знаят какво да търсят, а никой не познаваше маниаците по-добре от Ливия.
	— Тринайсет? Не можеш ли да стесниш търсенето още малко?
	— Вече го направих. Трима са пътували през седмицата, когато Кул Кат не добави нови снимки. Двама британци и един новозеландец. Току-що ти пратих данните им. Сигурен съм, че ще познаеш кой е Кул Кат само като го видиш. Както позна, че децата на снимките му са малайзийци. Като стана на въпрос, как точно ги разпозна?
	Имаше много начини да се отговори на този въпрос. Можеше да му каже, че докато растеше като малко момиченце от народността лаху по хълмовете на тайландската провинция Чианг Рай, се беше научила да вижда неща, които западняците обикновено пропускаха. Или пък че гледането на безбройни часове филми, в които насилваха сексуално деца, я бе приучило да разпознава културните различия. Децата от някои култури пищяха. Други се държаха по-стоически. Самата тя бе станала жертва на трафикантите на деца, които на тринайсет я бяха изпратили в Америка. Поведението й се беше изменило от една крайност в другата. Беше се държала стоически, когато мъжете й правеха какво ли не, но бе пищяла, когато същото се случи с по-малката й сестра, Насон.
	— Интуиция — отвърна тя и взе снимките от видеото, което беше публикувал Кул Кат. Беше се научила да се дистанцира, докато гледа. Потискаше ужаса и болката и се съсредоточаваше върху езика, на който крещяха децата, върху онова, което можеше да научи за мъчителите им, въпреки маските, които носеха. Търсеше следи, които да й подскажат къде се намират.
	Но след това дистанцирането изчезваше. Оставаше й да живее като обикновен човек с онова, което беше видяла като полицай.
	— Това, което полицаите наричат интуиция — заяви Трахан, — хакерите на ФБР наричат различаване на шаблон.
	Усещаше се, че се опитва да научи нещо.
	— Така ли му казват, Тери?
	Трахан кимна.
	— Да, но за да се открие нещо в шаблоните, са нужни данни. Колкото повече, толкова по-добре.
	Ливия не беше сигурна какво цели с коментара си. С дългата си до раменете кестенява коса и съответстваща брада Трахан излъчваше някакъв мек унес, който го правеше да изглежда постоянно надрусан. Но явно беше изключителен хакер. Ливия го бе виждала как действа, а освен това, ако не беше добър в работата си, Бюрото нямаше да го сложи в обединените сили за защита на децата. Така че може би компютърните мрежи не бяха единственото нещо, от което разбираше.
	След като не получи отговор, Трахан добави:
	— Съжалявам, че не мога да ти помогна с това. Имам предвид снимките. И филмите. Опитах, но… Повече не мога да ги гледам. Не знам ти как се справяш.
	Значи това бил проблемът. Можеше да му отговори, че повечето полицаи също не могат да се справят. Не ги винеше. Хората реагират на ужаса по различен начин. За нея спасението й беше в манията й за спасяване на децата. Един безкраен опит да спаси бедната обречена Насон, която виждаше в лицата на другите деца.
	Подозираше, че шефовете в Сиатъл разбират каква е психологията на поведението й. Беше вкарала зад решетките достатъчно изнасилвачи, за да го направи очевидно. Това, което не само шефовете й, но всъщност никой не знаеше, бе, че се опитваше да си отмъсти. За нея единственото по-добро от насилник в затвора беше насилник в земята. Като се започнеше отреди петнайсет години, когато все още ходеше на училище, беше убила повече от десетима.
	— Не го мисли — каза Ливия. — Аз също не мога да върша работата ти.
	— Искам да кажа, не знам как можеш да гледаш това и после просто да не убиваш онези типове.
	Трахан я наблюдаваше внимателно и за миг Ливия си помисли дали всъщност коментарът му не е уловка. Но не, не беше такъв поглед, пък и не за първи път го виждаше как я гледа така. Беше се опитал да флиртува с нея на няколко пъти и макар да не му бе отвърнала с взаимност, всъщност нямаше нищо против. За една привлекателна полицайка от азиатски произход един лек флирт беше най-дребното нещо, с което можеше да й се наложи да се справи. Освен това Трахан беше безобиден. Млад мъж с добро сърце. И неспособен да се справи, когато ставаше дума за материалите, които се споделяха в групи, подобни на „Детска игра“, но това просто значеше, че е нормален човек.
	Все пак… погледът му беше по-продължителен от обикновено.
	— Какво има? — подхвърли Ливия.
	— Бузата ти. — Трахан присви леко очи. — Някой… някой ударил ли те е?
	Ливия докосна с пръст синината: беше забравила за нея.
	— Може и така да се каже.
	— Шегуваш се! Добре ли си?
	Ливия се разсмя, поласкана донякъде от това, че кльощавият хакер изпитва някакво неосъзнато желание да я защити, колкото и глупаво да звучеше това.
	— Обучавам група жени на самоотбрана. Снощи ме удариха с лакът. Нищо ми няма.
	— Това го е направила жена? — Трахан повдигна вежди.
	Щеше да се подразни, ако някой друг бе направил такъв коментар. Може би дори щеше да й се прииска да му даде урок. Но думите на Трахан само я накараха да се усмихне.
	— Мислиш ли, че жените не могат да удрят с лакът? Макар че така се случи, че ме удари мъж.
	— А! Ама нали каза, че става дума за самоотбрана за жени и аз реших…
	— Един клас по самоотбрана за жени няма да е от голяма полза, ако не тренират срещу мъже.
	— Права си… Не се сетих.
	Ливия махна с ръка, за да покаже, че синината й е дребна работа.
	— Женската самоотбрана я остави на мен. Ти се занимавай с хакерството.
	— Бих искал да мога да ти дам повече информация — каза той, доволен, че отново е в свои води. — Как сме с графика? Каза, че не остава много време.
	— Да, не остава. Бюрото постъпи разумно, като прикри новината за ареста на администратора на групата, и се справят чудесно, като публикуват от негово име на сайта. Но рано или късно някой от членовете ще забележи, че има нещо нередно. След което ще предупреди другите и на секундата всички плъхове от „Детска игра“ ще се спотаят в мрака.
	— Това няма да е добре. Дотук сме открили само пет имена. От всичко сто и седем членове на групата.
	— Колкото повече открием, преди да са ни усетили, толкова повече арести ще има. Така че продължаваме работата.
	Трахан погледна картонената чаша кафе в ръката й — „Ъптаун Еспресо“, на две пресечки от тях в сиатълския квартал „Саут Лейк Юниън“. От Бюрото ги бяха настанили в тази мансарда, защото беше близо до полицейското управление. Но Трахан беше домошар и Ливия беше установила, че е по-ефикасно да се отбива тук, при него, отколкото да си уреждат съвещания в управлението.
	— За тебе е. — Подаде му кафето. — Екстра голямо капучино. Любимото ти.
	Трахан го взе и се усмихна.
	— За да мога да продължавам да бачкам?
	Тя можеше да отвърне на усмивката му, но не искаше да му идват погрешни идеи. Така че просто отиде до другия край на масата, седна, включи лаптопа, който ползваше, когато работеше в таванското помещение, и каза:
	— Нещо такова. Да видим какво можем да разберем за твоите чужденци в Куала Лумпур.
	— Добре. А пък аз ще проследя онази аномалия, която програмата ми откри, докато търсех метаданните на Кул Кат.
	— Аномалия ли? — попита Ливия, като нарочно повтори думите му по начина, по който разпитваше заподозрените. Този подход работеше особено добре в съчетание с типично мъжкия навик на жените да се обясняват ненужни неща.
	— Аха — потвърди Трахан, отвръщайки подсъзнателно на похвата й. — Всичките тези хора използват криптиране, за да маскират самоличността си. Обикновено става дума за стандартен софтуер.
	— Стандартен софтуер ли?
	— Да, такъв, който може да се купи. От него за потребителя не може да се разбере нищо, освен това, че обръща внимание на сигурността си. Но приложението, което открих… Знам, че ще прозвучи странно, но мисля, че е мое.
	Думите му я свариха неподготвена.
	— Какво имаш предвид?
	— Напоследък почти всичко, което правя, е да работя като хакер с „бяла шапка“* за ФБР, но навремето вършех най-различни услуги за разни агенции. От Сикрет Сървис веднъж ме наеха да им напиша пакет от програми за зашифровани комуникации. Всъщност доста интересен проект.
	[* Жаргонен израз за етичен хакер или по-скоро за специалист по компютърна сигурност. — Б.пр.]
	— От групата не могат ли да купят нещо подобно?
	— Нали знаеш как са нещата в правителството — изсумтя Трахан. — Мислят, че ако е достъпно за гражданите, значи няма да е толкова добро, колкото ако е написано по поръчка. Оттам идват кафеварките за по хиляда долара и тоалетните седалки, и останалото. Абсолютна лудница, но пък, от друга страна, така за мен и другите контрактори всеки ден е Коледа.
	Ливия беше запозната с този начин на мислене. Уебсайтовете, които продаваха полицейско оборудване, обичаха да кичат своите стоки с етикети като „само за полицейско ползване“, защото знаеха, че привидната изключителност подтиква полицаите да ги купуват.
	Реши за момента да остави Кул Кат настрана.
	— Значи от разузнаването те наеха?
	— Да. Искаха да имат начин всеки един агент да може да комуникира с произволен друг агент, без да могат да ги определят точно кои са. С приложение за анонимизация.
	— Какво значи това?
	— Ами например, ако можеш да определиш кои хора влизат в нечия охрана, веднага можеш да започнеш да събираш оперативна информация за човека, когото пазят. Тоест защитата на агентите е почти толкова важна, колкото и на този, когото пазят. Поне онлайн.
	— Значи смяташ, че някой от членовете на „Детска игра“ ползва това приложение? Същото, което си написал за Сикрет Сървис?
	— Определено прилича на моя работа. Но нямам представа как някой от тези гадняри е успял да се сдобие с него.
	Ливия изумено поклати глава. Не беше негова вина. Не беше неговият свят. Той живееше в балон, в който изнасилвачите на деца бяха до един „гадняри“, някакви си извънземни създания, отделени от останалото човечество. И този балон никога не се беше пробивал.
	— Очевидното заключение е — бавно поясни тя, — че потребителят на твоето приложение от „Детска игра“ е свързан по някакъв начин със Сикрет Сървис.
	Последва дълга пауза. Трахан поклати глава.
	— Е, да, ама… — Ливия го изчака, оставяйки му време сам да се справи с вътрешния си конфликт. След малко Трахан продължи: — Всичките тези хора… Искам да кажа, нали правят тонове психологически тестове. Проверка на миналото. Детектори на лъжата. Всичко!
	— Нито един тест не е съвършен. Освен това се съмнявам някой от тези тестове да е целял да открие в тях сексуален интерес към деца.
	— Предполагам. Ами ако… ако е някой от Сикрет Сървис?
	— Какво искаш да кажеш?
	— Тогава какво ще правим?
	Ливия започна да се ядосва.
	— Същото, както когато арестуваме някой друг, замесен в детска експлоатация. Ако прокурорът си свърши работата, човекът отива в затвора и през останалия си живот няма да има достъп до деца.
	— Това е ясно. Но Сикрет Сървис… Запознах се с някои от тях, докато разработвах приложението. Тия пичове са цяла загадка. И освен това, нали знаеш, един за всички и така нататък. За тях ще е голям удар, ако изведат под охрана някой от агентите им от Белия дом по обвинения, свързани с детска порнография.
	— А нас това засяга ли ни?
	— Не казвам, че е наш проблем. Просто…
	— Никога няма да мога да го проумея. Наистина, никога! Как може хората да са по-загрижени да пазят една институция, отколкото децата!
	— Не е честно! — Трахан почервеня. — Знаеш, че съм загрижен за децата. И не се мъча да защитавам никого. Искам да кажа, никоя институция. Просто казвам, че ще се вдигне много шум, докато вадиш заповедта за арест, ако се окаже, че агент от Сикрет Сървис е замесен в „Детска игра“. Ако не искаш да ме чуеш, ако предпочиташ да се преструваш, че не е така, няма проблем, разследването си е твое.
	Ливия пое дълбоко дъх, след това го изпусна бавно, като си остави време да се успокои. Толкова се беше старала да прикрие слабите си места. Но ето че понякога те излизаха на повърхността и само чакаха някой да ги докосне.
	— Съжалявам — каза тя. — Просто съм виждала същото да се случва толкова често, че направо полудявам. Но не бива да виня тебе. Прав си, не беше честно.
	— Не се притеснявай. Ясно ми е защо си ме разбрала така. — Той се усмихна. — Разпознаването на шаблони не е точна наука. Трябва да оставиш малко място и за изключенията.
	— Както и да е. Ако се окаже, че един от членовете на „Детска игра“ е агент от Сикрет Сървис, може да ми се наложи да водя бюрократична битка. Няма да ми е за първи път. Но засега е прекалено рано да се каже. Тепърва трябва да потвърдиш, че приложението за анонимизация е твоето. А след това трябва да свалим маската на човека, който го използва в „Детска игра“.
	След двайсетина минути — Ливия все още ровеше в данните, за да определи кой от чужденците в Куала Лумпур е членът на групата с псевдоним Кул Кат — Трахан изведнъж възкликна:
	— Олеле, тази работа хич не е добре!
	Ливия се наклони настрани, за да го види иззад монитора си. Трахан изглеждаше така, сякаш му беше прилошало.
	— Твоето приложение ли е?
	— Да, моето е — отвърна Трахан, без да откъсва очи от екрана.
	Ливия не разбираше каква е причината за безпокойството му. Явно, че наистина беше бил много впечатлен от агентите, докато беше разработвал приложението.
	— Добре — каза тя. — Значи е това, което си мислеше. Имаме заподозрян агент от Сикрет Сървис, който е член на „Детска игра“.
	Трахан вдигна поглед към нея и бавно поклати глава.
	— Не. Не е един. Шестима са!


>>	3. Рейн

	Изчаках един ден, преди да се обадя на Хортън. Казах си, че е защото искам да си оставя време за размисъл. Но знаех, че всъщност просто отново се преструвам на неуверен.
	Реших да съм кратък. Двамата с бившия полковник не се бяхме разделили по най-добрия възможен начин. Ако покажех прекалена готовност, щеше да разбере поведението ми като опит да му замажа очите, което щеше да попречи на изпълнението на задачата.
	— Разбрах, че си искал да разговаряш с мен — започнах вместо приветствие.
	— Радвам се, че се обади — отвърна добре познатият ми баритон от делтата на Мисисипи. — Как я караш?
	Топлината в гласа му ме изненада и се зачудих дали всъщност самият той не се мъчи да ми замаже очите.
	— Не се оплаквам. Радвам се на пенсионерския живот. А ти?
	— Ами, нищо ново, така да се каже. Нямах представа колко силно съм намразил Вашингтон, докато не се пенсионирах и не дойдох тук да живея на спокойствие.
	— Предполагам, че става дума за онова място във Вирджиния, за което споменаваше. Май се казваше Линчбърг, нали?
	Веднъж беше споменал за Вирджиния, но нищо по конкретно от това. Въпреки това се съмнявах, че ще се изненада от факта, че аз, или по-скоро Ларисън, сме научили нещо повече от името на щата.
	— Близо е дотам — отвърна Хортън. — На северозапад от Линчбърг, да бъда по-точен. В един малък град, казва се Коулман Фолс. Всеки понеделник работя като доброволец в пожарната, а всеки уикенд ходя за риба на река Джеймс. Живея в една хижа на Коув Крийк Фарм Роуд. От пътя ме дели дълга алея, покрита с чакъл, заобиколен съм от гори, а зад къщата имам чудна веранда, където почти всяка вечер си пия уискито, а понякога добавям и пура.
	Не за първи път трябваше да призная, че този човек имаше невероятен кураж. Практически ме предизвикваше.
	От друга страна, ако Ларисън наистина искаше да го види мъртъв, Хортън едва ли можеше да направи много, за да го предотврати. Със същия успех можеше да се наслаждава на риболова и на доброволното си участие в пожарната команда, докато не дойде съдбовният ден, без да ни доставя удоволствието да се страхува.
	— Звучи добре — подхвърлих. — Не си падам много по пурите, но от време на време обичам да пийвам уиски.
	— Трябва да ми дойдеш на гости. Имам една бутилка „Гленливет“ от осемдесет и първа, още не съм я отварял. Пазя я за специален повод.
	— Ще те предупредя, преди да дойда.
	Хортън замълча, докато осмисляше думите ми.
	— Ще съм ти благодарен. Знам, че между нас има известно разногласие.
	Можеше и така да се каже. Но в този момент навярно щеше да е по-добре, ако не се говореше много.
	— Както и да е. Разбрах, че имаш човек, който иска да му свърша някаква работа.
	— Точно така.
	— Знаеш ли каква е работата?
	— Не попитах.
	— Добре. Кой иска да свърша работата?
	— Не мога да кажа друго, освен да потвърдя, че въпросната личност е човек, който трябва да бъде взиман много на сериозно. Ще ти дам номера му. Можеш да му се обадиш, ако си заинтересуван.
	Замислих се за миг. После попитах:
	— Защо?
	— Какво „защо“?
	— Нали каза, че си се пенсионирал.
	— Стори ми се, че и ти каза същото.
	— Казах го.
	— Тогава защо разговаряш с мен? — Не му отговорих и след миг Хортън добави: — Ела ми на гости някой път. Ще пробваме гленливета и ще сравним какво мислим за насладите на пенсионерския живот.


>>	4. Ливия

	През следващите няколко дни Ливия бе заета с текущите си дела. Трябваше да свидетелства на един съдебен процес за семейно насилие. Да прегледа видеозаписа, свързан с един воайор в Балард. Да разпита жертвата на сексуално нападение, сутрешна бегачка в парка „Дискавъри“. Атаката беше подозрително подобна на друга такава в парка „Линкълн“ преди седмица. И в двата случая жените бяха носили слушалки — едно от многото неща, които Ливия учеше жените в курса си по самоотбрана никога да не правят, защото показваше едновременно две неща: че не могат да чуват и че са прекалено наивни, за да го правят. И двете служеха като притегателна сила за сексуалните маниаци. И двете жени бяха нападнати в гръб, преди даже да бяха разбрали, че някой е близо до тях. И в двата случая бяха заплашени с нож под брадичката: „Ако мръднеш или извикаш, ще ти прережа гърлото!“. След това китките им бяха вързани зад гърба със свински опашки, спортните им клинове — срязани, а после атаката приключваше за минути. Първата жертва не беше видяла нищо. Втората бе намерила самообладание да погледне към нападателя си, след като беше „слязъл“ от нея, но мъжът също беше облечен с дрехи за бягане, а жената не беше успяла да види лицето му. Втората атака потвърждаваше това, което Ливия беше заподозряла още след първата — че това не е новоизлюпен изнасилвач. Този мъж беше изпипал занаята, беше отхвърлил онова, което се бе оказало неосъществимо, беше подобрил ефикасността си и беше довел уменията си до точката на професионализъм. Например клиновете на жертвите. Характерът на срезовете показваше, че не са били разрязани с нож, а с ножици. Най-вероятно висококачествени ножици, каквито се използват в спешните отделения. Ливия нямаше откъде да го знае, разбира се, но предполагаше, че първоначално мъжът е опитвал да реже дрехите на жертвите си с нож, после е разбрал, че това отнема прекалено много време и усилия, и се е пренасочил към ножици. Беше подобрил набора си за изнасилвания. Беше превърнал инструментите си във фетиш. Беше си фантазирал каква тактика точно ще използва.
	Но най-вече — беше запланувал всичко грижливо. За да е сигурен, че ще се наслаждава на хобито си много, много време.
	Всичко това значеше, че Ливия си има работа с човек, който е пристигнал наскоро в Сиатъл, след като е решил, че е прекалено опасно да продължава да практикува хобито си някъде другаде. На теория програмата на ФБР за предотвратяване на тежки престъпления против личността — ПТППЛ — щеше да е добро начало да се потърсят други подобни на двете престъпления в парковете извън Сиатъл. На практика обаче претоварените с работа полицаи никога не бяха достатъчно съвестни в попълването на информацията в базата данни. Дори когато успяваха да отделят време да го направят, невинаги включваха достатъчно съществена информация.
	И двете атаки например се бяха случили по време на дъжд. За Сиатъл това с лекота можеше да се приеме за съвпадение. От друга страна, дъждът приглушаваше звуците и унищожаваше уликите. Освен това намаляваше броя на бегачите до по-желано от престъпниците съотношение жертви-свидетели. А също така осигуряваше подходящо извинение за един мъж да излезе облечен от глава до пети в полиетиленови дрехи. Тези дрехи затрудняваха събирането на ДНК доказателства, а в същото време правеха разпознаването по-трудно за свидетелите. Проблемът беше дали един полицай, който попълва данните в ПТППЛ, щеше да се сети да спомене времето?
	Но извади късмет. ПТППЛ й предложи вероятна следа — атака, която се бе случила осем месеца по-рано в Бриджпорт, Кънектикът. Същият профил на жертвата — сутрешна бегачка. Същият начин на атака — светкавичната атака в гръб, ножът, свинската опашка, оттренираната ефикасност. Не се споменаваше с какво предположимо са разрязани дрехите, но се беше случило по време на дъжд, което за Ливия потвърждаваше, че изборът на време не е случайност. Изборът на мястото също беше сходен — паркът „Сийсайд“, който беше разположен близко до вода, в Лонг Айланд Саунд, и беше много популярен сред бегачите. Вече беше сигурна, че в миналото е имало други атаки, така както и че в бъдеще ще има още, ако не успееха да спрат този човек.
	Беше избутала „Детска игра“ от ума си, защото, поне за момента, Трахан работеше активно по нея. Освен това каквито и арести да направеше по това дело, нямаше да се случат по-рано от няколко месеца. Остана на бюрото си и продължи да претърсва всяка местна база данни, до която имаше достъп. Обади се на полицейските участъци по на север и на юг покрай крайбрежието на Кънектикът. Но не откри нищо.
	Вече имаше две атаки. Предполагаше, че ще последва още една, вероятно следващия път, когато завали, което в Сиатъл със сигурност щеше да бъде скоро. След това изнасилвачът щеше да се премести към ново ловно поле, където най-вероятно щеше да изгуби завинаги следите му.
	Нямаше да допусне това да се случи. По един или друг начин щеше да го спре тук.


>>	5. Рейн

	Обадих се на номера, който ми даде Хортън. Отговори мъжки глас.
	— Отне ви време. Сега разполагаме с ден по-малко, отколкото можехме да имаме.
	Изречението беше произнесено напълно ясно, с лек укор в тона. Възможно бе да принадлежи на офицер, който е свикнал да се обръща към подчинените си. Когато бях млад и, така да се каже, луда глава, подобен нетърпящ възражения тон щеше да ме накара да подскоча. Но ако си живял достатъчно дълго, добиваш по-широк мироглед и, може би, малко самоконтрол. Така че вместо да се подразня отговорих сякаш с досада:
	— Говорите в първо лице множествено число, сякаш сте кралска особа. Вашите притеснения за времето изобщо не ме засягат.
	— Тогава защо ми се обаждате?
	Донякъде защото Хортън ме бе предизвикал по подобен начин и донякъде защото въпросът не беше напълно необоснован, усетих как ме хваща яд.
	— За да ви изслушам — отвърнах. — За човек с претенции за загриженост за времето определено ви отнема доста дълго да заговорите по същество.
	Поздравих се мислено, че показах мъдростта и тактическата сдържаност да не завърша изречението си с „глупако“.
	Последва пауза, навярно докато събеседникът ми си пренастройваше подхода.
	— Имам три задачи, като и трите изискват незабавно действие и и трите трябва да изглеждат като естествени причини. Ако са ме информирали правилно, вие сте най-добрият в този тип работа.
	Първо беше обръщението към мен, сега пък начинът на похвалата. Можеше да се предположи, че е образован човек. Точен в изказа си. Придирчив към дребните правила, може би за да компенсира желанието си да игнорира големите.
	Поставих това си наблюдение в мислената папка, която съставях, и започнах да разсъждавам. Предполагам, че щеше да ми каже кого. Вероятно къде. Със сигурност по колко.
	Очевидно все важни въпроси. Но след дълга поредица от манипулации и предателства бях научил, че за моята собствена защита няма по-важна информация от „защо“. Може би този въпрос беше станал толкова важен по други причини, например съвест или осъзнаване, или пък заради други неща, които се опитвах да прикрия, като поставях фокуса върху собственото ми оцеляване.
	Разбира се, „защо“ е въпросът, на който хората, които дават задачите, най-малко са готови да отговарят. Което означаваше, че трябва да подходя към него по заобиколен начин, така че истината да се открои сякаш е сянка, хвърлена от лъжите, които я обграждат.
	Затова започнах с лесната част — частта, която той очакваше и която предполагаше, че ме интересува най-много.
	— За кого става дума?
	— Значи приемате?
	— Вие да не сте пиян?
	— Моля?
	— Очаквате да отговоря с „да“ на поръчка… не, на три поръчки, за които не знам нищо? Що за аматьори сте?
	Обидата беше пресметната. Независимо дали беше аматьор, или професионалист, този човек се приемаше за второто и сега щеше да се опита да ми го докаже. Специалистите по разпити наричат тази техника „засегнато его“.
	— Мога да ви уверя — отвърна с тон, в който се беше прокраднало леко негодувание, — че сте чували за мен.
	— Човек от правителството?
	— Бях в правителството. Напуснах, защото аматьорите спъваха усилията ми. Сега имам възможност наистина да свърша нещо.
	— Е, та кои са трите цели?
	Последва кратка пауза. А след това:
	— И тримата са в правоохранителните органи. Единият е на федерално ниво, другият в местните служби, а последният е консултант. Това проблем ли е?
	Не ми трябваха парите. Този човек не ми харесваше. И освен това бях пенсионер.
	Но нямаше да навреди да науча още малко.
	— Засега не.
	— Да започнем с местния служител. Полицай от Сиатъл. Жена. Това проблем ли е?
	— Ако познавате човека, който ни свърза, щяхте да знаете, че е. Не приемам като цели жени. Нито деца. Нито младежи.
	Не ми хареса как прозвучаха думите ми. Като условия, а не като протест.
	— Да, спомена, че сте придирчив по тези въпроси, но не му повярвах. Не приличаме ли всички ние на различни снежинки? Значи сте готов да разтопите някои от снежинките, но други не?
	Започвах да не харесвам този човек до такава степен, че бях готов да се позабавлявам.
	— Някои снежинки са по-скъпи от другите — отвърнах.
	— Ще стигнем и дотам. И така, както казах, сроковете са кратки. Имаме може би три дни, като се отчете, че вече изгубихме един. Но разузнавателната информация е обширна и можем да ви помогнем да контролирате окръжаващата среда доколкото ви е нужно, за да го направите да изглежда сякаш е по естествени причини.
	— Това е хубаво, но работя сам.
	— Чух друго.
	Не знаех дали Хортън е споменал за групата ми. Нямаше значение. При всички случаи коментарът му не ми допадна. Не защото беше лъжа. А защото беше станало истина. Да, сега бях сам. Отчужден, както някога. Но дори преди групата имаше Докс. И Дилайла, а също и двама от колегите й от Мосад. Също и Канезаки в ЦРУ. И Ларисън, и Тревън, човека, когото Ларисън беше довел със себе си. Мамка му, последният път, за който честно можех да кажа, че съм работил сам… беше по-отдавна, отколкото ми се искаше да си призная.
	Зачудих се дали точно заради това не се бях обадил на Ларисън. А след това на Хортън. И сега на този човек. Може би самотата не ми се отразяваше така, както някога. Може би имах нужда от връзка, дори ако въпросната връзка беше с лайняния свят, от който се опитвах да се отръскам.
	— Не нося отговорност за това, което сте чули — отвърнах с тон, за чието безразличие ми беше нужно малко повече от усилие. — Ако пък смятате, че размишлявайки на глас за мен, без да разкривате нищо за себе си, е правилният подход, значи не само сте невеж, но и некомпетентен.
	Последва пауза, през която мъжът смилаше поднесената му истина, като може би се мъчеше сам да не отвърне с обида.
	— Няма нужда да знаете кой съм — отговори той. — И, може би, по-важното от ваша гледна точка е, че самият вие не искате да знаете.
	— Доста сигурен съм, че искам.
	— Не, не искате. Нужно ви е само да знаете, че парите ми са зелени и са много. Ако не знаете повече от това, не можете да бъдете заплаха за мен. Ако вие не сте заплаха за мен, и аз не съм за вас.
	Предложеният баланс ми се стори само привиден, но реших да премълча.
	— Ще поема риска.
	— Достатъчно! Заплащането е един милион щатски долара. Половин предварително, половин след изпълнението. Не се преструвайте, че е недостатъчно. И двамата знаем, че е повече от достатъчно. Приемате ли? Или смятате да пропилеете остатъка от живота си в Токио, като се преструвате на пенсионер?
	Бях достатъчно предпазлив да оставя някои следи, преди да напусна Токио. Апартамент, за който се плащаше директно. Джазклубове, в които се отбивах от време на време. Такива неща. Все мерки, достатъчно дискретни, за да изглеждат истински, но подбрани така, че много трудно да могат да бъдат свързани в едно цяло. Фактът, че този човек беше забелязал лъжливата следа, значеше, че разполага с ресурси. А това, че я беше приел за истина, значеше, че ресурсите му не са чак толкова добри, колкото си мислеше.
	Освен това приглушената заплаха „Знам къде да те намеря“ подсказваше, че действията му се мотивират повече от егото му, отколкото от разумна тактика. Иначе щеше да се досети, че онова, което беше споменал по-рано — че няма да бъде заплаха за мен, ако аз не съм за него — всъщност работи в двете посоки. Отново си помислих, че си имам работа с офицер. Или бивш офицер, свикнал повече да командва подчинените си, отколкото да преговаря с наемници.
	Това, което не знаеше, беше, че обичам заплахите. Заплахата внася яснота. А с яснотата идва спокойствието. Така че не беше нужно усилие, за да забавя малко отговора си. Идеята на паузата беше той да предположи, че качеството на информацията му ме е сварило неподготвен, даже че ме е притеснило.
	— Успех с целите — отговорих. — Не мога да ви помогна с намирането на подходящи хора.
	Прекъснах връзката, изключих телефона и извадих батерията. След това сложих нова цепеница в _ирорито_. Изсъхналото дърво изпука и се разпали почти мигновено. Седнах на възглавниците пред огъня и се загледах как пламъците бавно умират: дървото се превръщаше в тлеещи въглени, а топлината приятно грееше ходилата ми.
	Човекът ми беше казал малко. Най-вероятно беше повече похвала, отколкото заплаха.
	Най-вероятно. Но колко бих могъл да заложа на това предположение?
	Извън обсега на _ирорито минката_ обикновено беше студена. Което в контраст правеше топлината на възглавниците пред огнището още по-желана.
	Сложих още една цепеница върху въглените. Изгледах я как изгоря, докато се чудех какво ли прави огъня толкова хипнотичен.
	„Животът е пълен с парадокси“, реших. Определено не бях предвидил колко много работа ще имам, когато се пенсионирам. Сложих батерията в телефона и се обадих на Ларисън.


>>	6. Ливия

	Ливия знаеше, че е оставила „Детска игра“ на заден план, но операцията зависеше повече от хакерските умения на Трахан, отколкото от детективската й работа. Все пак беше длъжна да провери какво става. Може би Трахан междувременно беше успял да напредне с проучването на „аномалията“, както я беше нарекъл — употребата на приложението за криптиране, което беше създал за Сикрет Сървис.
	Купи едно капучино от „Ъптаун Експрес“ и тръгна към мансардата. Мушна хартиената чаша под якето си, за да я предпази от сутрешния ръмеж. Напомни си, че въпреки дъжда все още е прекалено скоро. Изнасилвачът от парка най-вероятно се криеше в леговището си и изчакваше.
	Но нямаше да чака вечно.
	Асансьорът спря на таванския етаж и веднага щом слезе от него Ливия видя, че пред вратата на Трахан е подпрян мокър чадър. Не го беше виждала да носи чадър. Жителите на Сиатъл обикновено пренебрегваха чадърите в полза на якетата с качулка. Някой друг ли имаше вътре? Отключи вратата и веднага чу още един глас освен този на Трахан, женски, с властни нотки. Говореха така, сякаш се караха, но спряха веднага щом чуха хлопването на входната врата.
	Ливия мина по коридора. Трахан седеше на мястото си до масата, а срещу него беше седнала висока брюнетка със сив костюм и леко яке. ФБР, заключи Ливия. Якето приличаше на дреха, подходяща за пътуване. Ако агентът беше мъж, досега да бе свалил сакото си, но подобно небрежно поведение при жените ги излагаше на риска да не ги приемат на сериозно. Като се махнеше всичко това, нещо в стойката й, в позата й подсказваше, че има власт над Трахан, но в негов интерес би трябвало да се отбележи, че бе водил спора доста разпалено, преди Ливия да влезе.
	Лаптопът на Трахан беше затворен — нещо, което Ливия виждаше за първи път. Нещо не беше наред.
	Двамата се обърнаха към нея. И двамата се мръщеха.
	— Ливия — каза Трахан и посочи жената, — това е специален агент Смит, шеф на ТПСД.
	ТПСД беше звеното на ФБР за борба с Тежки престъпления срещу деца, част от Отдела за криминални разследвания. Ливия беше чувала за Смит, но никога не й се бе налагало да има вземане-даване с нея. Взаимодействията между началниците на съответните отдели във федералните служби обикновено се осъществяваха на по-високо ниво. Какво ли ставаше?
	— Детектив Лоун — каза Смит. — Бих искала да съм тук с по-добри новини. За съжаление тази операция е прекратена.
	Ливия пристъпи към масата, като си остави малко време, за да събере мислите си, преди да каже нещо. Знаеше, че паузата ще създаде у Смит усещане за увереност, макар всъщност да беше резултат от объркване. Сложи капучиното на масата и погледна Трахан. Знаеше, че има потенциална възможност да бъде оказан политически натиск, и затова го бе помолила разкритието за криптиращото приложение да си остане между тях двамата, докато не им се удаде възможност да напреднат с разследването. Трахан се беше съгласил. Ливия се бе надявала, че споразумението им ще остане валидно, докато не успеят да го обсъдят повторно. Сега разбираше, че е сгрешила, като не му се бе обадила по-рано.
	— Казал си им, нали?
	— Налагаше се — отвърна Трахан, почти без да гледа към нея.
	— Трахан ми е подчинен — намеси се агент Смит. — Той е задължен да…
	— Той има договор!
	— Наричайте го както искате. От него се изисква да ме държи в течение на всички важни разкрития по операцията.
	— Значи ми казвате, че Сикрет Сървис прекратяват разследването по случая с разпространяване на детска порнография?
	— Не съм казвала нищо подобно. — Смит смръщи вежди. — Казах, че ФБР прекратява това разследване.
	— Защо?
	— Беше решено, че клиповете, които се публикуват на този сайт с добри намерения…
	Ливия не можеше да повярва на ушите си.
	— Публикуват се от ФБР!
	— … могат също да бъдат изтълкувани като детска порнография. А както знаете, в Съединените щати публикуването на подобни материали е противозаконно дори и за правоохранителните органи в процеса на разследването.
	Ливия пое дълбоко дъх, защото усещаше, че се разпалва прекалено. Въпреки това остана бясна. Може би точно заради правилото, което Смит току-що бе споменала, „Детска игра“ изискваше от членовете си да публикуват поне по едно ново видео с детско порно на месец. Изискването беше проява на предпазливост, защото по този начин можеха да попречат на разследващите да проникнат в сайта. Но ФБР бяха намерили начин да го заобиколят. Бяха наели един холивудски специалист по видеоефекти, който редактираше съществуващи клипове, за да ги направи да изглеждат като нови.
	— Тези филми не са истински — каза Ливия, която разбираше, че вече е изгубила, но бе твърдо решена да спаси каквото може.
	— Части от тях са истински — отвърна Смит, — доколкото разбирам. Вижте, и двете трябва да признаем, че това е законово решение. Освен това не смятам, че някоя от нас е способна да надхитри адвокатите на Департамента по правосъдието.
	Ливия сложи длани върху масата от двете страни на лаптопа, който използваше, когато работеше в мансардата, и се наведе напред. Нямаше да си тръгне оттук без лаптопа. Той беше единственият й начин да влезе в „Детска игра“ и съдържаше данните на членовете, които бяха успели да разкрият досега.
	— Агент Смит, направете ми услуга. Не ми разправяйте врели-некипели. Всичко е заради Сикрет Сървис. Тери го знае. Аз го зная. Вие също го знаете.
	Смит погледна лаптопа.
	— Ако смятате да си тръгнете оттук с този лаптоп, мога да ви гарантирам, че ще бъдете обвинена в кражба на собственост на Федералното бюро.
	Странно, но агент Смит изглеждаше почти тъжна, докато го казваше. Сякаш по-скоро споделяше злощастен факт, отколкото отправяше заплаха.
	Ливия я погледна в очите, опитвайки се да проникне в мислите й.
	— Открихме петима членове, които вече са идентифицирани. Можем да направим поне тези арести. Нужно е само…
	— Заподозрените, които сте идентифицирали, няма да бъдат арестувани. Нито разследвани. Поне не във връзка с тази операция.
	Ливия осъзна, че би трябвало да предугади този развой на събитията. Въпреки това беше смаяна.
	— Успяхме да съберем материали, и то добри, срещу петима маниаци, които се занимават с разпространение на детска порнография и измъчване на деца, а вие ще ги оставите да продължат да го правят?
	— Решението не е мое.
	— Знаете ли какво е хърткор, агент Смит? — Смит не отговори. — Това е педофилска субкултура. Целта й не е просто да причини болка. Целта е да причини вреда. Не просто да пречупи детското тяло, а да унищожи детската душа. Тери не можеше да го гледа. Повечето хора не могат. Искате ли да ви покажа малко? Само колкото да разберете какво позволявате с прекратяването на тази операция.
	Трахан мълчеше. Беше забил глава надолу, сякаш беше засрамен.
	— Нищо не позволявам — отсече Смит. — Просто следвам правилата. Що се отнася до хърткора… Мога да си представя.
	— Съмнявам се. Ако можехте, нямаше да закриете операцията — Смит отново премълча. — Агент Смит, имате ли деца?
	По бузите на Смит изби лека червенина.
	— Моят личен живот няма нищо общо с това. Всъщност това…
	— Племенници? Или племеннички? Вие самата била ли сте някога дете?
	— … изобщо не ви влиза в работата. Както казах, решението не е мое.
	— Решението става ваше, щом участвате в изпълнението му.
	— Решението е на Бюрото. Взето е на много по-високо ниво от моето. И от вашето. И е окончателно.
	— Майната ти! Имам готово дело срещу тези разпространители. Ще ги арестувам. И ще намеря начин да бъдат осъдени.
	Знаеше, че не постъпва разумно. Знаеше, че се разкрива прекалено много. Не й пукаше. И без това нямаше да може да се сдържи.
	— Детектив Лоун… — Смит изглеждаше така, сякаш се затруднява да намери правилните думи. — Ливия.
	— Детектив Лоун.
	— Детектив Лоун — повтори Смит. — Доколкото разбирам… всички участници в тази операция до известна степен са изложени на опасност от разследване.
	— Какво искате да кажете?
	— Видеоклиповете, които сте публикували в хода на разследването, могат да бъдат основание за повдигане на обвинение.
	Ливия разтърси глава, сякаш за да проясни мислите си. Усети се изложена на удар, който не беше предугадила и не бе могла да види приближаването му.
	— Шегувате се — заяви тя. — Няма да го направите.
	— Детектив Лоун, откажете се от случая. Просто забравете за него. Продължавайте да вършите добра работа по всички други начини, които сте ползвали досега. Някои битки не могат да бъдат спечелени.
	— Това не значи, че не трябва да бъдат водени.
	— Напротив, значи, ако искате да продължите битката някой ден.
	На Ливия й се прииска да отиде до агент Смит и да я просне на пода. Но това едва ли щеше да помогне. Всъщност до известна степен тя осъзнаваше, че жената не я заплашва. И че дори не я предупреждава. По-скоро може би я съветваше. А даже може би се опитваше да прояви съчувствие към Ливия, на което тя се съпротивяваше, защото й беше противно да е обект на състрадание.
	Сведе поглед за миг и си пое дълбоко дъх. А след това още веднъж. Щом се почувства по-спокойна, отговори:
	— Бих искала да говоря с шефа ви. С който там е взел решението да се спре операцията. Или мога да помоля своя лейтенант да се обади, ако моят ранг е прекалено нисък за това. По дяволите, ще накарам шефа на полицията в Сиатъл да се обади, ако предпочитате.
	Агент Смит бавно поклати глава.
	— Можете да накарате когото си искате да се обади на когото решите от Бюрото. Просто ви казвам, че ще си загубите времето. Или ще направите нещата по-зле. — Смит кимна към Трахан. — Двамата с Тери трябва да се върнем във Вашингтон колкото е възможно по-скоро. Ще вземем нощния полет. Още тази вечер.
	Трахан погледна Ливия и сви безпомощно рамене.
	— Съжалявам, Ливия.
	Ливия ги изгледа. Знаеше, че е изгубила, но беше решена това да е само един от рундовете, а не боят.
	Взе лаптопа. „Майната им!“ Щом искаха да я разследват, нека да опитат.
	— И двамата сте страхливци! — отсече тя и излезе.


>>	7. Рейн

	Ларисън не успя да хвърли светлина върху самоличността на тайнствения клиент.
	— Хорт познава всички — каза ми. — Знаеш го. Нали спомена, че според теб бил бивш офицер? С чин полковник или нагоре? Е, това стеснява възможностите до около сто и седемдесет души. Ако искаш нещо по-точно, ще трябва да питаш Хорт.
	— Вече го питах.
	— Е, може би не си задал въпроса както трябва.
	Бях виждал Ларисън в действие. Не пожелавам на никого да бъде от другия край на онова, което той смята за правилна страна.
	— Всъщност въпросът е друг — казах. — Защо Хортън крие клиента?
	— Не. Въпросът е: „От кого се страхува повече Хортън? От клиента? Или от нас?“.
	— А, значи сега сме „ние“?
	— От теб зависи. След онова, което направи за мен, ти казах, че ще стоя зад тебе. Мислиш ли, че лесно обещавам подобни неща?
	А всъщност онова, което бях направил, бе, че му оказах доверие тогава, когато щеше да е по-разумно да го убия. Въпреки това веднъж вече се бях оказвал, заедно с Докс, на погрешната страна на въпросното уравнение. Преживяването беше незабравимо.
	— Не, не мисля.
	— Тогава просто кажи и ще отидем „на гости“ на Хорт. За да сме сигурни, че се страхува от правилния човек.


>>	8. Ливия

	От мансардата Ливия отиде направо към Лейк Юниън Парк и тръгна покрай водата. Стъпките й отекваха по дървената настилка на алеята. Дъждът беше спрял, но небето беше все така сиво, въздухът студен и влажен, а паркът — почти пуст.
	Вътрешно кипеше и знаеше, че докато не се успокои, няма да може да разсъждава логично. Най-лошото беше, че вината до голяма степен беше нейна. Трябваше да е по-ясна в инструкциите си към Трахан да си държи устата затворена за разкритията за Сикрет Сървис, докато не успеят да научат нещо повече. Може би пак щеше да пренебрегне думите й, но поне нямаше да се чувства така, сякаш бяха прекратили операцията по нейна вина.
	А пък заплахата на агент Смит, че ако не се откаже, самата тя може да се окаже подследствена, направо я побъркваше. Не само заради огромната си несправедливост. По-скоро защото не я беше предугадила. Да, можеше да се признае, че Смит не злорадстваше, докато се заканваше. Но някой явно беше предвидил, че Ливия може да се възпротиви, и беше подготвил съответните контрамерки. Ако беше двубой по джудо, Ливия вече щеше да губи по точки и да лежи по гръб на земята. Само заради влизането, което не беше предвидила, и хватката, която не беше блокирала.
	Спря за миг, за да затегне вързаната си на конска опашка коса, която вятърът беше разхлабил. После пак тръгна, защото имаше нужда да изгори натрупания гняв. Няколко гълъба се разхвърчаха, щом ги приближи, после накацаха по тревата отдясно. Напомниха й за Насон. Когато бяха малки момичета, Ливия я наричаше пиленце, заради поразителната й способност да имитира песните на горските птици. Беше се научила доста добре да дистанцира подобни мисли от емоционалните си реакции, но тази сутрин ехото от спомена за „пиленцето“ беше предизвикал странен прилив на вина и печал. Нужно й беше време, за да го избута на заден план.
	Но на първо място имаше нужда от информация. Трябваше да узнае кой всъщност е наредил спирането на операция „Детска игра“ и защо. Не познаваше никого в Бюрото достатъчно добре, за да иска подобни данни. Но може би… може би Б. Д. Литъл от отдела за разследвания на Департамента за вътрешна сигурност можеше да й помогне. Особено като се имаха предвид разкритията за Сикрет Сървис, защото от 2003 година службата беше част от Департамента.
	Нямаше му вяра. Беше я измамил в Тайланд. Беше я насочил по следите на хората, който бяха уредили трафика на нея и сестра й Насон в Щатите, а после ги бяха изнасилили. А след това й беше казал, че знае, че ги е избила всичките до един — трафикантите и щатския сенатор, с когото бяха работили. Но я разбирал защо го е направила. Самият той имаше своя собствена трагедия. Дъщеря тийнейджърка. Беше показал на Ливия избледняла фотография на красиво черно момиче — лъчезарна усмивка и ръце, обвити около шията на сияещия й от радост баща. Преди десетилетие момичето беше изчезнало безследно. Беше мотивиран не по-малко от Ливия да елиминира сексуалните маниаци, които го бяха направили. По всякакъв възможен начин. Единственото, от което имаше нужда, беше партньор.
	Много от онова, което знаеше, нямаше как да бъде доказано. Освен това беше уверил Ливия, че никога няма да оказва натиск върху нея. Но обстоятелствата се променят. Както и хората.
	Ливия продължаваше да върви. Студът и умората бавно прочистваха главата й. Стигна до група плаващи къщи, които бавно се полюляваха и поскърцваха до пристана, и засили ход. Не можеше да понася лодки. Нито пристанища. Нито пък транспортните контейнери, дори онези, които се виждаха в безопасната далечина от мансардата й в Джорджтаун. Бяха минали почти две десетилетия, но все още й прилошаваше от миризмата на къри. Беше завършила всичките курсове по психология в университета и знаеше за условните рефлекси и генерализацията на стимулите. Но разбирането на явлението не намаляваше силата на въздействието му.
	Без съмнение щеше да е по-безопасно да не се свързва с Литъл. Но сега имаше данните на пет чудовища. Можеше да избира да защити себе си или да защити децата, които тези чудовища щяха да продължат да преследват, ако не бъдат унищожени.
	Най-сетне се почувства достатъчно спокойна и спря. Ходенето я беше загряло до такава степен, че разкопча яката на якето си. Студеният въздух стисна кожата на гърлото й. Погледна към езерото. Ръждясалите останки на парка „Газ Уъркс“ бяха едва различими на северния бряг. Зад нея се разнасяше приглушената какофония от няколкото строителни площадки в „Саут Лейк Юниън“. Отляво по водата към нея плуваха патици. Майката погледна към нея и насочи малките си навътре в езерото и по-надалече.
	Ливия въздъхна и извади мобилния си телефон. Само едно позвъняване.
	— Ливия Лоун — поздрави я приятелският баритон. — Явно си усетила, че мисля за теб.
	Литъл обичаше игрите и Ливия очакваше обаждането й да бъде прехвърлено към гласова поща или поне да не й отговорят веднага. Явно, че наистина се бе надявал да се чуят.
	— Нужна ми е помощта ти — започна Ливия. — Но не обещавам, че ще получиш нещо в замяна.
	Последва пауза. Стана й неприятно, защото знаеше, че е доволен от това, че е потърсила помощта му.
	— Добре — отвърна накрая той. — Но това не значи, че няма да поискам нищо. Става ли?
	„Става ли?“. Полицаите постоянно използват тази фраза, когато разговарят с лековерни заподозрени. „Просто ми помогни, така че да направя добро впечатление на прокурора. Става ли?“
	Надяваше се в момента да не е в ролята на лековерния заподозрян.
	Каза му за операцията „Детска игра“. За разкритията за Сикрет Сървис. За прекратяването на операцията. Каза му всичко.
	— Пазят си задниците тия гадняри! — възкликна Литъл, след като Ливия приключи разказа си. Явно беше истински ядосан. Но вече знаеше какво иска да научи Ливия.
	— Ще можеш ли да разбереш кой е оказал натиск?
	— Може би. Но колкото и да ми се иска да е другояче, съмнявам се, че имам достатъчно влияние, за да рестартирам операцията. ФБР не обичат да им се месят от Вътрешна сигурност.
	— Знам.
	— Тогава какво искаш?
	— Искам да знам кои в Сикрет Сървис са част от мрежата за порнографията с мъчения на деца. Кой във Вътрешна сигурност или в Бюрото, или и в двете, ги защитава. И защо.
	— Какво смяташ да правиш с тази информация?
	Очакваше, че тя ще се опита да окаже натиска. Добре, нека натиска.
	— Дай ми информацията и ще го обсъдим.
	— Така те искам, момичето ми!
	— Не съм ти никакво шибано момиче!
	— Виж, просто така се казва…
	— Не, просто забрави. Забрави, че съм те питала. Това беше глупаво.
	И прекъсна разговора. После зачака в агония обаждането му. Боеше се да не е сгрешила в преценката си, защото всъщност изобщо не беше обмисляла действията си. Просто бе постъпила първосигнално, щом бе усетила, че някой се опитва да я контролира. Изпадна в ужас, че беше постъпила така, за да се самозащити, и че беше забравила, макар и само за момент, какъв е залогът.
	„Обади се!“, мислеше си и гледаше телефона. Мразеше се заради постъпката си и заради това, че има нужда от друг човек. „Обади се!“
	Мина минута. После още една.
	Телефонът иззвъня. Литъл! Ливия си пое дъх и се насили да изчака второто позвъняване. И третото.
	Натисна зеления бутон и вдигна телефона до ухото си, без да казва нищо.
	— Не исках да прозвучи така, както ме разбра — каза Литъл. — Просто исках да кажа колко се радвам, че работим заедно. Знаеш, че и двамата искаме едно и също нещо.
	Ливия осъзна какъв късмет има. Ако Литъл не бе отстъпил пръв, щеше да й се наложи да пълзи на колене пред него и щеше да има още по-малко въздействие над него, отколкото когато го бе потърсила за първи път. А в сегашната ситуация му бе показала желанието си да се оттегли, ако й се наложи.
	— Не го правя заради теб — каза тя. — Правя го въпреки теб.
	— Радвам се, че го правиш.
	„Сигурна съм, че си доволен!“, помисли тя.
	— Разбери с кого си имам работа — каза тя. — После ще го мислим.
	Изкара джипа си от паркинга, където го беше оставила, и подкара към управлението. Чудеше се какво ще каже на лейтенанта си, Дона Стрейнджланд, за прекратяването на операцията „Детска игра“. Стрейнджланд, родом от Бруклин и със силен акцент, който звучеше нелепо в Сиатъл, беше добро ченге, открита и пряма, и беше приятелка с Ливия, доколкото такова нещо бе възможно между началник и подчинен. И въпреки това положението беше толкова напрегнато, че Ливия не искаше да прибързва и предпочиташе да изчака да види какво може да научи от Литъл, преди да запознае лейтенанта със ситуацията.
	Но, от друга страна, рано или късно трябваше да каже на Стрейнджланд и щеше да изглежда странно, ако се забавеше много. Всъщност Стрейнджланд имаше свръхестествената способност да научава всичко и вероятно вече знаеше, може би директно от агент Смит или пък по друг начин. Освен това, който и да стоеше зад прекратяването, знаеше, че Ливия ще реагира по някакъв начин. Именно затова агент Смит беше дошла с предварително подготвеното предупреждение или каквото и да беше там. Отстрани щеше да изглежда по-добре, ако постъпваше така, сякаш възнамерява да се оплаче по очакваните канали.
	Остави колата в подземния паркинг и се качи по стълбите до шестия етаж. Не обичаше затворените пространства, а освен това, като се въздържаше от ползването на асансьора, си осигуряваше допълнителна извървяна половин миля всеки ден. Добро допълнение към обичайните й тренировки.
	Стрейнджланд седеше на бюрото си зад лейтенантски размер купчина документи. Вратата беше отворена, както обикновено. Погледна над очилата си за четене и видя застаналата на прага Ливия.
	Ливия изпука ставите на ръката си.
	— Имате ли свободна минута?
	Стрейнджланд се облегна назад, свали очилата си и посочи стола от другата страна на бюрото си. Едно от нещата, които Ливия бе научила от лейтенанта, беше силата на мълчанието. Можеше да те накара да заговориш дори когато си запознат с подхода.
	Ливия затвори вратата и седна.
	— Прекратиха операция „Детска игра“.
	Стрейнджланд я изгледа продължително и Ливия усети, че го чува за първи път.
	— Какво искаш да кажеш?
	Ливия й разказа всичко, с изключение за обаждането си на Литъл. Стрейнджланд не вярваше на Литъл: отчасти защото не искаше ФБР да отмъкне Ливия и отчасти защото вярваше на добрите си инстинкти. Затова Ливия реши, че засега може да премълчи този факт.
	Стрейнджланд я изслуша внимателно — така, както правеше винаги, като от време на време изсумтяваше или кимаше окуражително, а понякога питаше за допълнителни факти или разяснения. Част от уменията да водиш добър разпит е да знаеш как активно да изслушаш някого, а Стрейнджланд беше сред най-добрите.
	Щом Ливия приключи, Стрейнджланд замислено започна да потупва пръсти. След това погледна Ливия.
	— Повече от погрешно е това, че го научавам от теб, а не директно от Бюрото. Или пък от шефа.
	— Какво значи това според вас?
	— Че някой не е искал да знаем за спирането на операцията, докато не се окажем пред свършен факт.
	— А това пък какво значи?
	Стрейнджланд й се усмихна насила, може би защото бе забелязала, че Ливия й подхвърля въпроси, които изключват едносричен отговор и гъделичкат егото й — все техники, които бе научила от самата нея.
	— Моето предположение е — отвърна тя, — че прекратяването идва от много по-високо ниво от нашето. Някой от директорите на Бюрото. Или пък от Департамента по правосъдието. Или пък от Департамента по вътрешна сигурност, които сто процента ще искат да защитят Сикрет Сървис. Съвсем естествено е да се опитват да избегнат нов скандал, особено след всичките предишни.
	— Скандали ли?
	— Да, преди няколко години. Множество разкрития за стриптийзьорки и проститутки, осигурявани за охраната на президента. Пияни агенти се блъснаха с колата си в бариерата на Белия дом. След това разкриха, че някой от високопоставените служители се опитва да попречи на разследването, водено от член на Конгреса, като пуснал информация за него в пресата. А после отново история с проститутки и с охраната на вицепрезидента. Така че, да, лесно може да се предположи, че някой там е решил, че организацията не може да си позволи нов удар по репутацията им.
	— Не знаех за тези факти.
	— Защото нямаше замесени деца — каза Стрейнджланд. — Но сега може да се окаже, че има. Във всеки случай, по каквито и канали да е дошла заповедта за прекратяването, от страх не са могли да направят нищо друго, освен да застанат в стойка мирно. Иначе някой щеше да ми се обади, дори и само да попита какво, по дяволите, става. ФБР понякога ни третира сякаш сме им длъжници. Но да ни изправят пред свършен факт — това е гадно!
	— Какво ще правим?
	— Най-вероятно ще ни се наложи да изядем някой лайнян сандвич. Но нека първо да направя няколко обаждания. Да видим дали ще мога да разбера нещо повече от очевидното. Имаме ли някакъв прогрес с изнасилвача в парка?
	Ливия й каза за следата в Кънектикът, за оформящото се усещане с какво си имат работа и за предположението си, че човекът обича да действа в дъжд.
	— Ако е така — заключи Стрейнджланд, — ще си имаме много сериозен проблем в Сиатъл.
	— Изглежда, че дъждът е необходимо, но не достатъчно условие. Нямам достатъчно данни, за да съм сигурна, но изглежда, че не излиза на лов повече от веднъж седмично. А между ударите се покрива.
	— Значи внимава.
	— Явно.
	Стрейнджланд кимна.
	— Е, психопатите също могат да са внимателни. За наше съжаление. Но съм сигурна, че ще го пипнеш, Ливия. Ако някой може да го хване, това си ти.
	Ако го беше казал някой друг, щеше да прозвучи като ласкателство. Но от устата на лейтенанта имаше съвсем друго значение.
	— Благодаря, лейтенант.
	— А по другия въпрос… ще видя какво мога да науча.
	Ливия стана да си ходи.
	— Освен това — добави Стрейнджланд, — ако имаш някакви свои хора, можеш да се опиташ да се свържеш. Те не се придържат към установените канали. Не виждам защо ние трябва да го правим.
	Ливия кимна. Дали Стрейнджланд вече бе разбрала, че се е свързала с Литъл, или пък се досещаше, че го е направила? Може би това беше нейният заобиколен начин да подскаже на Ливия да не крие нищо от нея?
	Както обикновено почти телепатичната интуиция на лейтенанта едновременно впечатли и разтревожи Ливия. Множеството изнасилвачи, които Ливия беше убила, не можеха да бъдат свързани по географски признак. Винаги се подготвяше грижливо, а методите й се базираха на знанията й за това как се събират уликите и как се води детективската работа. Въпреки това знаеше, че до голяма степен е защитена от онова, което хора като Трахан наричаха „безопасност посредством неяснота“, т.е. сигурността, която беше резултат от това, че никой не я търсеше.
	Ако това се променеше, ако някой забелеше нещо общо сред мъртвите изнасилвачи, положението щеше да стане лошо. Или направо катастрофално, ако бъде забелязано от някой с полицейската интуиция на лейтенант Стрейнджланд.
	Не за първи път се зачуди дали не трябва да опита да укроти дракона, който се криеше в нея. Да приеме, че винаги ще има изнасилвачи, които ще се признават за виновни, или пък прокурорът ще се окаже некадърен, или ще се случи нещо друго и те ще избегнат възмездието за онова, което са направили.
	И не за първи път заключи, че едва ли ще успее.


>>	9. Ливия

	Ливия прекара остатъка от деня в офиса. Разрови се в базите данни, проведе още няколко телефонни разговора, но не успя да открие никакви нови следи, които да водят към изнасилвача от парка. Искаше й се да продължи търсенето, но в девет часа беше урокът, който водеше в академията по бойни изкуства в центъра Равена-Брайънт в североизточен Сиатъл. Всички местни училища искаха да я наемат. Биографията й беше впечатляваща: училищен шампион по борба, черен колан по джиу-джицу, олимпийска резерва по джудо и сиатълско ченге, обучено в тактиките на уличния бой. Щеше да е хубаво да преподава на една и съща група студенти само на едно място, но тя предпочете да работи в три различни училища, за да може да обучи колкото е възможно повече жени. Най-важните умения за всички бяха по-скоро умствени, отколкото физически — осъзнаването на ситуацията, избягването й, увереността в собствената ти ярост. Ливия беше поставила фокуса на класовете си така, че физическите упражнения бяха по-скоро път към формирането на правилното поведение, отколкото самоцел.
	Имаше късмет — нямаше много трафик и успя да стигне в училището достатъчно рано, за да й остане малко време за упражнения на тепиха. Преоблече се в кимоно в съблекалнята, прибра служебния глок в раницата си и започна да загрява в ъгъла. Раницата беше подпряна до стената, така че да може да я вижда. Заради цените на имотите в Сиатъл помещението не беше голямо, но с размери осем на осем беше напълно достатъчно. И имаше всичките приятни качества, които Ливия свързваше с тренировките: лек мирис на гума, миризма на пот, падането на телата на тепиха, пъшкането, смеха и ругатните. Хорхе, покритият с татуировки бивш член на банда, който никога не се колебаеше да използва физическото си надмощие, за да се опита да се справи с нейните превъзхождащи го умения, тренираше с друг ученик с кафяв колан, но забеляза погледа й и й кимна. Освен тях на тепиха имаше и две жени — едната с лилав, другата с кафяв колан, с които Ливия тренираше понякога, защото всички заслужаваха да тренират с някой по-умел, за да научат нещо ново. Но всъщност най-много харесваше двубоите с мъже, при това колкото по-големи и силни, толкова по-добре. Изчака няколко минути, докато Хорхе победи противника си, след което започна спаринг с него. Успя да го накара два пъти да потупа в знак, че се предава, но иначе се бе оставила на тренировката да я води. Отбягваше атаките и контраатакуваше. Харесваше много хватките с ключ, но преди всичко обичаше чувството на контрол, на доминиране над някой, който се опитва да направи същото с тебе. След един час усилен спаринг кимоното й беше подгизнало, а текущата й работа и политическият нонсенс покрай „Детска игра“ отстъпиха достатъчно назад в ума й.
	Малко преди девет се преоблече в шорти и фланелка в съблекалнята и се върна на тепиха. Няколко от ученичките й бяха дошли и вече загряваха. Някои се разтягаха, другите блъскаха боксовите круши с длани и лакти. Ливия погледна часовника и ги предупреди:
	— Пет минути!
	Ученичките кимнаха, че са я чули, и продължиха.
	На пейката до входа беше седнало ново момиче, облечено в тениска и клин, което само гледаше. На пейката до него беше метнато яке, но момичето все още не беше свалило обувките си. В скута си стискаше малко кожено портмоне, сякаш се боеше, че някой ще го грабне, ако го остави. Беше красиво, с подстригана почти нула номер кестенява коса и голяма татуировка на едната ръка — озъбен черен вълк със следи от кръв по зъбите.
	Ливия метна раницата си на рамо и отиде при момичето.
	— Здравей! — поздрави го и отметна мокър кичур коса от лицето си. — Искаш да тренираш ли? Трябва само да попълниш формуляра и можеш да пробваш как е.
	Младата жена погледна Ливия и се усмихна неуверено.
	— Смятах да го направя — отвърна тя. — Трябваше да започна нещо такова още преди време. Иска ми се да бях го направила. Но ми се струва прекалено.
	„Психическа травма — помисли си Ливия. — Най-вероятно в резултат на сексуално насилие. Не е съобщила на никого. И все още не може да се примири със станалото“.
	Разбира се, това беше просто предположение. Но имаше други издайнически признаци, които, взети заедно, го подкрепяха. Например интереса на жената към курса по самоотбрана. Нервността й. Колебливостта. Татуировката на вълка, която беше ярка и очевидно скорошна. Може би беше символично отражение на онова, което жената беше решила да бъде? И обръсната глава — дали не я бяха сграбчили за косата и не бе решила да премахне това слабо място? Дали не се опитваше да се направи непривлекателна? Или пък остриганата коса беше опит да скъса с миналото и демонстрираше решимостта й да се промени изцяло? Ливия беше виждала всички тези реакции като резултат от сексуална травма — и още много други. Много от ученичките й ги показваха. Самата тя беше изживяла няколко от тях.
	— Искам да кажа, мислех да пробвам — каза младата жена. — Но може би днес само ще гледам, нали може? — Поклати глава и извърна поглед. — Чувствам се като страхливка. Но… не знам точно.
	Зад Ливия някой започна да тренира на една от боксовите круши на пружина — ритмичното блъскане „туп туп туп туп туп туп“ беше в пълен контраст с неуверените думи на младата жена.
	— Не си страхлива — отвърна Ливия и повиши тон, за да е сигурна, че тя ще я чуе. — Просто сама избираш колко бързо искаш да започнеш. Има хора, които са готови да се хвърлят във водата с главата надолу. Други пък обичат първо само да топнат пръстите на крака си. Ти сама решаваш кое е най-доброто за теб. Нали така?
	Младата жена я погледна за миг, сякаш се опитваше да реши дали такова нещо изобщо може да е възможно, после кимна:
	— Така е.
	— Остани. Виж дали ще ти хареса. Ако решиш да пробваш, можеш да се присъединиш към нас. Ако ли не, просто гледай. Става ли?
	Младата жена се усмихна, този път малко по-уверено.
	— Става.
	Ливия протегна ръка.
	— Аз съм Ливия.
	— Кайла — отвърна младата жена и й стисна ръката.
	— Радвам се, че се запознахме, Кайла. Трябва да започвам урока, но после можем пак да поговорим, ако искаш.
	Ливия се върна на тепиха. Тази вечер в групата бяха двайсет жени. Никога не падаха под петнайсет, а понякога бяха близо трийсет. Сериозно трябваше да помисли да си намери помощник.
	— Окей, да започваме — заяви тя. — Контраатака на опит за фронтално душене, както започнахме миналата седмица.
	От предишния клас бяха останали трима мъже, които сега слагаха лека защитна екипировка — кори на ръцете си, предпазител за гърлото, маски на лицата. Ливия ги беше подготвила за ролите им и те се справяха много добре. Разбира се, беше добре жените да тренират една срещу друга, но тренировката беше много по-полезна, когато имаха срещу себе си нещо, което приличаше на истинската заплаха.
	Жените се подредиха в три редици. Първите пристъпиха напред и застанаха с гръб към тапицираната стена. Без да им е дадена специална команда, защото в истинския живот никой не дава такава, мъжете тръгнаха агресивно към тях, като крещяха обиди в лицата им и правеха всичко възможно да ги изплашат, без все още да атакуват. Често се случваше някои от новите ученички първоначално да възразят срещу това, че треньорите ги наричат „кучко“ или „курво“, или „путко“. Ливия винаги отговаряше, че е готова да промени тренировките в съответствие с чувствителността на ученичките си, но ако определени думи предизвикваха прекомерна обида по време на тренировките, как ли биха реагирали жените по време на истинско нападение? „Мъжете използват тези думи, за да ни стреснат — казваше им Ливия. — Да ни изплашат и да ни парализират. Трябва да привикнем към това, което ни смущава, за да се научим да се борим с него. За да лишим нападателите си от оръжието на техните думи“.
	И което беше вярно за словесното нападение, важеше и за физическото. Дори когато бяха изправени пред леко насилие, много жени изпадаха в неизгодно положение, защото усещането им беше напълно непривично. Да те блъснат в стената, да те съборят на земята, да те ударят или зашлевят, или да те душат — когато се случеше за първи път, чувството беше толкова всеобхватно, че причиняваше шоково състояние. А при жените, които вече бяха нападани, неочакваното насилие връщаше старата травма и ги блокираше напълно. Ето затова, в добавка към привикването към мръсни думи, Ливия караше ученичките си да свикват да бъдат бутани и блъскани, и сграбчвани, а силата на атаките растеше заедно с привикването им към упражненията. Целта беше вместо да се смразяват пред лицето на опасността да се научат да реагират с отигран, пресметнат отговор.
	Затова, след като словесните нападки не успяха да разстроят ученичките, мъжете започнаха да ги блъскат към стената и да се опитват да ги душат. Жените пренебрегваха тласкането към стените, блокираха опитите за душене със заучени движения и контраатакуваха с палци към очите и лакти в слепоочията. Залата отекваше от яростните им крясъци и от окуражаващите подвиквания от наблюдаващите. За Ливия да ходи покрай тях и сама да подвиква похвали и да дава технически напътствия беше като музика, на която никога не можеше да се насити.
	Завършиха урока с една бърза серия от упражнения по зашеметяване и бягство. Ливия погледна часовника, видя, че е десет, и започна да ръкопляска.
	— Окей — викна тя, — много добре, браво на всички! — Останалите се присъединиха към нея. Щом шумът стихна, Ливия продължи: — Ще се видим другата седмица. Не забравяйте да практикувате — представяте си го мислено, изразявате го с думи, обмисляте каква е реакцията ви. Дори само пет минути на ден са много по-добре от нищо.
	Побъбри малко с няколко от ученичките, докато класът постепенно се разпръсваше. След това грабна раницата си, отиде в съблекалнята и се преоблече в обичайните си дрехи — джинси, фланелка и яке, и обу ботите си „Харли-Дейвидсън Хъксли Пърформанс“. Ботите не бяха най-стилните й обувки, но компенсираха това с ред качества — бяха топли, водоустойчиви, достатъчно здрави, за да кара мотор с тях, достатъчно удобни, за да ходи и дори да тича с тях.
	Когато излезе в залата, Кайла все още седеше край вратата. Всички останали си бяха тръгнали. Беше очевидно, че младата жена се надява да поговорят.
	— Е? Какво мислиш? — попита я Ливия.
	Кайла се усмихна колебливо.
	— Мисля, че искам да опитам. Иска ми се да го бях направила по-рано. Искам да кажа… по дяволите. Преди месец преживях нещо лошо. Нещо наистина лошо. Излязох с един колега. И… Божичко, защо още се боя от тази история? Изнасили ме. Изнасили ме!
	Ливия усети познатия прилив на ярост. Отбеляза си да научи повече за мъжа, който го е направил. Може би можеше да се запознае с него. Да го опознае. Да излязат на среща.
	Но не! Връзката щеше да е прекалено очевидна. Трябваше да е по-предпазлива. Само по този начин бе успяла толкова дълго да избегне неприятностите.
	— Съжалявам — каза Ливия. Просто една дума, която да даде на Кайла възможност да продължи, ако иска.
	— Винаги го бях смятала за много приятен — продължи Кайла. — И симпатичен. Не трябваше да излизам с него, защото ми е подчинен, което прави цялата история още по-объркана. Но понякога на работа се случваше да флиртуваме и една вечер излязохме с колеги да се почерпим. Изпрати ме до апартамента ми, бях леко пияна и го поканих да се качи. Целунахме се, но след това му казах, че сме дотам, че не е добра идея заради работата, но той не спря. Той ме… опипваше, стискаше ме навсякъде и се опитах да го отблъсна, и предполагам, че го блъснах прекалено силно, защото той се ядоса и ме блъсна към стената, и си ударих главата, и толкова се изплаших, че замръзнах от страх, а след това той… ме завлече до дивана и ме събори на него, и аз толкова се боях, че ще ме нарани още по-зле, че просто… уф, мамка му, просто го оставих да го направи!
	Кайла затисна устата си с ръка и се извърна. За момент Ливия беше обзета от толкова силно съчувствие и такава ярост, че почти не забеляза, че в цялата тази работа има нещо нередно.
	Почти.
	В начина, по който се държеше Кайла, имаше нещо неестествено. Жертвите, които поне мислено се бяха справили с травмата си, често несъзнателно правеха движения, докато преразказваха преживяното. Някои например неволно залитваха, докато описваха световъртеж. Или пък трепваха, когато разказваха за удар. Жертвите, които още не бяха осмислили травмата си, можеха да разкажат за станалото, без да показват емоции или без никакви движения. Но тази жена беше нещо между двете: изражението и гласът й се меняха от емоциите, но несъзнателните движения ги нямаше.
	Едно от нещата, които Ливия набиваше в главите на ученичките си, беше мантрата „вярвай на инстинкта си“. Ако нещо не е наред, трябва да вярваш на това чувство, дори и да не можеш да определиш на какво се основава. Гавин де Бекър беше написал страхотна книга по въпроса — „Даровете на страха“. А сега не беше просто усещане. Ливия знаеше на какво се основава. Естественият й рефлекс да съчувства на жертвата й беше попречил, но все пак бе успяла да забележи несъответствията.
	„Ако някой знае всичко за тебе, какво по-силно би отвлякло вниманието ти от съчувствието?“
	Дори като се вземеха предвид всичките изнасилвачи, които бе поставила зад решетките, мисълта звучеше леко параноично. Но именно това беше идеята, разбира се. Да не се отказваш от инстинктивното си чувство само защото звучи „параноично“ или неуместно по някаква си друга причина.
	„И докато слушаше историята й, всички ученици вече си тръгнаха. Паркингът ще е празен“.
	Добре, че глокът беше само на сантиметри от ръката й в кобура на колана й. Много детективи носеха оръжие по-скоро за собствено успокоение, отколкото за да могат да го стигнат лесно. Ливия не беше от тях.
	— Имаш ли визитка? — попита Ливия. — Наистина бих искала да поговорим още. Но ме чакат другаде и вече закъснявам.
	— Съжалявам, нямам. Може би можеш да ми дадеш една от твоите.
	Тук също нещо не беше наред. Не че беше невъзможно, разбира се, но жената бе описала изнасилвача като свой подчинен, което предполагаше определено ниво на старшинство в компанията. А старшите служители обикновено носят визитки. Ливия очакваше поне да провери в чантата си за някоя случайна визитка, преди да заяви с такава увереност, че няма.
	— Разбира се — каза Ливия и измъкна една визитка от джоба на раницата си. Кайла я погледна, но не каза нищо. Дори не попита какво един детектив от сиатълската полиция, отдел „Сексуални престъпления“, смята, че трябва да бъде направено относно изнасилването, извършено от неин колега.
	Ливия метна раницата на рамото си, откъдето лесно можеше да я смъкне надолу, в случай че й се наложи да измъкне глока с дясната си ръка.
	— Тръгваме ли?
	Кайла кимна и скочи на крака. Движението беше много атлетично — без да се подпира с ръце на коленете, цялото усилие бе съсредоточено в бедрата.
	— Разбира се, не искам да те бавя.
	Ливия посочи към изхода, защото искаше жената да е пред нея.
	— Няма проблеми.
	Докато вървяха, погледна навън през прозорците, но не видя нищо в осветената от уличните лампи зона.
	Щом стигнаха до вратата, Ливия спря.
	— Мамка му, забравих да спра топлата вода. Собственикът ме помоли да го направя. Утре сутринта ще правят някакъв ремонт и ми каза да я спра.
	— Ще почакам — каза Кайла.
	Още един алармен звънец се включи.
	— Недей, нямам представа колко време ще отнеме. Тръгвай си и ела пак в четвъртък. Тогава пак имам урок. Или ми се обади. Ще поговорим още.
	За щастие жената не й протегна ръка. Не искаше да поема риска да влиза в схватка толкова близо до стъклената врата.
	— Добре — отвърна жената. — Благодаря… че ме изслуша.
	Ливия я изчака да излезе и набързо отново огледа улицата, докато заключваше. След това се обърна и тръгна към задния вход. Веднага щом се озова извън пряката видимост от предния вход измъкна глока и забърза. Ако някой се опитваше да й направи засада, щяха да я чакат да излезе от предния вход невъоръжена и в неведение за опасността. Щяха да сгрешат и по трите точки.
	Задната врата беше от дебела стомана — идеална за ползване като прикритие. Ливия я открехна и надникна навън. Лявата й ръка беше на ръба на вратата, а в дясната държеше глока точно под брадичката си. Отляво паркингът беше празен. Отсреща имаше контейнер за боклук, а зад него беше оградата. Ливия приклекна с разтуптяно сърце, после за миг показа глава и веднага се дръпна назад. Отдясно също беше чисто.
	Пое дълбоко дъх и се измъкна навън. Вратата беше с пружини на пантите и Ливия я придържа със свободната си ръка, за да се затвори тихо. После тръгна наляво, почти долепила гръб до тухлената стена. Вече беше хванала глока с две ръце и го движеше наляво-надясно в синхрон с погледа си. Спря и се ослуша. Чуваше се жуженето на трансформатор, капещата вода от пробит улук. Нищо друго. Пак тръгна наляво и с периферното си зрение забеляза локва и я прекрачи. Пред нея имаше тръба, от която излизаше пара. Тя пристъпи напред с намерението да заобиколи тръбата и…
	Иззад ъгъла, на по-малко от два метра от нея, предпазливо пристъпи човек. Държеше в дясната си ръка пистолет до бедрото си. Явно прикриваше оръжието и не беше готов за незабавна стрелба. Видя я и застина на място, очите му се разшириха.
	Ливия рязко изпъна ръце напред, втренчи поглед право в гръдната му кост и извика:
	— Хвърли оръжието!
	Но още преди заповедта да се беше откъснала от устните й, изражението на мъжа се промени, оръжието му тръгна нагоре, а лявата ръка се насочи към него, за да му осигури по-здрава хватка…
	Ливия го простреля два пъти в гърдите и същевременно отстъпи встрани, за да удължи разстоянието, което щеше да му е нужно, за да попадне в прицела на оръжието му. Мъжът залитна, но успя да се обърна към нея. Ливия проследи движението му и изстреля още два куршума в лицето му. Оръжието изтрака на земята и мъжът падна по гръб.
	Ливия направи крачка напред и ритна пистолета му настрани. Погледна назад, за да се увери, че няма никой. Уличната лампа светеше ярко право в потока от пара и я правеше практически непрозрачна. Накъде да върви? Зад гърба си нямаше прикритие. И нямаше как да разбере дали някой не се е насочил към нея зад парата.
	„Продължавай да се движиш! Просто не спирай!“ Отново тръгна напред, като държеше глока близо до гърдите си.
	На ъгъла на сградата спря и се вслуша. Но не можеше да се довери на слуха си заради изстрелите. Пак погледна назад. Все така не можеше да види нищо от проклетата пара.
	Обърна отново глава напред. В лицето и в очите я удари поток от жилеща влага. Веднага разпозна миризмата и усещането от тренировките в полицейската академия — защитен спрей с лютив пипер. Някой, приклекнал ниско зад ъгъла на сградата, беше подал само дюзата на спрея и я беше напръскал, преди тя да успее да реагира. Задави се и отстъпи назад, за да спечели малко разстояние. В същия момент иззад ъгъла изскочи Кайла и удари с длан нагоре глока. Пистолетът се заби в лицето на Ливия и от очите й изскочиха искри. Гърлото й се беше свило и не можеше да вижда. Усети, че жената сграбчи дулото на глока и го извъртя, за да го измъкне от ръцете й, като същевременно счупи показалеца й. Ливия задържа лявата си длан върху дръжката на пистолета, а пръстите й обхванаха дясната й ръка, така че успя да надделее и започна да насочва оръжието към лицето на жената. Кайла стовари крак върху крака на Ливия с такава сила, че сигурно щеше да й счупи някоя кост, ако не беше обута с боти „Хъксли“. Ливия изохка от болка, но запази хватката си върху пистолета. Почувства, че жената вдига крак за нов удар, и отстъпи бързо, за да го избегне.
	„Нападай, Ливия! Трябва да си в нападение!“
	Завъртя рязко глока по посока на часовниковата стрелка. Жената пристъпи в същата посока, за да компенсира усилието, и в същото време Ливия промуши десния си крак помежду им, завъртя се и се приведе рязко в модифициран _огоши_ — класическо хвърляне през бедро от джудото. Обикновено подобно хвърляне, без да има някаква здрава хватка или ключ, щеше да е безполезно, но в случая ръцете на жената практически бяха прилепени към глока, така че тя трябваше или да го пусне, или да полети във въздуха.
	Избра втората от двете лоши възможности. Докато тялото й прелиташе в дъга над протегнатото бедро на Ливия, тя дръпна рязко глока в противоположната посока и го освободи от хватката на Кайла, която се стовари на земята. Ливия направи голяма крачка назад, насочи дулото към тялото на Кайла и като мигаше яростно, за да облекчи огъня в очите си, изръмжа:
	— Не мърдай!
	Жената се претърколи по корем. Очите на Линия пареха ужасно и тя не можеше да види ръцете на Кайла. От отчаяние и противно на обучението си вдигна ръка към слепоочието си и дръпна кожата нагоре, за да си отвори окото. Паренето само се усили. През потока от парещи сълзи видя, че жената присвива колене към тялото си, и си спомни с каква лекота беше станала от пейката.
	Дръпна спуска на глока шест пъти, като се целеше в центъра на тялото, защото не можеше да види нищо повече. Кайла изпищя и падна. Ливия заобиколи отляво, към краката й. Сложи длан на челото си точно върху веждите си и дръпна нагоре, така че за миг успя да види, че жената не мърда. А след това зрението й отново се замъгли в нов пристъп на агонизиращо парене.
	Тръгна обратно към задния вход, като кашляше и се давеше. Не виждаше почти нищо. Спомни си обучението си в полицейската академия: „Защитният спрей боли ужасно, но няма да ти причини вреда. Не го бърши. Бърсането само ще отвори капилярите и ще направи болката по-силна“. Въпреки това едва успяваше да потисне желанието да си избърше очите. Не можеше да вижда, което я ужасяваше, донякъде заради болката, но и защото не можеше да разбере дали няма други нападатели. Продължи да държи глока в дясната си ръка ниско до гърдите си в модифицирана стойка за стрелба, а лявата беше протегнала напред с разперени пръсти, за да предпази оръжието си и готова за схватка с всеки, който би я нападнал. Разбира се, ако в играта влезеше друго оръжие, едва ли биха рискували да я доближат толкова.
	„Спокойно! Жената беше предвидена само като част от постановката, поне първоначално. Иначе нямаше да използва защитния спрей. Нямаше да се хвърли върху теб. Иначе тя или третият нападател щяха да имат оръжие. И ти щеше вече да си мъртва“.
	Тази мисъл не беше чак толкова успокояваща, колкото й се искаше. Но все беше нещо.
	Успя да вкара ключа в ключалката, влезе и затвори вратата. Чуваха се сирени. Някой бе чул изстрелите.
	Тъкмо навреме. Не искаше да се разхожда с пистолет в ръка, да се дави и да кашля, без да може да говори, когато дойдат полицаите, извикани заради стрелбата.
	Приклекна, остави раницата си на пода, отвори ципа и бръкна вътре. Опипом намери комплекта за първа помощ. Патрулиращите полицаи винаги го носеха със себе си. Детективите често губеха този навик, но ако Ливия някога умреше след престрелка, това нямаше да бъде защото кръвоспиращите превръзки или турникетът са й се сторили прекалено тежки за носене.
	Дръпна ципа на комплекта и започна да рови в него, докато не намери това, което й беше нужно — судекон, мокри кърпички против действието на спрея. Разкъса опаковата със зъби и започна да попива горящите си очи. Болката почти мигновено стана по-поносима. Почисти носа, устата и езика си, като внимаваше само да попива и се противопоставяше на желанието да се избърше, което щеше да втрие капсасиновия дразнител по-дълбоко в кожата и в капилярите й.
	Извади мобилния си телефон и натисна предварително запаметения телефон на полицейското управление в Сиатъл, за да се свърже с детективите, които разследваха случаите със стрелба. Продиктува им името си и номера на полицейската си значка, адреса и накратко описа какво се е случило. Каза им, че е почти напълно сигурно, че наоколо няма други от „лошите“. Но очевидно полицаите щяха да приближат с повишено внимание.
	Сирените вече се чуваха съвсем наблизо. Ливия вече се чувстваше почти в безопасност. И в същото време осъзна, че е била на косъм от смъртта. И се разтрепери. Това, разбира се, не й се случваше за първи път. Но никога не го беше изпитвала в ролята си на полицай. Тогава беше действала като ловец. Беше съвсем различно.
	„Ако не бе заподозряла нещо в тази жена.
	Ако мъжът държеше оръжието си вдигнато, а не до бедрото си.
	Ако не носеше ботите «Хъксли».
	Ако в тима им имаше още един човек.
	Не. Ти направи всичко както трябва. Точно както трябва. Вслуша се в инстинкта си. Беше логична. Победи. ТИ ПОБЕДИ! Те са мъртви. Ти не. Измъкна се, момиче! Успя! Колко пъти си казвала на ученичките си, че трябва да се радват на такъв развой? Само глупости ли приказваш, или съветът ти е истински?“
	Това я накара да се почувства по-добре. И треперенето отслабна… малко.
	„Окей, каква беше цялата тая история, мамка му? Кои бяха тези хора?“
	В главата й мигновено узря мисъл: „Детска игра“.
	Звучеше налудничаво. Но тя знаеше, че трябва да се доверява на полицейското си предчувствие. Най-често първият отговор беше верният.
	„Значи, така. Операцията беше прекратена тази сутрин. Цялата история едва ли е започнала от вчера.
	Операцията току-що беше прекратена. Решението за прекратяването е било взето… кой знае кога. Планът да ме отстранят е бил съставен предварително“.
	Изглеждаше параноично. Но, ето пак — същото инстинктивно чувство и желанието да го пренебрегне. Точно това, за което постоянно предупреждаваше ученичките си.
	Реши, че поне трябва да предупреди Трахан. Вероятно в момента летеше, според онова, което й беше казала агент Смит, но щеше да му се обади веднага щом кацнеше.
	Основното беше, че непосредствената опасност вече не съществуваше. Или поне беше отминала. Това можеше да се приеме за вярно.
	Онова, което трябваше да разбере сега, бе кой стои зад всичко това. И защо.


>>	10. Ливия

	Час след като Ливия се беше обадила мястото гъмжеше от хора от отдела за разследвания към полицейското управление. Началникът на смяната. Капитанът от нощната смяна. Един детектив от отдел убийства. Хора от отдела за вътрешни разследвания. От криминологията. Областният прокурор. Представител на отдела за наблюдение към Департамента по правосъдието. И адвокатът на полицията в Сиатъл. Стрелба, в която беше замесен полицай, беше пълен бардак при всички условия, но полицията в Сиатъл все още действаше под специалното наблюдение на Департамента по правосъдието, след като беше установена системна употреба на прекомерна сила. В полицейското управление се бяха научили да са изключително предпазливи както към същината, така и към външните прояви на едно задълбочено и безпристрастно разследване. Което очевидно беше нещо хубаво, но не значеше, че който и да било полицай би искал да е във фокуса му.
	Ливия отговори на набор от стандартни въпроси, свързани с обществената безопасност, които й зададе патрулиращият сержант, докато отзовалите се на обаждането й полицаи се грижеха да отцепят района. „Това служебното ви оръжие ли е? Имате ли нужната квалификация да го носите? Знаете ли колко патрона сте изстреляли? Колко от тях попаднаха в целта? Какво използвахте за опора? Някой друг стреля ли?“ Въпросите на детектива от отдела за убийства и на този от вътрешни разследвания бяха по-насочени. „Знаете ли кои са загиналите? Познавахте ли или виждали ли сте преди някой от тях? В кой момент решихте, че животът ви е в опасност? Защо решихте, че са нужни десет изстрела — четири в мъжа и шест в жената?“
	Много от въпросите звучаха просто като догадки, но Ливия знаеше, че медиите така или иначе ще питат много повече. Колкото и неприятно да беше, по-добре всичко да бъде проверено под натиск и по всички правила още сега. Поне адвокатът на полицейското управление се опитваше да й помогне, макар че повечето от съветите му не й вършеха работа: „Не сте се опитвали да ги убиете, опитвали сте се да ги спрете; постарайте се добре и логично да изразите с думи субективното си усещане за опасност“. Криминалистите взеха служебното й оръжие. Тя знаеше, че такава е практиката, но въпреки това се почувства обидена и уязвима, щом предаде глока си.
	Ливия влезе вътре да си почине за кратко. Тъкмо седна до края на тепиха, когато влезе жена с джинси и топло яке. Отне й секунда да я познае — лейтенант Стрейнджланд, която никога не бе виждала без униформа.
	Ливия се почувства неловко по някакъв странен начин и се изправи.
	— Лейтенант, какво правите тук?
	Стрейнджланд я изгледа.
	— Сигурно се шегуваш, Ливия. Добре ли си?
	Ливия кимна, отчасти развеселена от несъответствието между грубия бруклински акцент и нежните нотки в него, отчасти смутена от очевидната загриженост.
	— Нищо ми няма.
	Стрейнджланд поклати недоверчиво глава.
	— Ела тук. — Прегърна Ливия и я придърпа към себе си. Стрейнджланд бе известна с това, че е недружелюбна. Ливия никога не я бе виждала да влиза в допир с някого с нещо повече от ръкостискане или потупване по гърба. А също така всички знаеха, че Ливия не обича да бъде докосвана извън тепиха. За миг тялото й се напрегна. А след това усети как емоциите извират в нея.
	— Стига, лейтенант — дрезгаво рече тя. — Казах ви, добре съм — За да обясни треперенето си, добави: — Може би само малко стресната.
	Стрейнджланд отстъпи назад, като за момент задържа ръцете си на раменете й и се вгледа в нея. Неприкритата загриженост в очите на Стрейнджланд й дойде прекалено много и Ливия извърна поглед. Откакто мъжете бяха ги отвлекли двете с Насон се чувстваше все така. Беше притъпила чувствата си почти до жестокост. Въпреки това, по неизвестни причини, добротата можеше да свали защитата й. Особено сега, когато сякаш единственият й приятел наблизо беше адвокатът на полицейския участък, който всъщност беше тук само за да си свърши работата.
	— Взеха ли ти оръжието?
	Ливия кимна.
	Стрейнджланд бръкна в чантата си и извади един глок.
	— Модел 26, нали? — И й го подаде с дръжката напред.
	Ливия се опита да каже нещо, но не можа. По дяволите, нямаше да си позволи да се разплаче пред лейтенанта. Нямаше! Пак извърна поглед.
	— Защитният спрей с лютив пипер е гадост — добави Стрейнджланд. — Почисти ли се със судекон?
	Думите на лейтенанта не помогнаха особено. Но замисълът й беше толкова очевиден, че беше почти смешно. Ливия побърза да избърше сълзите си с опакото на ръката си и кимна.
	— Няма нищо. Знаеш каква е процедурата. Ако полицаят е стрелял, служебното оръжие става част от разследването. Но това не значи, че трябва да ходиш невъоръжена. Вземи го, момиче. Много хора ще гледат под лупа тоя случай. И искам да ти кажа, че всички ние сме зад гърба ти.
	Ливия отново кимна, после въздъхна. Взе пистолета, провери дали е зареден и го мушна в кобура на колана си. Моментално усети, че си връща контрола над ситуацията.
	После се изкашля.
	— Благодаря, лейтенант. Така е по-добре.
	Напълно разбираемо. Ако ти трябва още нещо, не се колебай да ми кажеш. Ясно ли е?
	Ливия само кимна в отговор.
	Не! Искам да те чуя да го казваш.
	— Ако имам нужда от нещо, ще ви се обадя.
	— Точно така! Не искам да виждам по този случай обичайното ти поведение на вълк единак, ясно? Не е лесно да се възстановиш след стрелба. Не говоря само за разследването. Или пък за медиите. Имам предвид чувствата ти. Знам, че се преструваш, че нямаш чувства, което е толкова вярно, колкото и когато аз се преструвам, че нямам.
	Ливия се усмихна.
	— Какво? — изсумтя шефката й.
	— Обещавам да не казвам на никого за чувствата ви.
	— Да, по-добре недей! — разсмя се Стрейнджланд. — И без това няма да ти повярват.
	— Знаете ли, лейтенант, мисля, че това е най-дългият разговор, който съм имала с вас.
	Стрейнджланд се разсмя отново.
	— Говоря само когато съм разтревожена. И съм разтревожена за теб, Ливия. Не ги подценявай. Последствията имам предвид. Ще се наложи да излезеш в административен отпуск…
	— Административен отпуск ли? Не мога, нали разследвам изнасилвача в парка. Трябва да…
	— Забрави за него. Отпускът е задължителен и дори не е мое решение. Освен това ще трябва да отидеш на психолог. Нищо лично, просто такава е процедурата. Дори няма да си губя времето да ти обяснявам, че трябва да си откровена с психолога. Искам да бъдеш откровена и с мен. Ако ти се наложи. И ако ще помогне.
	При мисълта, че й бяха вързали ръцете по случая с изнасилвача в парка, и то точно след прекратяването на „Детска игра“, на Ливия й се прииска да изкрещи. Ако не успееше да го спре, ако имаше ново нападение…
	Знаеше, че всичко е свързано с това, че не бе успяла да защити Насон. Винаги я глождеше мисълта, че онова, което се бе случило с Насон, е нейна вина. Но това, че го разбираше и че знаеше колко е нелогично, не помагаше особено. Чувството просто беше… постоянно. Всеки ден, по един или друг начин.
	„Мамка му!“ Трябваше да измисли нещо. Някакъв начин да продължи да работи по случая с изнасилвача в парка. Да го спре.
	„Точно така! Бъди умна! Бъди хладнокръвна!“
	Ливия кимна и каза:
	— Добре.
	— Е, не беше особено убедително обещание, но предполагам, че едва ли ще получа нещо по-добро.
	Влезе детективът, натоварен с разследването на убийствата — набит бял мъж, около четирийсетгодишен, с причесана назад кестенява коса и мустак в стил „порнозвезда от седемдесетте“. Как ли се казваше? Май беше Фелпс. Хората от отдела за убийства бяха децентрализирани и работеха в сграда близо до летището, напълно отделена от централното управление на полицията. Ливия не се бе срещала с него преди, макар да го познаваше по име.
	— Детектив Лоун — започна той, — търсех ви. Имам няколко допълнителни въпроса.
	— Фил — намеси се Стрейнджланд, — дай на дамите да разменят няколко думи, ако нямаш нищо против.
	— Здрасти, Дона. Нали знаеш, че колкото по-ефикасно действам, толкова е по-добре за всички. Вътрешно разследване, окръжният прокурор, Департаментът по правосъдието, всички наблюдават случая.
	— Това ми е ясно. Само няколко минути, става ли?
	Фелпс кимна и си тръгна. Ливия се изненада, защото Фелпс беше към отдела за разследване на убийства и следователно местопрестъплението беше негов терен.
	— Постъпи любезно — отбеляза Ливия.
	— Аха, не е гадняр. И е прав за ефикасността. Но няколко минути няма да са от голямо значение. А сега ми кажи какво, по дяволите, се случи днес вечерта.
	Седнаха на края на тепиха и Ливия започна разказа си. Ако си имаше работа с цивилен свидетел, на Стрейнджланд щеше да й се наложи да насочва разговора в желаната посока, за да получи по-продуктивни подробности. Но Ливия се придържаше към очакваната линия.
	Когато привърши, Стрейнджланд каза:
	— От моя гледна точка едва ли би могла да имаш по-добри основания да стреляш. И го обясняваш много добре. Явно са работили в група, нападнали са те, отказали са да се подчинят на ясно дадени гласови команди, била си заслепена и си се борила да си възвърнеш контрола над оръжието си. Медиите ще питат нужно ли е било да направиш толкова много изстрели и защо не си използвала уменията си по джиу-джицу, и защо не си ги простреляла в ръцете или в краката, и други такива простотии, но това е само шум и никой няма да го вземе под внимание. Ще се възползват от случая да напомнят, че в досието ти има оплаквания за употреба на прекомерна сила, но всичките те са отпреди доста време и нито едно от тях не е било потвърдено с доказателства. И като се има предвид за какви боклуци става дума, обвиненията едва ли могат да се нарекат правдоподобни.
	Ливия се зачуди дали Стрейнджланд смята обвиненията за истина. Ако беше така, явно й беше ясно, че е по-добре да не задава излишни въпроси.
	— Над задната врата има видеокамера — продължи Стрейнджланд. — Нищо не е изгубено, дори да не е хванала станалото. А иначе предполагам, че просто ще потвърди разказа ти. Така че не се притеснявам особено, че отдел Убийства биха могли да стигнат до някакво друго заключение, освен че е било законна самоотбрана. И само това има значение. Простотиите на медиите са само шум в системата.
	Думите всъщност задаваха повече въпроси от онези, на които отговаряха.
	— Какво ви притеснява, лейтенант?
	— На първо място това, за което вече говорихме. Как да се справиш с последствията.
	— Ще се справя.
	— Винаги се изнервям, като те чуя да го казваш. Но пък досега все си се оказвала права.
	— А на второ място?
	— На второ място е въпросът: кои са хората, които са се опитали да те убият? И ще пробват ли пак?
	— Вероятно.
	— Ливия, питам сериозно. Кои са те?
	— Не знам, лейтенант.
	— Знам, че имаш врагове. Всеки изнасилвач и боклук, който е насилвал деца и е бил арестуван от теб, признал се е за виновен или пък е излязъл по-рано от затвора или нещо подобно, попада в този списък. Но от това, което описа, и от това, което виждам, мога да заключа, че това покушение е било извършено много по-професионално.
	— И на мен ми мина подобна мисъл. Макар че някои от онези боклуци са членове на банди. Или пък са достатъчно богати, за да си наемат професионалисти.
	— Тоест мислиш, че са били „Хамърхед“?
	„Хамърхед“ бяха банда, чиито членове поддържаха теорията за превъзходството на белите. Преди година Ливия ги беше разследвала, дори по-дълбоко, отколкото лейтенантът знаеше. Въпросът на Стрейнджланд прозвуча донякъде като намек. Ако Ливия захапеше примамката, Стрейнджланд щеше да реши, че се опитва да я хлъзне. И че следователно крие нещо.
	Проблемът беше, че наистина криеше нещо. Може би нападателите не бяха „Хамърхед“, но те я бяха отвели до сенатор Лоун и Ритисак Сорм — краля на детския трафик. Беше ги убила и двамата в Банкок, заедно с още цяла редица техни съучастници. Дали не търсеха разплата за това? Добре, но извършена от кого? И дори да имаше някакви теории, не можеше да ги сподели с лейтенанта.
	— Едва ли — каза Ливия. — Искам да кажа, че на този етап не бих ги изключила. Но… едва ли.
	— Тогава кой?
	Мислите на Ливия отново се върнаха към „Детска игра“. Все така звучеше налудничаво. Но мисълта упорстваше. Което обикновено означаваше, че зад нея се крие нещо истинско. А и при всички случаи щеше да даде на лейтенанта нещо, което не беше свързано с Банкок.
	— Ударната група на „Детска игра“.
	— Това пък откъде го измисли?
	— Просто… съвпадението във времето. Искам да кажа, тази сутрин се появява агент Смит и просто така дърпа шалтера. Каквото и решение да са взели, както казахте, не уведомиха никого, не дадоха никаква информация… Не знам. Може би е просто съвпадение, но ми се струва странно.
	— Значи смяташ, че операция „Детска игра“ е доближила прекалено някаква мрежа за детска порнография в Сикрет Сървис и някой е решил да те гръмне, за да ти запуши устата?
	— Така, както го казахте, звучи малко неправдоподобно.
	— Но не казваш, че не е така.
	— Попитахте ме какво мисля. Мисля, че съвпадението е много странно. Може и да не съм права, но все пак смятам да предупредя Тери Трахан. Той е хакерът, когото бяха взели на контракт да работи с мен. Искам да кажа, не си падам по шантавите теории на конспирацията, но ако някой иска да се отърве от всички свидетели, Тери е замесен в случая поне колкото мене. Той е разработил приложението за криптиране, което ползват членовете на „Детска игра“. И някой в Бюрото реши да прекрати цялата операция веднага след като Трахан предупреди началника си.
	— Те летят в момента, нали?
	— Да, с нощния полет за Вашингтон.
	— Съгласна съм, цялата история звучи налудничаво и може би ще успеем да измислим нещо по-вероятно. Но все пак… ще проверя. Обади се на твоя човек, Трахан, когато кацнат. И искам да поговоря с въпросната агент Смит. Капитанът ми каза да следвам официалните канали, но това са глупости. Смит се появява и казва на един от хората ми какво може да прави и какво не, без първо да се е свързала с мен.
	Фелпс влезе отново и демонстративно се изкашля, за да обяви присъствието си.
	— Какво имаме, Фил? — попита Стрейнджланд.
	— Още въпроси.
	— Не, имах предвид както открихте?
	— Е, Дона, нали знаеш, че…
	— Виж, днес вечерта Ливия или е простреляла двама невинни, или е било законна самоотбрана. Ходът на събитията няма да се промени, ако й покажеш малко колегиалност. Нито пък резултатът. Но пък може да помогне на полицай, който е разследван от отдел Убийства, да спи малко по-добре, докато върви цялата история. Имаше ли нещо на записа?
	Фелпс спря поглед за миг върху Стрейнджланд, сякаш беше заклещен между вродения си инат и желанието си да даде малко утеха на колега ченге. После въздъхна и погледна Ливия.
	— Видеото е във ваша полза.
	Ливия усети прилив на облекчение. Не че видеото би могло да противоречи на разказа й. Но с цялата тази пара можеше и нищо да не се вижда.
	— Няколко полицаи търсят в околността други камери — продължи той. — Повечето сгради са жилищни, така че едва ли ще намерим нещо. От друга страна, все повече и повече собственици на жилища си инсталират видеозвънци и други системи за видеонаблюдение. Половината от времето камерите сочат право към пътя. Което технически е противозаконно, но пък помага на полицейската работа, така че обикновено си затваряме очите. Може би там ще намерим нещо.
	Стрейнджланд протегна ръка и леко стисна рамото на Ливия.
	— Нещо друго?
	Фелпс сви рамене.
	— Жената имаше татуировка на ръката.
	— Видях я, докато говорехме — каза Ливия. — Някакъв вълк.
	— Работата е там — поясни Фелпс, — че е фалшива. Временна татуировка.
	Стрейнджланд погледна първо Ливия, после Фелпс.
	— И какво значи това?
	— Ливия, казахте, че жената е била в залата известно време, нали така?
	— Беше тук по време на целия ми урок. И си тръгнахме последни.
	Фелпс си погледна бележките.
	— Значи са я видели, колко, примерно двайсет души? Или трийсет?
	— Поне.
	— Това е само предположение, но смятам, че си е сложила татуировката, за да даде на свидетелите нещо голямо, ярко и очевидно, което те да идентифицират, след като те убият. И да ни подхвърлят нещо несъществуващо, което да си губим времето да търсим.
	Стрейнджланд кимна, че е съгласна с това.
	— Успяхте ли да ги идентифицирате?
	— Още не. И двамата нямат документи за самоличност. Нито пък нещо друго. Дори нямаше и ключ за кола.
	— По дяволите — изсумтя Стрейнджланд. — Изглежда така, сякаш са се подготвяли да извършат убийство или нещо подобно.
	— Определено.
	— В такъв случай — продължи Стрейнджланд — си съгласен, че е било нападение. Че някой се е опитал да очисти ченге.
	— Да, това е моята работна теория — потвърди Фелпс. — Но не просто кое да е ченге. Ако бяха искали това, можеха да устроят нов Лейкуд.
	Препратката беше към екзекуцията на четирима полицаи от Лейкуд през 2009 година, които закусвали в едно кафе, преди да започне сутрешната им смяна. Стрелецът видял полицейските коли, спрял и влязъл вътре с единственото намерение да убие всички ченгета, които попаднат пред очите му.
	— Така че, Ливия — продължи Фелпс, — време е двамата с теб да поговорим за враговете, които имаш.
	Ливия погледна Стрейнджланд.
	— Ще е дълъг разговор.
	— И без това е време да се отправяме към сградата на отдел Убийства. Там има предостатъчно кафе. Мога да ви кажа, че в този момент моят приоритет е да приключа тази страна на разследването, която е свързана с полицая, който е стрелял, и да се съсредоточа върху възможността двама души да са се опитали да убият сиатълско ченге в извънработното му време. И че почти са щели да успеят, ако въпросното ченге не се е оказало толкова кораво и находчиво.
	Ливия беше изненадана и дори поласкана.
	— Благодаря, детектив Фелпс.
	— Наричай ме Фил. А сега да се опитаме да разберем кой има причини да иска да те очисти.


	Както бе предположила Ливия, разговорът за потенциалните й врагове отне много време. Двамата с Фелпс започнаха с престъпниците, осъдени благодарение на нея, които вече бяха освободени от затвора. След това преминаха към осъдените членове на банди, които все още бяха зад решетките, защото дори и от затвора членовете на банди можеха да ръководят извършването на престъпления навън. И накрая към арестите, които не бяха довели до присъда, но бяха причинили социални неприятности и други затруднения на въпросните индивиди. Докато приключат само с предварителния преглед, вече беше станало четири сутринта. Ако бяха в централното управление, сутрешната смяна вече щеше да е започнала.
	— Тази операция „Детска игра“ — каза Фелпс. — Можеш ли да ми разкажеш повече за нея?
	Ливия разтри врата си. Беше вече изморена, но все още под напрежение от атаката, която й се струваше някак нереална в осветената от флуоресцентни лампи стая без прозорци. Сама беше разпитвала достатъчно заподозрени точно в такива стаи, като им задаваше същите въпроси по различен начин, за да може постепенно да отсее истината от лъжите. Не познаваше Фелпс. Може би онова, което й беше казал — че й вярва, че е действала в самоотбрана — беше истина. А може би просто искаше да й замаже очите. В края на краищата, каквито и благозвучни думи да използваха хората за връзка с обществеността, Фелпс беше натоварен да разследва Ливия за възможно убийство. Това беше нещо много лошо само по себе си. Но за Ливия внимателната проверка беше нещо много повече. Чувстваше се в опасност. Винаги се бе старала да отделя служебния от личния си живот. Но беше чела някъде статия как подводните планини и падини оказват гравитационно въздействие върху водата на хиляди метри над тях с достатъчна сила, за да позволят на учените да я измерят и да направят карта на очертанията даже и на най-дълбокото морско дъно. Винаги бе приемала, че за хората край нея ще остане невидимо онова, което криеше дълбоко в себе си. Но никога не бе проверявала това под такова напрежение като сегашното.
	Напомни си, че е съвсем естествено и неизбежно за полицай в нейната ситуация да е нервен. Никой не би го възприел като нещо необичайно или уличаващо.
	Облегна се в пластмасовия стол и погледна Фелпс.
	— Никога ли не се изморяваш?
	— Не и когато мисля, че някой току-що се е опитал да убие ченге. Ами ти?
	Тя му се усмихна с неохота. Всъщност й се искаше Фелпс наистина да е искрен. Което, разбира се, беше онова, към което се стремеше всеки добър следовател — да накара разпитвания да го приема по този начин.
	— Виж — започна тя, — искам да ме разбереш правилно. Не казвам, че прекратяването на операция „Детска игра“ по някакъв начин е свързано със снощните събития. Знам, че след всеки случай, когато е стрелял полицай, следва задължителна психиатрична проверка. Бих предпочела да не го правя, ако хората мислят, че нося шапка от фолио.
	— Разбирам — разсмя се Фелпс. — Най-вероятно е само съвпадение.
	— Именно!
	Ливия забеляза, че й беше подал съвсем същата дума, която беше използвала самата тя по-рано, докато му разказваше за станалото. Беше същият следователски прийом — начин да се изгради връзка със заподозрения, за да се извлече повече информация. Нищо чудно, че браковете на полицаите се проваляха толкова често. Вероятно партньорите им постоянно се чувстваха манипулирани.
	— Все пак — продължи Фелпс, — идеята е, какво — че има мрежа за разпространение на детско порно в Сикрет Сървис и че хакерът на ФБР, с който си работила — погледна бележките си, — Трахан, нали? И Трахан го е забелязал, защото са използвали неговата програма за криптиране на данни. И след това Сикрет Сървис са се опитали да те убият като част от операцията по прикриването на следите си. Така ли е?
	— Ти го казваш — отвърна Ливия. — Аз само казах, че съвпадението е странно.
	Фелпс кимна.
	— Мисля, че ще е по-плодотворно, ако се съсредоточим върху изнасилвачите, които си пратила в затвора. Върху маниаците, които имат основания да те мразят.
	Ливия беше склонна да се съгласи, но не виждаше какво би спечелила, ако просто се съгласи, така че каза само:
	— Разследването си е твое.
	Телефонът на Фелпс иззвъня. Той погледна екрана и каза:
	— Твоят лейтенант.
	— Стрейнджланд?
	— Вероятно се обажда, за да провери дали не те мъча много. — Фелпс се усмихна. — Не се безпокой, обажда се на мен, защото знае, че не бива да звъни на теб. И по този начин може да заобиколи правилата. С Дона се познаваме отдавна. Тя не би го признала, но понякога е много грижовна.
	Натисна бутона за отговор и вдигна телефона до ухото си.
	— Ало, Дона. Все още работим по въпроса. — Замълча за кратко, после добави: — Виж, преди направих изключение, просто като един професионалист на друг, но сега трябва да…
	Последва нова пауза, този път по-дълга. Фелпс се намръщи.
	— Виж, няма нужда да ми държиш такъв тон. Ние сме от един отбор, макар и на различни позиции. Но, хубаво, печелиш. Чакай малко.
	Сложи телефона на масата и натисна бутона на говорителя.
	— Чуваш ли ни? Тук сме Фил и Ливия.
	— Здравейте, лейтенант — обади се Ливия.
	— Пуснете новините — каза Стрейнджланд. — Самолетът на Трахан и специален агент Смит. Нощният полет за Вашингтон. Паднал е в езеро Мичиган.


>>	11. Рейн

	С Ларисън се срещнахме в залата за пристигащи на летище „Дълес“ във Вирджиния. Той идваше от Коста Рика. Най-подходящата отправна точка за мен беше летище „Нарита“, но като се имаше предвид, че тайнственият клиент бе споменал близостта ми с Токио, реших, че летището в Нагоя, макар и не толкова подходящо, ще е по-удобно начало на пътуването ми.
	Мерките за сигурност бяха засилени. Тази сутрин самолет беше паднал в езерото Мичиган и всички новинарски канали дърдореха за ИДИЛ. Политиците се скъсваха да предлагат отмъщение. Сенаторът Уолтър Баркли, основният кандидат в предстоящите президентски избори, беше увеличил преднината си в проучванията на общественото мнение с обещанието си да избие семействата, включително и децата, на членовете на ИДИЛ. Освен това бе обвинил отговорните за падането на самолета в това, че били „меки по отношение на ИДИЛ“. А шефът на най-голямата частна военна компания в Америка Оливър Греъм се бе възползвал от инцидента, за да призове да се прекрати дейността на Администрацията за транспортна безопасност, а отговорностите й да бъдат прехвърлени на неговата фирма — „Оливър Греъм Ентърпрайзис“. Цялата история — Греъм искаше Пентагонът да насочи всичките си усилия срещу ИДИЛ, а също й към войните в Близкия изток — беше такова очевидно изнудване, че бях изумен как някой би могъл да го вземе на сериозно. Но явно хората го приемаха.
	Въпреки истерията все пак успях относително лесно да мина през граничната проверка. Таро Уатанабе не беше посещавал САЩ няколко години, но паспортът му беше валиден и всичките му дела бяха наред. Освен това кроткият на вид японски служител на средна възраст едва ли отговаряше на профила на хората, изпълващи умовете на имиграционните служители и останалите федерални агенти.
	Щом ме видя, Ларисън се изправи и ме посрещна с познатата ми акулска усмивка, в която, въпреки всичко, имаше някаква непонятна топлина. Не се беше променил много — същата кестенява коса, маслинова кожа и телосложение на щангист. И същата неотменна аура на опасен човек. След като бях прекарал няколко монотонни години сред спокойствието на Камакура, се бях научил да обръщам по-малко внимание на онова, което става около мен. Но ми бе достатъчен само един поглед към Ларисън и веднага проверих какво става около мен, макар и да бях по средата на препълненото летище.
	Стиснахме си ръцете. Ларисън имаше общо взето агресивна хватка, но навремето бях стигнал в тренировките си до такава степен, че можех да смачкам ябълка с една ръка. Здравината на захвата дава огромно преимущество при единоборствата в джудо и определено помага, ако на човек му се наложи да се бори за живота си в близка схватка. Ако за Ларисън ръкостискането беше своего рода предизвикателство, то имаше късмет, че бях отминал възрастта, когато този тип игри ме интересуваше. Иначе можеше да се окаже със счупени кости.
	— Гърба ли си пазиш? — все така усмихнато попита той. — Реших, че избра летището, защото тук ще си в безопасност. Какво толкова има в мен, че плаша всички?
	Не можах да се сдържа и се усмихнах в отговор. Нямах чак толкова много познати и от години не се бях срещал с някого от тях.
	— Не ми казвай, че не си доволен от това.
	— Е, да — разсмя се той. — Предполагам, че си има своите предимства. Но понякога ми се иска да съм като теб. Никой никога не те забелязва, освен ако не го искаш. За малко да те изпусна, докато излизаше от митницата.
	— Само не ми казвай, че не съм се опитвал да те науча.
	— Аха, а също и Докс, твоят помощник идиот. Той е най-огромният човек, когото съм виждал да изчезва като дух. — Ларисън се огледа. — Хей, нали не е тук с теб?
	Не бях сигурен дали се шегува.
	— Не е. И не го наричай мой помощник. После няма да мога да се отърва от него.
	— Е, знаеш какво имам предвид. Нали ти казах, че Докс е загрижен за теб като куче пазач.
	— Именно. Като ротвайлер.
	— Тук си прав — разсмя се отново Ларисън. — Но знаеш ли какво стана в края на краищата? Започнах истински да го харесвам. Не познавам чак толкова хора, които да не ги е страх от мен. Даже, по дяволите, един-два пъти всъщност ме изплаши. Това ми подейства освежаващо.
	Взехме кола под наем. Ларисън, естествено, знаеше адреса на Хортън, при все че нямаше да е трудно да открием мястото, като се имаше предвид подробното описание, което ми беше дал. Предложих да карам пръв, като знаех, че за Ларисън „пръв“ значи „през целия път“. Едно от нещата, които беше научил през времето, когато работехме заедно, бе, че ми е трудно да не контролирам ситуацията. Постоянното очакване на засада води към негативни усещания сред хората на пътническите седалки, в буквален и преносен смисъл. Не че Ларисън беше по-различен, разбира се, така че готовността му да се вози на дясната седалка показваше нещо повече от любезност — беше също така знак на доверие.
	По време на четиричасовото пътуване успяхме да се наприказваме. Започнахме със спомени за по-опасните моменти от работата ни с Хортън, докато се мъчехме да предотвратим онзи преврат — засади в хотелски коридори, прекосяване на страната в каросерията на товарен камион, докато целият антитерористичен апарат на държавата се опитваше да ни залови, отвличането на дъщерята на Хортън — сладката колежанка Мими Кей, — за да го накараме да спре, докато се мъчеше да ни преебе.
	— Ако искаш да знаеш защо твоят човек ми е слабо място, ей това е причината — заяви Ларисън. — Тогава бях попаднал в лоша ситуация. Наистина много лоша. Хората на Хортън заплашиха, че ще изнасилят племенниците и племенничките на Нико, а родителите му, сестрите му и мъжете им ще осакатят и обезобразят. А след това щяха да кажат на Нико, че всичко това е по моя вина, защото съм застанал на пътя им. Искаха да обърнат срещу мен единствения човек на света, който е загрижен за мен. Затова смятах да си отмъстя посредством дъщерята на Хорт. Исках да му пратя по Ю Пи Ес шибаната й глава в кутия. Не я отвлякох само за да имам възможност да окажа натиск. Исках да го накажа. Но твоят Докс с неговото благородство или каквото е там ме спря. Ако не ме беше спрял… Мисля, че знаеш, че съм вършил лоши неща, но това щеше да е прекалено. Щеше да ме унищожи. Щеше да унищожи… онова, което имам с Нико.
	Странно как времето и разстоянието сближават хората. Докато бяхме заедно с групата, Ларисън едва успяваше да се контролира. От него се излъчваше толкова много опасност и едва сдържано насилие, че възможните изходи бяха два — или да ни избие, или ние да го убием. Но някак си успяхме да го преодолеем. Не че не продължаваше да е опасен, но самият факт, че говореше така за нещата, за които съжалява, и за човека, когото обича и който навярно е единственото му слабо място… това беше забележителна промяна.
	След Линчбърг пътят се стесни до две криволичещи сиви ленти, растителността стана по-гъста и на места се сплиташе в тунел, оцветен в червеното и жълтото на есента, а къщите станаха по-редки и изолирани. Валя известно време, но след това слънцето си проби път и хвърли приглушени лъчи през клоните на дърветата. Можех да разбера защо на Хортън му харесва тук. Усещах се сякаш съм на милион мили от Вашингтон.
	— Ще му се обадя — казах. — Ще му кажа да ни очаква.
	— Очаквах да го кажеш. Не искаш ли да го видиш как ще се насере, като се покажем изведнъж?
	— Няма да се насере. Но може да извади помпата. Дошли сме да говорим, не да се стреляме.
	Ларисън се наведе към пътната чанта в краката си и извади глок с изключително дълъг пълнител.
	— Имам нужда от пушка помпа. От нея ще стане добър сувенир.
	До неотдавна Ларисън нямаше да може да ме изненада с оръжие, защото щях да го претърся, преди да се кача в една и съща кола с него. Но сега бях по-скоро изненадан, отколкото объркан.
	— Това модел 18 ли е? — попитах.
	— Да. Автоматичен. Пълнител с трийсет патрона, хиляда и двеста изстрела в минута. Както се казва в рекламата: „Не излизайте от дома си без него!“.
	— И как, по дяволите, успя да го прекараш през летището?
	Ларисън се разсмя.
	— През летищните проверки най-съмнителният багаж, който носех, беше бельото ми. Имам си скривалища навсякъде около Вашингтон. Пристигнах преди теб и се отбих до едно от тях.
	Беше нещо, което самият аз бих направил, и осъзнах, че би трябвало да го предположа. Зачудих се дали пропускът ми се дължи на доверието ми към Ларисън, или защото остарявам.
	А може би това беше едно и също.
	— Всъщност е добре, че си го взел. Но да се опитаме да действаме така, че да не ти се налага да го вадиш.
	— Да де. Нали ти казах, че знаех, че ще искаш да го предупредиш. Давай, звъни!
	Измъкнах предплатения телефон, който носех в джоба си.
	— Имам сателитен — каза Ларисън. — По-сложен е за проследяване. Искаш ли да го включа?
	— Не, ползвай предплатения телефон. Не е свързан по никакъв начин с Хортън.
	— Щом казваш.
	— Имаш ли нещо против ти да се обадиш? — Подадох му телефона.
	Ларисън се разсмя.
	— Какво ти е толкова смешно?
	— Какъв контраст, а? Рисковият ти начин на живот, а пък се притесняваш да говориш по мобилен телефон, докато караш. Направо да се умили човек.
	Нямах нищо против да се посмее за моя сметка. Познавам достатъчно хора, постепенно започнали да придобиват житейската философия: „Щом мога да оцелея в Долината на смъртта, защо, по дяволите, трябва да си слагам предпазен колан?“. Разбирах откъде идва бравадата. Но също така повечето познати, които живееха с това мото, бяха умрели заради него.
	Ларисън включи телефона и набра номера. Чух го как звъни: беше го сложил на говорител.
	Миг по-късно се разнесе познатият ни баритон от делтата на Мисисипи:
	— Ало.
	— Аз съм — казах.
	— Имах чувството, че ще се обадиш.
	Надявах се да каже точно това.
	— Реших да те проверя дали ще си удържиш обещанието за онова уиски.
	— С най-голямо удоволствие. Кога да те чакам?
	— След двайсетина минути. Става ли?
	— Разбира се. Две чаши стигат ли, или ще ни трябват още?
	Не можеше да се отрече, че инстинктите му са добри.
	— Три. С мен е един твой приятел. Същият, с когото се свърза, за да ми се обадиш.
	Последва кратка пауза. Не бях изненадан. Не очаквах да приеме лекомислено посещението на Ларисън. Никой не би го направил, най-малкото Хортън.
	— Няма проблем. Ще ви чакам на верандата.


>>	12. Рейн

	Докато стигнем, слънцето се бе смъкнало зад дърветата и хвърляше дълги сенки върху криволичещата алея, която водеше през един гъсталак към къщата на Хортън.
	Спрях колата на десетина метра от къщата. Хортън стоеше до една подпорна греда. Без съмнение беше чул двигателя на колата и хрущенето на гумите по чакъла отдалеч.
	Слязохме бавно, за да дадем на Хортън достатъчно време да види ръцете ни, така както и той ни бе оставил да видим неговите. Можеше, разбира се, да има нещо скрито в кобур на гърба. Дебелата греда, до която стоеше, също можеше да скрива оръжие, а в същото време да осигури някакво прикритие, ако нещата се развиеха в неприятна посока. Ако обаче тръгнехме в тази посока, щеше да му се наложи да се справя с две движещи се цели. Едната от които носеше картечен пистолет в чантата на рамото си.
	Но тактическият анализ е преди всичко рефлекс. Единствената причина, поради която Хортън можеше да поиска да ни убие, бе ако ние самите се опитаме да направим същото с него. Ако Ларисън се беше появил сам и без предизвестие, единият или и двамата щяха да се окажат мъртви. В мое присъствие обаче, а и като се имаше предвид телефонното ни обаждане, очаквах всички да се държат прилично.
	Хортън не слезе по стълбите да ни поздрави — предпочете да запази преимуществото на по-високата позиция. Докато беше на действителна служба, обръснатата му глава му служеше като запазена марка. Сега си беше пуснал коса. Въпреки че бе побелял доста, косата го правеше да изглежда по-млад. Беше си облякъл пуловер, за да се предпази от студа на падащата вечер, но въпреки това забелязах, че е наедрял в кръста. Но все още си оставаше мощен на вид мъж, с гръден кош като варел и със стойката на човек, който се гордее не само със своята собствена кариера в армията, но и може да проследи военното минало на рода си до Четвърта пехота на Съединените щати, воювала срещу генерал-майор Едуард Орд от конфедералната армия в решителната битка при Апоматокс.
	Качихме се по стълбите и Хортън стисна ръката ми.
	— Джон, радвам се да те видя!
	— И аз — отвърнах. — Благодаря, че ни прие.
	Може би това не беше най-точното описание на появата ми заедно с една същинска машина за убиване, на която Хортън беше постоянно в списъка с цели и при това само с двайсет минути предупреждение. Но с възрастта явно в мен се бе появил някакъв дипломатически усет, който ми бе убягвал през младите ми години, когато всичките ми решения обикновено включваха демонстрация на мощ и насилие.
	Хортън протегна ръка на Ларисън.
	— Даниъл, приятно ми да видя и теб.
	Ларисън погледна за миг ръката му, но не направи опит да я стисне. Усетих как електрическото напрежение между двамата се трупа и си помислих: „Е, хайде, няма ли достатъчно хора, които постоянно да се мъчат да ни убият, че да се опитваме да се избием сами?“.
	Накрая Ларисън кимна и прие ръкостискането.
	— Отдавна не сме се виждали, Хорт.
	Хортън му отвърна с нещо средно между усмивка и гримаса.
	— Радвам се, че дойде. Отдавна смятах да ти кажа нещо. Искаше ми се да изчакам да се срещнем лице в лице, макар че може би не беше най-доброто решение, защото при други обстоятелства можеше и да не разбера, че идваш.
	Ларисън не каза нищо, така че Хортън продължи:
	— Съжалявам за онова, което ти причиних. И за онова, което заплаших да направя. Не бях прав. Не съм такъв човек или поне ми се иска да не бъда.
	Ларисън запази мълчание и отново усетих как електричеството се трупа.
	— Сега ти е лесно да го кажеш — отвърна Ларисън след малко с гробовен глас, който прозвуча като шума от опашката на гърмяща змия. — Когато вече не си в силна позиция. Когато вече няма значение.
	„Мамка му, почна се…“ — помислих си.
	— Съгласен съм — каза Хортън.
	Ларисън ме погледна, сякаш бе прочел мислите ми, после сви рамене.
	— От друга страна, бях те поставил в трудна ситуация с онези записи на мъчения.
	Ларисън се беше измъкнал с куп видеозаписи от разпити на ЦРУ по времето на войната срещу тероризма. Много от хората в записите впоследствие бяха изчезнали по заповед на правителството. Ларисън беше поискал сто милиона в замяна на записите и беше заявил, че е взел мерки основните моменти от филмите да стигнат до всички големи медии, в случай че му се случи нещо. Хортън беше натоварен да разреши проблема. В крайна сметка историята се беше превърнала в много грозна безизходна ситуация.
	Мълчанието на Хортън потвърждаваше правотата на гледната точка на Ларисън. Така че Ларисън нямаше нужда да добавя нещо, но все пак го направи:
	— Съжалявам, че отвлякох дъщеря ти. Надявам се, че е добре.
	Хортън помълча. После кимна.
	— Благодаря.
	Не бях сигурен за какво му благодари — заради това, че не я е наранил, или заради това, че се интересува как е.
	Бях доволен, че май никой от двамата няма намерение да убива другия. Поне засега.
	— Господа, предполагам, че пътят ви е бил дълъг — каза Хортън. — Имам една бутилка изключителен „Гленливет“, за който мисля, че споменах на Джон. Предлагам да я отворим и да поговорим.


>>	13. Рейн

	Хортън ни подаде по една кристална чаша, извади бутилката от шкафа и ни отведе обратно на верандата, където ни настани на плетените столове в ъгъла. В хладния въздух и сред влагата на скорошния дъжд ароматът на шери се усети веднага щом Хортън извади тапата на уискито. Наля ни прилично количество, чукнахме се и отпихме.
	Вдигнах чашата към Хортън в знак, че оценявам питието.
	— Ако се разчуе за това уиски, „Макалън“ може да излязат от играта.
	— Добре би било — усмихна се той. — По-добро е от двайсет и пет годишния „Макалън“, а струва само част от цената му.
	Ларисън се огледа.
	— Сега разбирам защо прекарваш толкова време тук.
	Едва ли от Ларисън можеше да се очаква много повече словоохотливост. Дори при това положение поне половината от думите му служеха като прикритие на факта, че правеше тактическа оценка на сградата.
	— Нямам много посетители — отвърна Хортън. — След като отдадох дължимото на родината и се отказах да бъда член на различни бордове или пък да заемам някои други постове, които ми бяха предложени, на хората им стана ясно, че от мен няма много полза.
	Каза го с весела усмивка и без доловима следа от прикрита горчивина. Със сигурност изглеждаше облекчен.
	— Щом толкова ти харесва спокойствието — казах, — защо се свърза с мен?
	— Просто услуга на стар приятел — поясни Хортън и погледна към Ларисън. — Човек, на когото бях причинил нещо лошо и исках да поправя стореното.
	— Човекът, който се свърза с мене ли?
	Той поклати отрицателно глава.
	— Негов познат.
	Ларисън се отнесе към уискито по същия начин както към живота — изпразни чашата и премина по същество:
	— Мисля, че ще е много по-лесно, ако ползваш истински имена.
	— Предполагах, че ще го кажеш — въздъхна Хортън. — Искам да попитам, какво смяташ да правиш с имената, които бих ти дал?
	— На твоя човек му казах, че отговорът ми е „не“ — намесих се аз. — Но той разкри малко повече, отколкото щеше да направи, ако беше предположил, че ще откажа. Възможно ли е това да се окаже проблем за мен?
	Надявах се перспективата да се разбере повече какво смята да прави неговият човек, в комбинация с уискито, да развърже малко езика на Хортън.
	— Предполагам, че това зависи от онова, което ти е казал. — Хортън сви рамене.
	— В такъв случай е възможно да се окаже проблем за мен.
	— Съмнявам се да ти е казал толкова много.
	— Защо просто не ми кажеш кой е, за да мога сам да преценя?
	Мина цяла минута, без никой да каже нищо. Ние с Хортън отпивахме от уискито, Ларисън оглеждаше околността. Всички изчакваха мълчанието да подейства първо на някой от другите.
	Накрая Хортън се пропука.
	— Не е човек, когото би искал да разгневиш. Сдържаността ми е повече за да предпазя теб, отколкото него.
	— Самият той спомена нещо подобно — отвърнах. — Отговорих му, че предпочитам да имам информацията, за да мога сам да преценя.
	— Разбирам. — Хортън кимна. — Но, както споменах, замесен е още един играч. И освен това не искам нова глупава война, в която да загинат хора, които не са ми безразлични. Веднъж вече изпитах нещо подобно. Не искам да го изживявам отново.
	— Но ти вече го започна, когато се свърза с мен — намеси се Ларисън. — И сега искаш просто да върнеш духа в бутилката? Едва ли ще успееш.
	— Трябваше да го предположа. — Хортън поклати глава. — Нито едно добро дело не остава ненаказано.
	— Можем ли просто да бъдем откровени? — попита Ларисън. — Хайде да престанем да се преструваме, че става дума за нечия друга защита. Става дума за твоята лична защита.
	Хортън го погледна малко раздразнено.
	— Едното не изключва другото, Даниъл. Искам да кажа, според мен информацията, която искаш, най-вероятно само ще създаде опасност там, където понастоящем я няма. Джон, а ти си отказал предложението на моя човек. В такъв случай мисля, че няма какво повече да дискутираме. Няма да ти кажа името му, а на него няма да му кажа, че искаш да го научиш. Така че всички можем да се върнем пак към…
	Хортън се намръщи, извади от предния си джоб смартфон и погледна екрана. После вдигна очи първо към Ларисън, после към мен.
	— Господа, ако не сте дошли сами, сега е подходящият момент да ми кажете.
	Ларисън отново плъзна бърз поглед по околността, а ръката му моментално се плъзна в чантата.
	— Какво има?
	— Някой току-що зави в алеята. Ще ги чуем след няколко секунди. Но тогава ще е прекалено късно. Ще сме обградени от другите двама, които ни приближават през гората. Предлагам да ме последвате.
	Изправи се и тръгна към вратата. Ларисън измъкна картечния пистолет и понечи да го вдигне към Хортън. Сложих ръка върху неговата и го спрях.
	— Не.
	— Откъде да знаем, че…
	— Не знам. Но скоро ще разберем.
	Последвахме Хортън в къщата. Той отвори една врата под стълбището — вероятно водеше към нещо като мазе. Тръгна надолу, без да погледне назад към нас.
	Ларисън погледна надолу към стълбите, после обратно към входната врата.
	— Не ми харесва тая шибана история. Даде му двайсет минути да се приготви. За човек като Хортън това е цяла седмица. Не знаем кой или какво ни чака там долу.
	Със съжаление трябваше да призная, че е прав.
	— Така е — отвърнах. — Един от нас трябва да слезе долу. Другият да остане тук. Аз се обадих да го предупредя, така че избора оставям на теб.
	— Ти върви. Ти му вярваш, а аз — не. Викай, ако има проблем. Ще направя каквото мога.
	Погледнах глока.
	— Като начало можеш да сложиш това чудо на полуавтоматична стрелба, в случай че се наложи да идваш да ме спасяваш.
	— Върви! — Той се ухили с акулската си усмивка. — Казах ти, че ще ти пазя гърба.
	Тръгнах надолу по дълго стълбище, тапицирано с мокет, което ме отведе в голо недовършено мазе — бетонен под, небоядисани стени от гипсокартон и огромен вграден сейф за оръжие, чиято комбинация Хортън тъкмо въвеждаше. Завъртя циферблата и ме погледна.
	— Къде е Даниъл?
	— Остана горе.
	— Да не мисли, че искам да ви прецакам? Или иска да си играе на каубой?
	— Познаваш го. По малко от двете.
	Харисън отвори сейфа. Беше поне трийсет квадратни метра и вътре имаше арсенал, достатъчен да бъде предмет на гордост на някоя малка държана. Пистолети. Пушки помпи. Картечни пистолети. „Барет“ M107CQ — ужасяваща пушка петдесети калибър, способна да спре почти всичко с изключение може би на танк. Купища муниции, като отделните рафтове бяха обозначени с калибър и заряд, и с допълнителни надписи като „трасиращи“, „бронебойни“ и „запалителни“. Оборудване за нощно виждане. Индивидуална бронезащита. Стоманен капак на пода — предположих, че води към някакво защитено помещение под нас. И стена с плоскоекранни монитори, които получаваха видеосигнал от целия имот и околните гори. На един от мониторите видях по алеята да приближава черен шевролет „Събърбан“. Хрущенето на чакъла под гумите му се разнасяше от вградените в стената говорители. На друг монитор двама мъже крадешком се промъкваха през гората, облечени в маскировъчна бронезащита и въоръжени с автомати „Хеклер и Кох“ НК МР7А2 със заглушители. А на трети се виждаше Ларисън, който спринтираше през тревата пред къщата към гората.
	— Какво прави тоя идиот? — възкликнах.
	Хортън погледна към мониторите, откачи една бронежилетка от стената и ми я подаде.
	— Доколкото го познавам, бих казал, че взима инициативата в свои ръце.
	Ларисън успя да стигне до гората. Друг монитор го прихвана, веднага фокусира изображението върху него и го увеличи. Каквато и система за сигурност да ползваше Хортън, очевидно включваше система за следене на движение и някаква форма на изкуствен интелект.
	— Не му ли е ясно? Които и да са те — ако се измъкнем оттук, вече няма начин да не ми кажеш — знаят, че сме тук. Дали е сателит или дрон, или нисколетящ самолет, те те следят и ние се намъкнахме право в капана. А ако все още ни наблюдават, със сигурност предават информацията за действията ни на наземния екип. Ето, виж там!
	Събърбънът спря на алеята на петнайсетина метра от къщата. От лявата му страна слязоха двама и веднага тръгнаха в посока обратна на часовниковата стрелка, около къщата и към позицията на Ларисън.
	— Можеш да му се обадиш — каза Хортън, — но се съмнявам, че ще отговори. Щом се съсредоточи върху убиването, нищо не може да му отвлече вниманието.
	— Има сателитен телефон, но е изключен. А камерите ти? Нямат ли говорители?
	— Имат микрофони, но не и говорители. Можем да слушаме какво става навън, но те не могат да ни чуят.
	Навлякох жилетката и затегнах обвитите с велкро ремъци. Беше тежка, с вградени бронепластини, нараменници и защита на гърлото.
	— Мисли си, че не могат да го видят, защото вече е в гората — казах. — Но ако имат дрон или нисколетящ самолет е възможно да имат инфрачервена камера. Ще открият топлинната му следа и ще насочат онези двамата право към него.
	Хортън облече своята жилетка и започна да я притяга.
	— Предполагам, че той разчита точно на това.
	Ларисън спря за миг и наклони глава, както правят животните, когато душат вятъра за миризмата на плячката си. Погледна наляво, после надясно. След това тръгна още по-навътре в гората. Чуваше се мекото шушнене на мокрите листа под стъпките му.
	— Не забравяй — обади се Хортън, докато сваляше от стената автомат М4 и го премяташе през врата си. — Познавам този човек. Аз съм го обучавал. Придвижва се като котка, чува като куче и се крие като заек. И напада като гърмяща змия. Няма да го видят, докато практически не са го настъпили.
	Ларисън стигна до едно паднало гниещо дърво. Задържа за миг поглед върху него, огледа се, после клекна до дървото, разтърка ръцете си по мократа земя и размаза кал по лицето и шията си, създавайки нещо като камуфлаж. Прокара пръсти през листата до дървото и ги разбърка, все едно през тях е минал някой, отиде малко встрани, легна в нещо като дупка, изровена от дъжда, и започна да се заравя с листа и клонки. Само за секунди камерата го изгуби.
	Двамата мъже се прокрадваха все по-близо, вървяха право към него.
	— Беше прав за инфрачервената камера — каза Хортън, който тъпчеше резервни пълнители в джобовете на жилетката си. — Знаят точно къде е. Или почти точно. Точно както самият той се надява.
	Двамата мъже продължаваха да напредват — придвижваха се бавно и внимателно. Но бяха в гората. А без значение колко се опитваш да се правиш на нинджа в гората, падналите листа, дори и когато са мокри, са гадно нещо.
	— Оттам, където се окопа, може би няма да успее да ги види — каза Хортън. — Но ти гарантирам, че може да ги чуе. Което те не могат.
	Двамата мъже спряха с готови за стрелба автомати и започнаха бавно да се оглеждат. Можех да си представя мислите им: „Къде е той, по дяволите? Наблюдателят каза, че е точно тук. Дали не е сбъркал? Дали не ни е пратил на неправилно място?“
	А след това видяха разбърканите листа до гниещото дърво. Единият го посочи. Вторият кимна. Вдигнаха автоматите си…
	Изтрещяха изстрели. Мъжете извикаха и се разтресоха от куршумите, които се впиваха в бедрата им, под линията на защитата на бронежилетките им. Паднаха на земята, но единият даде дълъг откос от заглушени изстрели. Стори ми се, че изстрелите попаднаха настрани от позицията на Ларисън, но не бях сигурен.
	Вече на земята, двамата се претърколиха по гръб и понечиха да вдигнат оръжията си. Последваха още две кратки серии изстрели от глока на Ларисън. Мъжете закрещяха и се претърколиха в противоположни посоки. Надигнаха се и се опитаха да видят къде е Ларисън. Но дулата на оръжията им се олюляваха и трепереха. Вгледах се и видях защо — двата последни откоса бяха надробили ръцете им. Единият изпусна оръжието си и започна да го търси опипом по земята. Другият прехвърли автомата в лявата си ръка и го насочи към мястото, откъдето беше дошла стрелбата на Ларисън. Последва нов откос от глока. Мъжът изкрещя и автоматът тупна на земята. Ларисън изскочи от скривалището си сред дъжд от листа и със зловеща усмивка на оцапаното си с кал лице. Мъжът се опита да вдигне автомата с окървавените си ръце, но Ларисън вече беше до него. Без да каже и дума и без дори миг колебание насочи дулото на глока надолу и вкара два куршума в гърлото на мъжа, точно над линията на балистичната защита на жилетката. Другият мъж се претърколи, но Ларисън веднага се завъртя и заби два куршума във врата му, като отново прицелната стрелба взе надмощие над защитата на бронята.
	Ларисън приклекна и се огледа. Очевидно остана доволен, защото изхвърли пълнителя на глока, постави нов и прибра оръжието в чантата си. След това взе един от автоматите, провери дали е зареден и тръгна към алеята, където беше паркиран шевролетът.
	— Мамка му, това чудо сигурно е бронирано — казах. — Дай ми барета.
	Хортън вдигна барета и понечи да ми го даде, но после спря, погледна монитора и каза:
	— Щом носят бронезащита, вероятно ползват бронебойни патрони. А и според мен Даниъл току-що провери точно това. Освен това е прекалено късно. Докато стигнем там, всичко ще е приключило.
	Погледнах монитора и реших, че е прав. Ларисън вече беше на края на гората. Изскочи на ливадата и затича с всички сили. Шевролетът форсира двигателя си.
	Хортън сложи барета на стойката му на стената и каза:
	— Така и не можах да подравня тази ливада. Освен това е пълно с къртици и мишки. Даниъл сигурно го е забелязал, докато тичаше към гората.
	Шофьорът включи на скорост и шевролетът се устреми към Ларисън. От десния прозорец се подаде човек със същия „Хеклер и Кох“, с какъвто беше въоръжен Ларисън. Но Хортън беше прав — джипът се тресеше, а щом набра скорост, започна да подскача още повече.
	Ларисън спря толкова внезапно, колкото бе и появата му от гората. Държеше автомата високо, а поведението му беше спокойно и съсредоточено, сякаш не беше изправен пред устремения право към него джип. Стрелецът, който се беше надвесил от прозореца, навярно осъзна, че спрелият на място и напълно неподвижен противник има преимуществото на точния прицел, и побърза да пусне един откос, който разкъса тревата на метър и половина отляво на Ларисън. Със същия успех можеше да пусне и тиха музика — такава бе реакцията на Ларисън. Джипът отново подскочи високо и в момента, в който докосна земята, Ларисън пусна откос от три изстрела. Човекът на прозореца се отметна рязко назад и пусна дълга серия приглушени изстрели, всички куршуми отидоха високо нагоре. Шевролетът беше само на десет метра и продължаваше да ускорява. Ларисън се прицели и дръпна спусъка. Предното стъкло избухна, а Ларисън се хвърли наляво точно преди джипът да стигне до него. Претърколи се, скочи на крака и вдигна автомата, но джипът вече беше отминал и се носеше към гората. Блъсна се в дърветата и спря. Ларисън се втурна натам с готово за стрелба оръжие, спря на три метра и малко настрани зад колата и тегли един дълъг тегел по дължината на пътническата страна. Бронебойните куршуми минаха през метала като през кашкавал.
	Останах за миг загледан в сцената. Спокойствието и точността му както винаги бяха впечатляващи.
	— Това едва ли ще могат да го полират — заявих.
	Ларисън заобиколи откъм шофьорската страна и я поля с едносекунден откос, който навярно вкара още десет бронебойни куршума в колата. Пусна автомата на земята, извади глока, предпазливо се приближи и погледна вътре. След това рязко отвори вратата с една ръка, хванал в другата готовия за стрелба пистолет. Каквото и да имаше вътре си заслужи по два кратки изстрела. Ларисън се огледа и тръгна към къщата, като изтупваше от дрехите си полепналите борови иглички.
	Погледнах Хортън. Той се усмихна.
	— Споменах ли, че аз съм го тренирал?
	Миг по-късно от стълбището се разнесе гласът на Ларисън:
	— Добре ли сте? Слизам.
	— Всичко е наред — викнах в отговор. — Не ни остави възможност дори да си обуем обувките.
	Ларисън надникна над парапета и след като се убеди, че сме само двамата с Хортън, започна да слиза. Спря и се взря в нас.
	— Какъв е тоя маскарад? Като какво сте се облекли? Като войници?
	„Господи — помислих си, — той е по-зле даже и от Докс!“
	Ларисън пак се ухили като акула.
	— Само се бъзикам. Всъщност имах нужда от тренировка. — Погледна Хортън. — Не съм се забавлявал толкова, откакто се опита да ме убиеш в Коста Рика.
	Хортън кимна.
	— Едва ли ще повторя тази грешка.
	— Трябва да се омитаме — казах и погледнах Хортън. — Кажи кой е твоят човек. Защото и двамата знаем, че тези хора са пратени от него.
	Последва кратка пауза. Ларисън наклони за миг глава, сякаш се вслушваше в нещо, после каза:
	— Мамка му! Хеликоптер.


>>	14. Ливия

	Ливия и Фелпс отидоха в стаята с кафемашината и закуските и включиха Си Ен Ен. Показваха архивни кадри на Боинг 737 — модела, който се беше разбил. Изглежда, никой не бе успял да заснеме падането на мобилен телефон. Нищо чудно, като се имаше предвид, че беше паднал по средата на езерото в четири и половина сутринта.
	Все пак бяха открили семейство, което било излязло в езерото на риболов, и в момента един от репортерите на новинарската мрежа го интервюираше.
	— Видях огромно огнено кълбо — каза мъжът. — Нататък, над езерото. И казах: „Скъпа, какво е това, по дяволите?“. А след това чухме силен гръм и видяхме това нещо да пада от небето. Още даже не си бях изпил кафето и не знаех какво да мисля. НЛО ли е? Или комета?
	— А сега вие ни казахте, че е било самолет — допълни жената. — О, боже, горките хора!
	Спасителната операция беше в действие. Над мястото на падането кръжаха хеликоптери, а във водата имаше водолази. Засега не бяха открили оцелели. Федералното управление на гражданската авиация работеше по издирването на черната кутия, но на мястото на падането езерото беше дълбоко повече от триста метра, така че почти нямаше надежда да разрешат бързо случая.
	Умът на Ливия й казваше: „Е, стига де, това е просто съвпадение!“. Но инстинктът й говореше: „Положението е изключително зле!“.
	След няколко минути репортерите започнаха да се повтарят. Фелпс, без да откъсва очи от екрана, попита:
	— Какво мислиш за тая каша?
	Не беше ясно дали пита Ливия, или говори на себе си.
	— Разследването е твое. Ти ми кажи — отвърна Ливия.
	— Това… — Фелпс кимна. — Това е едно ужасно съвпадение, това мога да кажа.
	Мобилният телефон на Фелпс избръмча.
	— Стрейнджланд — каза той, сложи телефона на масата и натисна бутона на говорителя. — Здравей, Дона. Гледаме Си Ен Ен.
	— Ливия, чуваш ли ме?
	— Да, лейтенант.
	— Ако детектив Фелпс е приключил с теб за тази вечер и вече няма намерение да те арестува, ще дойда да те взема лично, за да съм сигурна, че си в безопасност.
	— Не мисля, че…
	— Изобщо не искам да те слушам, Ливия. Млъкни. Предпочитам хората да ни се смеят, че се поддаваме на конспиративни теории, отколкото да поемам рискове относно безопасността ти. Фил, на едно мнение ли сме по този въпрос?
	— Аз… все още го осмислям.
	— Мислиш ли, че е съвпадение?
	— Не знам какво да мисля, по дяволите.
	— Е, оставям на теб да го измислиш. Ако решиш случая и докажеш, че станалото снощи с Ливия няма нищо общо с тази самолетна катастрофа, няма да има по-щастлив човек от мен. Но дотогава, ако вече си приключил с Ливия, както вече казах — идвам да я взема. Не искам да излиза сама от сградата.
	Фелпс погледна Ливия и каза:
	— Приключих с нея. И, да, ще те изчакаме заедно.
	— Чудесно. Ще съм ти благодарна.


	След двайсет минути Ливия седеше в субаруто на Стрейнджланд. Паркингът на полицейската сграда пустееше.
	Стрейнджланд кимна на Фелпс, който беше дошъл с Ливия, и каза:
	— Още веднъж ти благодаря, Фил. Обади ми се, ако научиш нещо.
	— Разбрано — каза Фил, затвори вратата и Стрейнджланд потегли.
	Ливия не си сложи предпазния колан. Беше по-загрижена да е в състояние да се справи с ново нападение, отколкото от последствията на евентуална катастрофа.
	— Живея в Джорджтаун.
	— Знам къде живееш. Тази нощ няма да се прибираш у вас. Или, по-скоро, тази сутрин. Ще останеш у нас.
	— Лейтенант, наистина не трябва да го правите…
	— Не ми казвай какво трябва да правя и какво не — сопна се Стрейнджланд, даде рязко газ и гумите на субаруто превъртяха, докато излизаха от паркинга. — Нито аз, нито ти вярваме в съвпадения. Цялата тази история смърди и докато не научим нещо повече, няма да поемаме никакви рискове. Така. А сега ми разкажи онова, което не си казала на Фелпс.
	— Какво искате да кажете?
	Стрейнджланд я погледна, после се обърна пак към пътя.
	— Винаги съм уважавала тайнствеността ти, Ливия. Знаеш го. Знам някои неща за миналото ти, останалото мога да го предположа и имам идея как всичко това е формирало настоящето ти. Светът би бил по-добро място с повече хора като теб, а не с един по-малко. А сега ми разкажи какво знаеш за тази история, което си го премълчала пред Фелпс. Няма да мога да ти помогна, ако не го направиш. И да не си посмяла да ме поставиш в такава позиция, по дяволите!
	Ливия не знаеше какво да отговори. Вече бе разказала на Фелпс всичко за операция „Детска игра“. Всичко, с изключение на това, че се бе свързала с Литъл. Литъл знаеше твърде много за нея и за станалото в Банкок. Не искаше да напомня за връзката си с него.
	От друга страна, Стрейнджланд вече се познаваше с Литъл. Беше се свързал с нея по официалните полицейски канали, защото искаше Ливия да работи заедно с него в обединените сили за борба с трафика на деца, което я беше отвело в Тайланд. Ливия се беше възползвала от възможността и от достъпа до федералната разузнавателна информация, която съпътстваше разследването, за да се върне в Банкок и да проследи и убие остатъците от бандата, която беше похитила и изнасилила нея и Насон. Не искаше Стрейнджланд да знае, че все още е във връзка с Литъл. Не искаше да затваря тази верига. Но ако премълчеше и Стрейнджланд го откриеше по някакъв друг начин… нямаше да изглежда никак добре.
	Мамка му! Винаги беше много предпазлива. Стараеше се да държи нещата разделени. Полицейската работа и другото нещо. Драконът. Но това… доколкото можеше да предположи, двамата, които беше убила предната вечер, бяха свързани с трафикантите, които беше очистила в Банкок. Или със сенатора. Властите бяха решили да потулят същинската причина за смъртта с измислена история за сърдечен удар. Звучеше по-добре от евентуалните разкрития как този стожер на вашингтонските институции бе прекарал цялата си забележителна кариера в изнасилването на деца под носа на всички около него, а дори може би с тяхното съучастие.
	Но прикриването на историята пред обществеността не значеше, че някой тайно не иска разплата. Всъщност потулването може би беше специално замислено с идеята за разплата.
	Очевидно не можеше да разкаже нещо подобно на Стрейнджланд. Но все нещо трябваше да й каже.
	— Свързах се с Литъл — каза Ливия, докато си казваше наум, че не разкрива нещо, което лейтенантът да не може да открие сама. Подразбираше се, че от нея се очаква да се свърже с каквито федерални познати има. И защо не? Освен това самата Стрейнджланд я бе окуражила да го направи.
	— Защо не ми го каза по-рано?
	Ливия беше подготвена за този въпрос.
	— Защото знам, че не му вярвате.
	— А ти?
	— Не съвсем. Но той е единствената връзка, която имам с високопоставен служител в правоохранителните органи. Както и да е. Литъл ми каза, че ще разпита познатите си и ще се опита да научи нещо. Така че всъщност нямаше какво да ви кажа.
	— Ливия, защо не искаш да си разкриеш картите пред мен?
	И за този въпрос беше подготвена. Или поне за някаква негова версия.
	— Сама казахте, че знаете за миналото ми.
	— Смятам, че знам достатъчно, да.
	— Може би това, което ще ви кажа, не го знаете. Продадоха ме моите собствени родители. Мен и малката ми сестричка. Бях на тринайсет. Тя беше на единайсет. Останалото можете да си го представите.
	Яд я беше, че трябва да каже дори това. Яд я беше на самата себе си, че това все още я кара да се чувства… засрамена. И опетнена, заради всичко, което произтичаше от това. А най-много я беше яд, че използваше Насон за… за своего рода прикритие. Но трябваше да даде на Стрейнджланд отговори, които да й се сторят емоционално задоволителни. Иначе щеше да продължи да я притиска.
	Стрейнджланд бавно кимна. Погледът й остана прикован в пътя и Ливия почувства, че с факта, че не бе обърнала очи към нея, лейтенантът изразява съчувствието си. Че уважава личния й живот и потвърждава интимността на току-що разкритото от Ливия.
	Минаха няколко секунди. Стрейнджланд се изкашля.
	— Съчувствам ти повече, отколкото мога да изразя с думи.
	Ливия не отговори. Само веднъж преди бе говорила за станалото. С Докс, когото наричаше с истинското му име, Карл. Когато от това зависеше техният живот. За да се справи с този разговор, бе изключила напълно емоциите си, беше дръпнала шалтера на всички чувства, които я свързваха с миналото, с онези спомени, с всичко. Беше изтощително. А после всичко онова, което достатъчно дълго бе успяла да не каже на Карл, но трябваше да сподели, избухна с нова сила, парещо и изгарящо. Повече не искаше да го споделя. Нямаше да може да го преживее още веднъж.
	— Съжалявам, че настоявах — каза Стрейнджланд. — Както споменах, винаги съм знаела, че темата е болезнена.
	Ливия поклати глава, без да мисли, без да чувства, напълно изключила от всичко.
	Проговори чак когато успя да потисне всичко така, както искаше.
	— Казах ви го само защото не ми е лесно да разчитам на хората. Ако искате да разберете откъде започна моята кариера на вълк единак, започнете оттам.
	— Мисля, че те разбирам.
	— Не съм сигурна. Не съм сигурна дали самата аз го разбирам. Но… такъв е моят подход към личните ми проблеми.
	— Но за настоящия случай със сигурност ще трябва да разчиташ на някого. Ако всичко станало е само съвпадение, тогава добре. Но ще са ни нужни ресурси, за да разберем дали е така. Ще ни трябва човек, който да може да стигне до високите етажи във федералните служби.
	— Лейтенант, ако не е било съвпадение, значи си имаме работа с хора, които са готови да свалят самолет. С кого си мислите, че имате работа? С някой общински съветник?
	— Казваш, че е бил федерален служител. — Стрейнджланд се намръщи.
	— Ако приемем, че не е съвпадение, тогава точно това е работната ми теория. Но не знам кой. Или защо.
	— Може да са били от Департамента за вътрешна сигурност. Или пък от Бюрото. Господи, имам чувството, че полудявам, само като говоря за това. Сигурна съм само в едно — че искам да превърна това в публичен скандал.
	— Какво имате предвид?
	— Окей, щом сме започнали с теориите, по-добре да си сложим шапките от фолио. Някой току-що свали самолет и се опита да те убие, за да скрие фактите, които може би знаеш, за участието на агенти на Сикрет Сървис в мрежа за разпространение на детска порнография. Шефът на полицията е въвлечен в разследването, кметът, може би дори губернаторът. Много хора задават куп въпроси на безброй места. Което кара конспираторите да разберат, че са изпуснали шанса си. Че котката се е измъкнала от чувала. Всъщност положението е даже още по-лошо. Защото ако с тебе се случи нещо, това ще е допълнително доказателство за правилността на теорията ни и ситуацията им само ще стане по-напечена. По дяволите, бих свикала пресконференция, но подозирам, че ще изглеждаме достатъчно луди още щом започнем да предаваме тази информация нагоре към командването.
	Ливия мълчеше. Казаното от Стрейнджланд звучеше логично. А дори да не беше, тя едва ли щеше да успее да разубеди лейтенанта. Но въпреки това ходът на събитията не й харесваше. Не искаше да насочва към себе си цялото това внимание. Боеше се накъде може да отведе разследването. Искаше й се да има някакъв начин да се справи със ситуацията със своите собствени методи, преди някоя нишка да отведе до Банкок или нещо друго.
	И в този момент й хрумна идея. Може би беше възможно.


>>	15. Рейн

	След миг го чух — специфичното ритмично бръмчене на приближаващ въздушен винт.
	Хортън кимна към стълбите и каза:
	— Това е МН-6. — Влезе в оръжейната и щракна един ключ на стената. Стоманеният капак на пода се отвори с механическо жужене и долу се включи светлина. — Може да е въоръжен с тежка картечница или миниоръдие. Може дори да е зареден с ракети. Хайде, нямаме време!
	Последвахме го в оръжейната и Хортън затвори вратата зад нас. След секунда се разнесе зашеметяващ гръм и всичко се разтресе. Последва още един. От десетилетия не бях попадал под артилерийски обстрел, но веднага си спомних разтърсващия ужас, от който зъбите ти почват да тракат.
	— Ракети — каза Хортън. — По дяволите, ако знаете колко време ми отне да построя това място! Казах ви: нещата отиват на зле.
	Под люка имаше стръмна стълба. Тръгнахме надолу, най-отпред Хортън, Ларисън отзад. В долния край на стълбите на стената имаше ключ. Хортън го щракна и люкът над нас се затвори.
	Беше обезопасена стая, както и предполагах, с приблизително същите размери като оръжейната над нас. Беше тясна за трима ни, защото стените бяха затрупани с провизии: хранителни дажби, вода, медицински материали, противогази, още оръжия, включително портативна установка за изстрелване на управляеми ракети „Стингър“ — разпознавах я от един мой предишен живот в Афганистан. На едната стена имаше друга стоманена врата, подсигурена с четири тежки резета. Още две експлозии разтърсиха стаята. Хортън дръпна резетата и отвори вратата. Зад нея имаше тунел с голи стени, укрепен със стоманени подпори, тесен, но достатъчно висок, за да позволи да вървим изправени. Беше дълъг петнайсетина метра и водеше към пътя. По тавана имаше флуоресцентни лампи, а покрай стените тръби, които, като се имаше предвид свежият въздух, предположих, че осигуряват вентилацията.
	Нова експлозия разтърси стаята.
	— Мръсни копелета! — изруга Хортън, смъкна стингъра от стената, преметна го през рамо и го закрепи с привързаните към него ремъци. След това забърза по тунела.
	Ние с Ларисън се спогледахме. Той сви рамене и последва Хортън. Огледах се. На стената имаше окачена пушка калибър .50 с оптически прицел GM6 „Гепард“. Бях чел за това оръжие, но никога не бях стрелял с него. Имаше огневата мощ на „Барет“, но беше относително лека и със специално конструирана цев, която по идея би трябвало да поеме достатъчно от отката, за да позволи прицелна стрелба от рамо.
	„По-добре да я взема, дори да не ми се наложи да я използвам“.
	Грабнах оръжието, проверих дали е заредено и видях, че върховете на куршумите са оцветени в червено и в сребърно — запалителни и бронебойни.
	„Мамка му, наистина се надявам да не ми се налага да я използвам!“
	Мушнах в колана си един резервен пълнител и тръгнах след Хортън и Ларисън. Последва още една експлозия, този пък не толкова шумна, защото вече не бяхме под къщата. Зачудих се защо не бяха започнали направо с хеликоптера, но се досетих, че са сметнали стрелците си за по-сигурни и определено по-незабележими. Ползването на вертолета за нещо повече от следене и разузнаване беше техния план Б.
	Коридорът се разделяше на два ръкава под формата на буквата Y. Последвахме Хортън по левия тунел, който свърши след около петнайсет метра. Право нагоре водеше стоманена стълба, висока три метра, която опираше в нов люк, вероятно замаскиран отвън. Прецених, че сме на двайсет и пет метра от къщата, в самото начало на гората и може би на около четвърт километър от пътя.
	С Хортън се качихме по стълбата, а Ларисън изчака долу, за да се противопостави на всеки, който може би ни бе последвал. Взривовете бяха престанали, но понеже бяхме близо до повърхността можехме да чуем хеликоптера, който все още кръжеше над нас.
	— Изчакай — каза Хортън. — Прекалено е близо. Дай им малко време. Пилотът ще заобиколи, за да прецени пораженията и да види дали някой няма да излезе от сградата.
	После свали стингъра, отвори прицелния механизъм и постави батерията в гнездото й.
	— Как успя… — почнах, но не довърших.
	Хортън дръпна двете тежки резета на люка.
	— Да построя всичко това?
	— Аха.
	— Наех същия човек, който е съветвал картела Синалоа как да построят тунела, по който Ел Чапо избяга от мексиканския затвор със строг режим. Онзи е бил дълъг километър и половина. В сравнение с него моят беше много по-лесен.
	— Ами оборудването?
	Хортън погледна стингъра и се усмихна като родител, който се гордее с новороденото си дете.
	— А-а, това ли? Може би си чувал за операция „Пропаднали без вест стингъри“? Програмата за изкупуване на ракетите, които дадохме на муджахидините да се бият с руснаците и после им изгубихме следите? Аз я ръководех.
	Звукът на хеликоптера започна да се отдалечава — обикаляше къщата, точно както беше предвидил Хортън.
	— Сега — каза Хортън, блъсна люка нагоре и излезе. Последвах го. Бяхме в края на гората, горе-долу там, където бях предположил. Навсякъде имаше дим, гъст и дразнещ. Чуваше се бученето на пламъците. Обърнах се към къщата на Хортън. Половината беше изчезнала, останалата половина гореше.
	За миг Хортън спря, загледан в руините. След това вдигна стингъра и отвори прицелния механизъм. Отстъпих настрани, за да съм сигурен, че съм извън обсега на обратния пламък. Хеликоптерът се показа иззад дима от горящата къща, тъмнозелен и бръмчащ, сякаш беше комбинация от половин яйце и половин мъртво насекомо.
	Хортън се прицели и стреля. Ракетата изскочи от пусковата камера със звука на пистолетен изстрел и увисна за миг във въздуха. След това се задейства вътрешното й гориво и тя се понесе със звука на излитащ реактивен самолет. Гледката на излитащите от нея пламъци и миризмата на пушека й бяха сюрреалистични. Десетки години градски живот изчезнаха в миг и се почувствах така, сякаш съм се пробудил в една от зоните на бойни действия от миналото ми.
	Хеликоптерът зави рязко и пространството зад него изведнъж се изпълни от десетината пламтящи факли на контрамерките. Ракетата прихвана една от тях и избухна в огнено кълбо. Вертолетът се завъртя лудо и за момент си помислих, че пада. Но пилотът явно беше добър, защото миг по-късно го овладя и се насочи обратно към нашата позиция. Носът на хеликоптера беше наведен надолу, за да се увеличи ускорението, но след няколко секунди картечниците му щяха да се вдигнат към нас. А също и ракетите, ако, разбира се, им бяха останали ракети след онова, което бяха направили с къщата.
	Вдигнах гепарда и се наведох напред. Стрелбата от рамо с оръжие калибър петдесет е все едно да те ритне кон. Разбудената ми мускулна памет нямаше никакво доверие на прочетеното за специалната конструкция за минимален откат. Погледнах през прицела с бумтящо сърце, изпуснах дъх и дръпнах спусъка.
	Разнесе се гръм като от взрив на мина. И колкото и здраво да стисках приклада, откатът беше по-силен от всичко, за което се бях приготвил. Първият изстрел беше високо. Хеликоптерът забави и започна да се изравнява, а картечниците му да се насочват към нас. Стрелях отново, но този път куршумът мина ниско. Пилотът, подплашен от стрелбата ми, макар и неточна, започна да стреля с картечниците, въпреки че носът на хеликоптера беше все още ниско. В забавеното ми от адреналина виждане забелязах как пръстта само на три метра пред нас започва да изригва, сякаш в нея се взривяваха бомби. Буци пръст, трева и камъни експлодираха във всички посоки, а писъкът на хилядите изстрели в минута се втурна в ушите и в ума ми. Не предполагах, че отново ще ми се наложи да чуя този звук. Появата му тук и сега беше ужасяваща. Бях объркан, изпаднал в някакво раздвоение между човека, който си мислех, че съм, и войника, който смятах за изчезнал.
	Носът на хеликоптера продължаваше да се вдига. Картечниците унищожаваха всичко, изригващата пръст идваше все по-близо и по-близо…
	И тогава ме обзе някакво странно спокойствие. Задействаха се бойните ми рефлекси — стари, но не атрофирали. Прицелих се, издишах и дръпнах спусъка! И този път куршумът проби предното стъкло. В кабината избухна огнено кълбо. Хеликоптерът се завъртя и за миг успях да видя пилота, който се опитваше да го овладее. Изстрелях още два куршума и не уцелих и двата пъти. Мислех си, че така или иначе съм го свалил, но пилотът отново успя да стабилизира машината. Гигантското метално насекомо се залюля във въздуха, обърнато със страната си към мен.
	„Мамка му!“ Спокойствието, което ме бе обхванало, се изпаряваше. Изхвърлих пълнителя и заредих резервния. Прицелих се в резервоара и дръпнах спусъка — БУМ-УДАР! Отново високо. Стрелях пак — БУМ! Ниско.
	— Свали го! — изкрещя зад мен Хортън.
	— А ти какво си мислиш, че се опитвам да направя? — викнах в отговор. Прицелих се отново и изстрелях последните си три патрона — БУМ! БУМ! БУМ!
	Вертолетът изригна в огнено кълбо. Миг по-късно ни разтърси гигантско БУМ! Хеликоптерът се завъртя и почти се скри в пламъците, след което започна да пада с все още работещ винт. Наоколо се сипеха пламтящи отломки.
	— Даниъл! — викна Хортън към тунела. — Бързо се качвай. Трябва да се разкараме оттук преди мунициите на това чудо да са почнали да гърмят. — После ме тупна по рамото. — Чудесна стрелба с този звяр! Твоят приятел снайперист ще се гордее с теб.
	Ларисън практически излетя от тунела. В мига, в който бе навън, Хортън затръшна люка. Краищата му бяха назъбени и покрити с листа, така че стана практически невидим в момента, в който се затвори.
	Пуснах гепарда и се втурнах към колата. Ларисън погледна назад към горящата къща и подметна:
	— Имам чувството, че днес няма да ходиш на работа в доброволната пожарна команда.
	Седнах и запалих двигателя. Ларисън, който все така не се доверяваше на Хортън, се мушна отзад. Хортън бе изправен пред свършен факт, без да има време да спори, така че се метна на предната дясна седалка. В мига, в който вратата се затвори, включих на задна и настъпих газта. Две секунди след това дръпнах ръчната и рязко завъртях волана надясно. Гумите изхвърлиха настрани дъжд от чакъл. Хортън и Ларисън се хванаха за каквото докопат, за да се предпазят от удар във вратите. Малко преди въртенето да е достигнало 180 градуса пуснах ръчната и натиснах газта. Колата се стрелна към пътя. Ларисън и Хортън оглеждаха околността с готово за стрелба оръжие.
	— Завий наляво — каза Хортън, щом стигнахме до пътя. — В обратната посока на полицията и, да, също и на пожарната команда.
	— Къде отиваме?
	— Засега? Просто далеч оттук. Тези пътища ще ни преведат през източната част на парка „Джордж Вашингтон и Джеферсън“. Където, между другото, най-вероятно са се приземили твоите куршуми петдесети калибър, в случай че си се притеснил. Добре, че скоро валя.
	Истината беше, че дори не го помислих. Но беше хубаво да се знае, че куршумите имат цяла голяма гора, където да паднат. Куршумите петдесети калибър могат да летят с километри и да причинят огромни поражения. Особено когато са като тези, с които бях стрелял — бронебойни и запалителни.
	Не очаквах да има много трафик, но въпреки това не исках да рискувам, така че намалих скоростта.
	— А после?
	— Нямам представа. Просто искам да съм сигурен, че ще имаме достатъчно време да поговорим. В къщата ще се съберат полицията и пожарната, а малко по-късно най-вероятно и ФБР. В един момент ще ми се наложи да давам някакви обяснения. Трябва да измислим как да ви държа настрани от тази история.
	— Къщата беше хубава — подхвърлих. — Жалко.
	— Карай. Грешката си е моя, че не предвидих какво ще се случи. В края на краищата беше просто къща. Единственото хубаво нещо, което ми остана от историята с дъщеря ми, е, че ми напомни какво има значение и какво — не. А за момента това е Оливър Греъм.
	Отново Греъм — човекът, когото бях видял по телевизията да се опитва да накара хората да подкрепят идеята му за прехвърлянето на всички американски войни на „Оливър Греъм Ентърпрайзис“ — ОГЕ.
	Ако зад тази история стоеше Греъм, нещата не бяха добре. Бивш „тюлен“ и основател и президент на ОГЕ, Греъм беше направил милиарди от договори с Пентагона и ЦРУ, а, както твърдяха слухове, и за разузнаването и службите за сигурност на някои други страни. Постоянно го привикваха на изслушвания в Конгреса, които никога не успяваха да докажат вината му. Явно го защитаваха от много високо място. Което, предполагам, вървеше заедно с дейността му, като се имаше предвид, че беше начело на практически най-голямата армия от наемници на света и беше готов да върши неща, които дори най-тайните сред тайните държавни служби се колебаеха да правят.
	— Греъм е твоят човек? — попитах.
	— Да. Същият, който току-що се опита да ни го сложи. И на който сега е наш ред да му го сложим.


>	Втора част

>>	16. Докс

	Докс се беше отпуснал в един от шезлонгите от тиково дърво на терасата на втория етаж на вилата си Убуд на остров Бали. Беше любимото му време от деня — влажният въздух най-сетне почваше да се охлажда, индиговият цвят над него се беше сгъстил до черно, а безлунното небе беше обсипано с толкова много звезди, сякаш някой беше разпръснал кофа пудра захар върху огромно тъмно платно. Чуваше насекомите, които бръмчаха в оризищата наоколо и в дърветата зад тях, но кохибата, която пушеше, ги държеше настрани. Трябваше да признае, че кубинските пури имаха по-хубав вкус, когато ги купуваше от контрабандистите в Щатите, но хубавата пура си е хубава пура, без значение колко силно политиците се опитваха да ги използват като залог в игричките си.
	Дръпна от пурата, задържа дима за момент в устата си и го издуха нагоре, загледан в светлината от дневната стая зад него как пушекът се кълби над главата му. Чувстваше се странно. До неотдавна в такава нощ би скочил на мотора си „Хонда Ребъл“ и би отишъл в града, за да се позабавлява. Може би да послуша малко джаз в „Смеещият се Буда“ или пък да изиграе няколко партии билярд в „Котлето“. Или пък в „Но Мас“ за няколко бири „Бинтанг“ и за да побъбри с Риа, барманката, която винаги бе наричал Прелестната Риа и чието легло понякога споделяше, ако нямаше много клиенти и работата приключваше рано.
	Но напоследък сякаш все повече и повече предпочиташе да се наслаждава на самотата. Винаги се бе чувствал добре в компанията на самия себе си — едва ли щеше да е кой знае какъв снайперист, ако самотната работа не му допадаше. Но също така беше вярно, че когато служеше в армията и не се намираше зад оптическия прицел, обичаше да купонясва. Не че точно в момента му се искаше да бъде сам. Но го предпочиташе пред онова, което, изглежда, за момента бяха възможните опции. Винаги си бе представял, че в един момент ще се установи, ще открие правилната жена и ще отгледа един-два малчугана, може би дори повече. Ще ги научи да ловят риба и да стрелят, да се грижат за себе си и, преди всичко, да следват увлеченията си където и да ги отведат те в това лудо препускане, наречено живот. И няколко пъти се бе изкушавал да го направи, но нещо винаги го бе възпирало.
	В нощи като тази често се бе хващал, че си мисли за Лаби. Със сигурност по-често, отколкото трябваше. Лаби, която всички останали познаваха като Ливия и с която се бяха запознали, и бяха работили заедно, за да извършат справедливото убийство на онзи трафикант на хора Сорм в Тайланд. Накратко, никога преди не бе срещал друга като Ливия и наполовина се бе влюбил в нея. Всъщност може би малко повече от половината, ако трябваше да е честен. И онова, което се бе случило между тях, беше хубаво, наистина хубаво, макар и малко извън зоната, в която се чувстваше уверен. Просто беше почувствал много силна връзка с нея. Беше изпитал към нея уважение и очарование, и желание да я защити. При това без да се брои самото привличане. Не беше настоял или нещо такова, може би просто един-два пъти леко беше намекнал, докато си вземаха довиждане, но бе успял да усети, че тя знае, че му се иска да опита. Но бе усетил също и че самата тя не го иска. Беше споделила с него неща, които според него едва ли бе казвала на някой друг. Кръщелното й име беше най-дребното сред тях, въпреки че обожаваше начина, по който го усещаше в устата си, когато го казваше. „Лаби!“ Надяваше се за нея „Карл“ да е същото, защото й беше казал да го нарича така, макар никой друг освен родителите му да не го наричаше така. Но колкото и специална да беше връзката им, колкото и силно все още да я усещаше, колкото и силен да бе копнежът, с който го изпълваше самата мисъл за нея, трябваше да приеме, че това няма как да се сбъдне.
	— Мамка му! — каза на глас. — Може би трябва да ида в града. Със сигурност ще е по-добре от това да се превърна в някакъв мрачен нещастник.
	Телефонът в дневната зад него иззвъня. Не мобилният телефон, който ползваше за всекидневни нужди, а сателитният, чийто номер знаеха само няколко души. Канезаки, неговият човек в ЦРУ. Ларисън, самият проклет ангел на смъртта. И, разбира се, Джон. И дамата на Джон, Дилайла. По-точно бившата му дама, което лично за него беше ненужно и тъжно. Беше се опитал да накара Джон да поговори за станалото, но болката му беше толкова силна, че той просто отказа да го направи.
	И Лаби. Но едва ли. Защо ли би му се обадила точно сега, след като бе минала цяла година? Навярно беше Канезаки, който винаги се опитваше да го замеси в някакви незаконни мошеничества. И обикновено успяваше. Е, моментът беше по-скоро подходящ. Докс си помисли, че ако свърши някаква оперативна работа, ще се почувства по-малко нещастен. Въпреки че в един момент щеше да му се наложи да се заеме с прикритите елементи на кризата на средната възраст или каквото там го тормозеше, вместо просто да се бори със симптомите.
	Сложи пурата в пепелника, стана и влезе в хола през една от плъзгащите се врати. Взе телефона и видя, че номерът е непознат. Е, това не беше чудно, защото хората, с които имаше вземане-даване, рядко ползваха един и същ телефон много време. Натисна бутона за отговор и вдигна телефона до ухото си.
	— Да?
	— Карл?
	Усети да го залива такава радост, че почти го зашемети. Но беше прекалено доволен, че чува гласа й, за да се засрами от чувствата си.
	— Лаби? Наистина ли си ти?
	— Да, аз съм. Как си?
	— Добре съм. Всичко наред ли е?
	— Добре съм. Но се случи нещо и… не знаех кого другиго да попитам.
	Заля го безпокойство. Лаби не беше човек, който вдигаше много шум за нищо. Всъщност беше точно обратното.
	— Радвам се, че се обади — отвърна Докс. — Казвай какво става!
	По дяволите. Каква беше тази история? Двама души се бяха опитали да я убият. Което според неговото професионално мнение си беше доста сериозна операция. Макар че, като се отчетеше, че се бяха провалили, едва ли имаха нивото на професионализъм, с което бяха известни той и Джон. Изслуша теориите й защо са се опитали да я убият, от които се открояваха две основни тези. Първата беше свързана с разкриването на потенциална мрежа за разпространение на детска порнография сред Сикрет Сървис. Втората — че може би е свързано с това, което бяха направили в Тайланд и което сама бе извършила там преди това.
	— Което ме навежда на една мисъл — добави Линия, — за която трябваше да се сетя по-рано. Ако е било заради Тайланд, могат да тръгнат и след теб.
	— Не се безпокой за мен. Откакто станах тийнейджър, все има хора, които се опитват да ме убият, и все още никой не е успял. Освен това след падането на самолета с твоя хакер мисля, че първата ти теория е по-вероятна.
	— Съгласна съм.
	— Така, сега трябва да погледнем на нещата сериозно.
	— Защо мислиш ти се обаждам?
	Докс се усмихна. Обичаше как тя винаги извърта нещата така, че да не падне по гръб, но беше също така признателен, че знае, че може да разчита на него.
	— Е, в началото се надявах, че просто съм ти липсвал, но, добре, ще го преглътна. И с риск да те ядосам, защото ще си помислиш, че те поучавам, ще ти кажа, че за известно време ще ти се наложи да си промениш навиците. Изхвърли си телефона или поне го дръж изключен във фарадеева клетка, освен когато наистина ти трябва…
	— Нормалният ми телефон вече е изключен. Как мислиш, че успях току-що да се свържа с теб?
	Навикът й да се опитва да нанесе ответен удар беше колкото дразнещ, толкова и мил.
	— Това е кодиран сателитен телефон. Освен ако някой не ни следи със самолетна система АУАКС, сигналът му не може да бъде триангулиран по същия начин, както на мобилен телефон. А също така, струва ми се, наскоро не са се опитвали да ме убият, за разлика от едно лице, което мога да назова.
	Ливия се разсмя. По дяволите, обичаше да я разсмива. Не беше лесно и винаги се чувстваше така, сякаш е направил едно малко чудо.
	— Разбирам какво искаш да кажеш.
	— Също така трябва да си изключително внимателна на критичните места. Там, закъдето се знае, че ходиш често, например школата по джудо, където си преподавала, когато са те нападнали. Става дума най-вече за работа и за вкъщи.
	— Аз съм в принудителна отпуска, докато не завърши това разследване на инцидент със замесен полицейски служител, така че работата няма да е проблем. А и моят лейтенант мисли като теб. Накара ме да остана при нея.
	— Е, това не е лошо, като се изключи, че, първо, тя е твоят лейтенант и хората могат да се досетят и, второ, току-що ми го каза по телефона.
	После пауза.
	— Мамка му — накрая каза Ливия, която по изключение не бе успяла да намери хаплив отговор.
	— Не познах номера. Предплатен телефон ли е?
	— Просто нов номер.
	— Е, добре. Но няма да навреди да си вземеш предплатен телефон. В идеалния случай както постъпихме на нощния пазар, за да е наистина непроследяем. Това ще ни свърши работа, докато не намерим нещо наистина сигурно.
	На нощния пазар в Банкок беше купил два мобилни телефона от някакви тийнейджъри. Никакви нови покупки, никакви нови активации на телефони, нищо, върху което да спре очи всевиждащата национална система за сигурност.
	— Предполагам, ще ми кажеш, че не трябва да ползвам и кредитни карти, нали?
	— Да, смятах да го направя, защото предпочитам да си ми ядосана, отколкото да поемаме рискове. Но явно няма нужда да го правя.
	Помисли си, че може би с тези си думи бе успял да я накара да се усмихне. Това беше хубаво. Но като цяло беше притеснен. Беше я виждал в действие и знаеше на какво е способна. Въпреки това, ако теорията й беше вярна, Ливия бе изправена срещу човек, способен да свали цял шибан самолет, без да остави отпечатъци от пръсти.
	— Всъщност — добави Докс — има още нещо. Носи си винаги паспорта. И повечко допълнително пари в брой. Не трябва да разчиташ на банкомати, защото не се знае кога изневиделица ще ти се наложи да напуснеш града.
	— Нещо друго?
	— Да, по дяволите, има ли още нещо? Познавам долни типове по високи места. А някои от тях познават дори още по-долни типове по още по-високи места. Ще разберем какво става. И ще вземем мерки.
	— За Кей ли говориш? — попита Ливия. От самото начало беше нарекла така Канезаки. След това бе научила истинското му име, но по някаква си причина бе продължила да го нарича със съкращението.
	— Да, за Кей. Този човек е същинска златна мина на добра информация. Но има и още един.
	— Кой?
	— Приятел. Който противно на всички очаквания веднъж ме измъкна от една каша с няколко изключително неприятни хора. И който знае за убиването и за оцеляването повече от всеки друг, когото познавам.
	— Повече от теб дори?
	— Нека просто кажем, че много от онова, което знам, съм го научил от работата ми с него. Но не ме цитирай пред него, защото понякога е непоносим, когато става дума за таланта му, а пък не искам да подхранвам комплекса му на Йода.
	Последва кратко мълчание. После Ливия каза:
	— Благодаря ти, Карл!
	— Няма за какво. Ще се свържа с него веднага щом приключим с разговора.
	— Не, исках да кажа, благодаря на тебе, заради това, което правиш.
	Искаше му се да й каже, че му липсва. Истински му липсва. Че не е осъзнавал колко много му липсва, докато преди малко не бе чул гласа й. И колко се е разтревожил от това, че е попаднала в беда.
	Но, мамка му, това щеше да е глупаво.
	— Няма за какво да ми благодариш. Ако не беше свалила онези бандити в нощния клуб на Сорм, нямаше дори да ме има, за да се насладиш на разговора с мен.
	— Ако броиш това за дълг, смятай, че вече е изплатен.
	— Добре, тогава ще ти помогна просто защото не си ми безразлична. И това никога няма да се промени. Можеш ли да го приемеш?
	Последва ново мълчание.
	— Да — каза Ливия накрая.
	Той усети, че отново се чувства глупаво, и побърза да прогони тази мисъл.
	— Ще се свържа с Кей и с другия приятел, когото споменах. Според онова, което науча, може да ми се наложи да те посетя. Струва ми се, че в момента един бодигард би ти свършил работа.
	— Не ми трябва бодигард — възрази Ливия. Докс си знаеше, че подобен коментар ще я накара да се наежи.
	— Боже мой! Няма ли поне веднъж да ме оставиш аз да имам последната дума? Нима ще ме накараш да си призная, че това с бодигарда беше просто уловка, за да прикрия желанието си да те видя?
	Ливия го награди с любимия му смях, най-вероятно защото знаеше, че в момента просто се шегува.
	— Не знам какво щях да правя без теб.
	— Извинявам се, но падащото меню в мозъка ми току-що предложи толкова много изкусителни възможности, че той за миг спря да работи.
	Ливия отново се разсмя.
	— Може да не ти потрябва бодигард — продължи Докс — И знам, че не искаш да имаш бодигард. Но ще престанеш ли да бъдеш себична? Ти ми се обади и сега съм притеснен за теб. Сигурно ще изгубя съня си и ще лежа буден по цяла нощ, ако не ми позволиш да помогна.
	Представи си как Ливия се усмихва.
	— Печелиш — отвърна тя след миг.
	Докс кимна. Беше доволен, че ще я види, и изпитваше облекчение, че бе постъпила благоразумно.
	— Вземи си нов телефон. И ми се обади след няколко часа. Дотогава би трябвало да имам по-добра идея какво става.
	Затвори телефона.
	Замисли се за миг. Знаеше, че Ливия е прекалено горда, за да си признае колко е изплашена. Надяваше се поне малко да я утеши фактът, че може да разчита на него.
	Но не само тя не искаше да си признае, че е изплашена. Хората, които бяха свалили цял самолет, за да запушат устата на враговете си, не просто разполагаха с възможност. Те бяха твърдо решени да го направят. И бяха абсолютно безмилостни.
	Е, дано наистина да бяха такива. Защото що се отнасяше до него, всеки, който възнамеряваше да нарани Лаби, щеше да получи урок какво наистина значи да си безмилостен.


>>	17. Рейн

	През следващия половин час следвах указанията на Хортън и се придържах към малките пътища. Двамата с Хортън изхвърлихме мобилните си телефони, а сателитният телефон на Ларисън беше все така изключен, макар и да беше практически невъзможно да го проследят, така че се бяхме погрижили за това. Колата нямаше навигационна система, която също можеше да представлява уязвимо място. Въпреки всичко преживяване като това, през което току-що бяхме минали, не може да не те разтърси. Защото ако не си успял навреме да забележиш предишната опасност, как може да знаеш, че е отминала?
	Стигнахме до един пустеещ къмпинг и спряхме под няколко дървета, израсли пред голяма гранитна скала. Поначало човек винаги се чувства по-комфортно, когато има някакво прикритие, макар че ако отново ни нападнеше вертолет, въоръжен с тежка картечница и ракети, малко камъни и няколко дървета щяха да ни свършат толкова работа, колкото и ролка тоалетна хартия.
	Свалихме бронежилетките и ги сложихме в багажника. Почувствах се някак странно гол без жилетката, като се имаше предвид какво бяхме преживели току-що, но в момента имаше по-голяма опасност някой от охраната на парка да се обади на някаква съмнителна охранителна фирма, отколкото да ни нападнат отново.
	Поне така се надявах.
	Във всеки случай, изглежда, че бяхме сами в къмпинга, което може би се дължеше на скорошните дъждове и на относително късния час. Седнахме на една маса за пикник. В далечината върховете на планината Блу Ридж изглеждаха някак неуместно ведри в помръкващата светлина на залязващото слънце.
	— Знаете ли кое е най-лошото? — каза Хортън. Ние с Ларисън не отговорихме, така че той продължи: — Онази бутилка „Гленливет“. Иска ми се да я бяхме взели с нас. Точно сега едно питие щеше да ми дойде добре.
	— Поне успяхме да го опитаме — казах.
	— И това е вярно. — Хортън се усмихна печално.
	— Греъм те е наблюдавал — каза Ларисън. — Като се има предвид оня хеликоптер, явно доста отблизо и много внимателно.
	— Така излиза. — Хортън ме погледна. — Без значение как е протекъл разговорът ти с него, сигурно се е опасявал, че двамата с теб можем да затегнем примката по начин, който може да не му се хареса.
	— Кажи ми какво знаеш — отвърнах аз.
	— Както вече казах — Хортън сви рамене, — не чак толкова много. Каза ми, че трябвало да свърши една работа. Много деликатна работа. Нещо, което трябвало да изглежда по естествени причини. Попита ме дали мога да му съдействам да се запознае с теб.
	— Откъде знае, че се познаваме?
	— Бен Тревън му е казал.
	Тревън. Още един специалист по секретните операции, който някога се подчиняваше на Хортън и с когото бях работил в групата, сформирана от Хортън за потушаването на един преврат.
	— Защо? Каква му е играта?
	Хортън погледна Ларисън, после пак обърна очи към мен.
	— Бен вече не работи за правителството на САЩ. Трябва да призная, че за съжаление това е отчасти защото моите собствени манипулации направиха работата му несъстоятелна. Сега работи в ОГЕ и не е особено доволен от частния сектор. Греъм разпитвал за теб, защото чул разни истории, които по-скоро му приличали на легенди. Бен направил грешката да спомене, че се познава с теб, и в същия момент Греъм започнал да размахва под носа му всякакви примамливи предложения за напредък в кариерата, ако Бен го свърже с теб. Бен от много време го е яд, че не работи вече с нас, за което с право вини мен.
	Дотук не бях забелязал някакви несъответствия. Поне засега.
	— И тогава Бен ти се е обадил и ти е казал, че си му длъжник.
	— Именно — каза Хортън. — Нямал номера на нито един от двама ви, иначе без съмнение нямаше да се възползва от мене като посредник. Говорих с Греъм, след това се свързах с Даниъл. Останалото и двамата го знаете.
	— Вярваш ли на Тревън? — подметна Ларисън.
	— Ако не можехме да му вярваме — отвърна Хортън, — той щеше да е сред хората, които ти уби преди малко в гората до къщата ми. Или пък той щеше да те убие.
	— Тук си прав — съгласи се Ларисън.
	Нямаше как да не се съглася. Тревън беше изключителен. Но Ларисън беше просто свръхестествен.
	— Както и да е — продължи Хортън, — самият факт, че Греъм не го е сметнал за подходящ специално за тази мисия, би трябвало да ви каже всичко, което имате нужда да знаете.
	— Това обяснява някои неща — възрази Ларисън. — Но не и всичко. Ти не само си го обучил, Хорт. За него беше нещо като баща. Не си обективен по отношение на Тревън. И никога не си бил. А ако не можеш да го разбереш, това е много лош знак.
	Отново нямаше как да не се съглася с Ларисън, но не виждах каква полза има да се репчи на Хортън повече, отколкото вече го бе направил, особено като се имаше предвид начинът, по който го гледаше Хортън.
	— Да се опиташ да го убиеш е едно — намесих се аз в опит да предотвратя неприятния развой на ситуацията. — Но как ли ще реагира Тревън, когато научи, че Греъм се е пробвал да го направи?
	— Ако се чудиш дали имаме вътрешен човек — каза Хортън, все още впил поглед в Ларисън, — в момента залозите за и против са равни.
	— Греъм ми каза, че целите са трима души в правоохранителните служби — казах в опит да направя с разговора еквивалента на онова, което би било да се вклиниш между двама души, които всеки момент ще се сбият. — Един от федералните служби, един от местните и един консултант. Това говори ли ви нещо?
	Хортън откъсна очи от Ларисън и ме погледна.
	— Не. Каза ли нещо друго?
	— Трябвало да изглежда по естествени причини — обясних облекчено, доволен, че сме се върнали към основната тема. — Което звучи логично, като се има предвид, че искаше да ме наеме. Срокът беше много кратък — може би три дни. Заяви, че работата щяла да е лесна, защото имали много разузнавателна информация и можели да съдействат и с други средства. Също така спомена, че целта от местните служби е жена — ченге от Сиатъл.
	Хортън поклати глава.
	— Това не ми говори нищо.
	— Пробвай тази информация — казах. — Цената беше един милион щатски долара.
	— Милион? — Той повдигна учудено вежди. — Това е много сериозно възнаграждение даже и за три цели. Щях да се учудя, че не си приел, ако не знаех, че си на особено мнение по отношение на жените.
	— И по отношение на диамантите, които взехме от теб. — Ларисън му се ухили с усмивката си на акула.
	За щастие Хортън игнорира насмешката.
	— Значи имаме три цели, един милион долара и с особено важно всичко да изглежда сякаш станало по естествени причини, като се вземат предвид главоболията, през които Греъм е минал, за да те открие. И така, защо му трябва да изглежда по естествени причини?
	— Очевидно защото се е страхувал от ответната реакция — поясни Ларисън. — Всичките цели са важни. И са свързани по някакъв начин, така че ако и тримата бъдат убити, наяве ще излезе нещо, което хората зад тази история са искали да прикрият.
	— Съгласен съм по всички точки — казах и погледнах Хортън. — А фактът, че Греъм е отделил значителни ресурси да те наблюдава, вероятно за да е сигурен, че няма да те посетя, също подсказва, че целият план е бил съставен, за да се прикрие нещо голямо. Да не говорим за факта, че изпрати тежковъоръжен хеликоптер в затънтения Коулман Фолс, за да е сигурен, че разговорът ни няма да стигне по-нататък от една-единствена чаша скоч.
	— Трябва ли да позная? — обади се Ларисън. — Моето предположение е следното: смесена операция на федералните сили с полицията в Сиатъл, която е застрашила някакъв аспект от империята на Греъм.
	— Възможно е да е точно така — каза Хортън. — Или пък полицейска операция, която е заплашила някаква държавна програма. Пентагонът или ЦРУ не биха искали да бъдат пряко замесени в убийствата на множество полицейски служители. Разбира се, планът е бил всичко да изглежда сякаш е станало по естествени причини, но защо да рискуват да оставят следи, когато могат да наемат благонадежден контрактор, който да изиграе ролята на бушон?
	Кимнах и казах:
	— Ако пък рискът е прекалено голям, тогава контракторът също не иска да се заеме. И намира подконтрактор.
	— Именно — каза Хортън. — Каквото и да е било заплащането или каквато там друга изгода е била за ОГЕ, Греъм е предложил един милион долара сякаш са джобни пари.
	Ларисън направи периодичния си оглед на околността.
	— Страхотно. Значи зад историята очевидно има нещо голямо. Но засега все още не знаем никакви подробности. А без тях може би трябва да се върнем до колата и да си сложим бронежилетките. Според мен ще имаме нужда от тях.
	— Колко мислите, че знае Тревън? — обадих се аз.
	Хортън потърка брадичката си.
	— Когато говорих с него, заяви, че не знае нищо друго освен това, че Греъм те търси заради твоя опит с „естествените причини“.
	— Вероятно е казвал истината — изсумтя Ларисън.
	Ако наистина историята е толкова сериозна, Греъм едва ли би го споделил с хората, които е наел.
	— Съгласен — казах. — Все пак Тревън може би има някакви късчета информация. Чиято важност ще може да оцени само ако обединим мозъците си.
	Ларисън изпука врата си.
	— Което ни връща към въпроса дали можем да му вярваме. Аз бих казал, че отговорът е не.
	— Мога да се обадя на моя човек в ЦРУ — подхвърлих. Имах предвид Канезаки. — Неговата информация обикновено е вярна. Макар и да идва със съответната цена.
	— Защо просто първо не се свържа с Бен? — предложи Хортън. — Той е най-пряко замесен. Дори ако се окаже, че не можем да му имаме доверие, какво би могъл да каже на Греъм, което той вече не знае? След всичките трупове, които оставихме край къщата ми, Греъм вече знае, че сме оцелели. И знае, че ни е ясно, че той стои зад нападението. Може и да не научим много от Бен, но няма да рискуваме нищо, ако го попитаме.
	Замислих се за миг.
	— Ако Греъм контролира други потенциални слаби места по начина, по който те е следил, може да изложиш Тревън на такава опасност, каквато двамата с Ларисън създадохме за теб.
	Хортън поклати глава.
	— Греъм вече знае за тази връзка. Сам се възползва от нея, за да накара Бен да се свърже с мен. Навярно в момента очаква да се свържа с него. Ако за Бен има някаква опасност, то тя вече е налице, така или иначе.
	Всички замълчахме. Ларисън вдигна чантата си, извади сателитния телефон, включи го и каза:
	— Имам съобщение. От твоя приятел Докс. Иска да му се обадя.
	Поклатих недоверчиво глава.
	— Защо пък Докс ще ти изпраща съобщения?
	— Нали ти казах. Иска да му се обадя.
	— Искам да кажа, не знаех, че поддържате връзка.
	— Не много често. Но, да, понякога ми се обажда, за да си подърдорим. Обича да дрънка. В началото ми досаждаше. Но… както казах, постепенно свикваш.
	— Добре де, обади му се — казах. — Може да ни потрябва помощта му, ако сме изправени срещу цялата ОГЕ.
	Ларисън въведе номера, изчака миг с вдигнат до ухото си телефон и после каза:
	— Здрасти! Току-що получих съобщението ти. — Замълча за миг. После погледна към мен. — Дали имам начин да се свържа с него? Всъщност да. Седи точно до мен.
	„Какво става, по дяволите?“
	Нова пауза.
	— Ти се майтапиш, не аз. Ето, давам ти го.
	И ми подаде телефона.
	— Да? — казах. Определено се чувствах неловко.
	— Сър, установихме, че сте част от популацията, която има неотложна нужда от нашето чудодейно средство за уголемяване на пениса. Само днес ви предлагаме двойни дози при ниската първоначална цена от само девет и деветдесет и девет на месец. И, сър, като се има предвид, че имате нещастието да бъдете тази част от популацията, нашето средство ще ни бъде изгодно дори и при двойно по-висока цена.
	Тексаският акцент не можеше да се сбърка. Както и обръщението. Въздъхнах тежко.
	— Само не ми казвай, че си не само президент на компанията, но и неин клиент, нали?
	— Това беше много добро, колега! Явно пенсионирането ти се е отразило добре. Не знам дали ти е пораснало нещо друго, но явно най-сетне ти се е развило чувството за хумор. Къде се губиш, по дяволите? Снощи ти изпратих съобщение на секретния сайт.
	— Пътувах. Защо се… как разбра с кого съм?
	— Нямах представа. Просто нямах идея как по друг начин да се свържа с теб, защото дори не си държиш включен шибания сателитен телефон и не ми отговаряше на сайта ти. От това, което чувам, явно имаш късмет. Защо не ми се обади, че си решил да събираш наново бандата?
	— Смятах да го направя. Нещата се развиха малко по-бързо, отколкото ми допада. Всичко наред ли е?
	— При мен всичко е наред. Но имам приятел, който се нуждае от помощ веднага. Точно затова се опитвах да се свържа с теб. Направих кратък престой на едно голямо летище близо до леговището ти. Щеше да е хубаво да се видим. Е, може би все още ще имаме тази възможност.
	Все още се опитвах да сглобя цялата картина. Докс знаеше, че съм близо до Токио, така че летището, за което говореше, сигурно беше Нарита. Но накъде се беше запътил? И откъде изневиделица се бе появила необходимостта да се свърже с мен?
	— Самият аз съм в малко затруднено положение — казах. — Поради което смятах да ти се обадя. Кой е приятелят ти?
	— Една много приятна дама, с която се запознах и свършихме заедно малко работа, докато работех наскоро по един договор в най-общо казано твоя регион на Югоизточна Азия.
	Докс беше същинска съкровищница на евфемизми, но не го бях забелязал да използва „колега“ в други случаи, освен когато ставаше дума за нещо професионално и сериозно. „Приятна дама“, от друга страна, можеше да значи всичко — от жена, на която се възхищава задочно, до жената, с която живее. И макар във всяко друго отношение Докс да беше изключително твърдоглав, знаех, че не може да устои на нито една девица в беда.
	— „Свършихме заедно малко работа“? — попитах аз. — Извинявай, ама току-що преживях хеликоптерна атака и съм малко стресиран.
	— Хеликоптерна атака? Кого си ядосал този път?
	— Дълга история. Ще ти разкажа всичко по-късно. Коя е приятелката ти? И в какво се е забъркала?
	— Тя е детектив от полицията и изглежда е попаднала на нещо толкова гнусно, че властите искат да я очистят на всяка цена, за да прикрият историята. Искам да кажа, те даже…
	— Чакай, чакай, не е ли детектив от полицията в Сиатъл?
	— Да. Откъде знаеш?
	— Човекът, който стои зад хеликоптерната атака, която току-що споменах. Преди по-малко от седмица се опита да ме наеме, за да убия едно ченге от Сиатъл. А също един федерален агент и един консултант. Казах му „не“, но…
	— Е, да ме шибат в знаеш къде! Това е точно моето момиче. Агентът и консултантът са били част от съвместна операция, по която е работила. А пък самолетът, който са взривили или каквото там е станало агентът и консултантът са били на борда му.
	— Чакай малко! Нима искаш да кажеш, че…
	— Точно това ти казвам. Явно ти си бил техният план А — убиваш тримата и го правиш да изглежда така, сякаш е станало по естествени причини. Но си им отказал, така че са прибегнали към план Б. Да убият двамата в самолетна катастрофа и да го припишат на ИДИЛ или някой друг. Да скрият убийствата им в кръвопролитието. И да очистят моето момиче по старомодния начин, с куршуми, защото в резултат на дългогодишната си отдаденост на полицейската работа тя си е създала тонове врагове, на които могат да припишат убийството. Никой няма да свърже двете случки — че и тримата са били убити, защото са разкрили мрежа за разпространение на детска порнография насред самите шибани Сикрет Сървис.
	— Затова ли е цялата тази история?
	— Така мисля. ФБР дръпнали шалтера на операцията сутринта на същия ден, когато двамата стрелци се появили и се опитали да убият момичето ми. Но тя е добре, успяла вместо това сама да ги очисти. А сега ми кажи кои стоят зад цялата тази история, щото са се опитали да убият моето момиче и са свалили цял самолет пълен с невинни хора само за да си покрият задниците, и няма да се спра, докато не си получат онова, което заслужават тия шибаняци.
	— Оливър Греъм.
	— Мамка му! Защо ли не съм изненадан? Няма мръсна игра без участието на ОГЕ. Но каква му е далаверата? Или е просто бушон за Сикрет Сървис?
	— Звучи ми като разумно обяснение. Но ни трябват повече данни кой наистина стои зад цялата тази история.
	— И как можем да се доберем до тях?
	— Именно. В момента работим с двама познати по въпроса. Единият е Тревън…
	— Бен Тревън? Как пък се е замесил в това?
	— Не знам дали е замесен. Но е спомогнал на Греъм да се свърже с мен. И в момента работи за ОГЕ.
	— Е, това звучи обещаващо. Щом приключим с теб по телефона, ще се обадя на нашия общ познат в Центъра за религиозни удоволствия. Щях вече да съм му се обадил, но пък щях да изпусна полета си, пък и исках първо да говоря с теб.
	— И аз щях да го направя. Все още работи в Лангли, нали?
	— Да, сега е по-скоро чиновник, отколкото действащ агент. Но информацията му е по-добра от всякога. Беше от голяма помощ за мен и момичето ми в онази каша наскоро в Югоизточна Азия.
	Нещо ми направи впечатление.
	— Продължаваш да я наричаш „моето момиче“. Вие двамата да не би…
	— Не, не е такава работата. Не че не е влюбена в мен, знаеш как действам на жените, но не е.
	По някаква причина думите му прозвучаха донякъде като оправдание. Което, разбира се, задейства спящото ми желание да го избъзикам. Имах нужда да му го върна за много по-сериозните порции, които ми беше сервирал през годините.
	— Разбрах — отвърнах. — Просто ми привлече вниманието изразът „моето момиче“.
	— Виж, ако предпочиташ, ще я наричам „моята приятелка“? Нямам проблем да я наричам така, щом искаш.
	— Както си решиш. Искам да кажа, нали и аз съм ти приятел?
	— По принцип да, макар че моменти като този ме карат да се замисля.
	— Но никога не говориш за мен като за „моето момче“, нали?
	— Ясно ми е защо ми казваш всичко това, колега, и също така ми е ясно как ще свърши. Явно искаш за стотен път да ми напомниш как щях да се хвана с онзи травестит Тиара, ако не беше навременната ти намеса. И нямам проблеми с това. Готов съм да го преглътна, ако това ще те направи щастлив. Но точно сега искам да се хванем заедно на работа, защото колкото и да е печена моята приятелка, с ОГЕ в уравнението ми е ясно даже повече отпреди, че й е нужна помощта ни. Comprendez*?
	[* Ясно ли е? (исп.). — Б.пр.]
	Казано от Докс, „Comprendez?“ не беше въпрос. Беше последно предупреждение. И веднага ставаше ясно: каквото и да имаше между него и това сиатълско ченге, беше сериозно. А понеже за мен беше нещо ново Докс да е сериозен по отношение на жена, ми беше нужно малко повече време да го схвана.
	— Прав си. Съжалявам.
	— О, мамка му, забрави за това, което казах. Просто съм напрегнат. Все едно сам не съм те поставял в такива ситуации и сигурно пак ще го направя. Както и да е. Ти ще се свържеш с Тревън, аз ще се обадя на нашия общ познат и с малко късмет двамата ще имаме достатъчно информация, за да разберем как, по дяволите, да сложим край на тази история. Ларисън участва ли?
	— Аха — погледнах Ларисън. — Участва.
	— Това е добре. Защото май ще прекараме известно време по тъмните улички и нямам нищо против ангела на смъртта да бди там над нас.
	— Значи сте поддържали връзка?
	— Е, знаеш как е. От време на време. По-добър е в разговорите, отколкото предполагат някои хора.
	Да, не му отне много време пак да почне да се заяжда с мен. Но му простих.
	— Хортън също е тук.
	— Вярваш ли му? Защото Ларисън не му вярва.
	— Мисля, че може би ситуацията се е променила. — Погледнах Хортън. — Но ако говорим точно за сега? Да, вярвам му.
	— Е, той е много способно копеле, трябва да му го призная, макар че според мен понякога играе прекалено нечестно. Поне навремето. Ще приема, че се е променил, щом казваш. Освен това знае къде са заровени много мъртъвци. А като се има предвид срещу какво се изправяме, ще ни е нужна всичката информация, до която можем да се докопаме. Всъщност къде сте точно?
	— Близо до Вашингтон. Като се има предвид, че нашият приятел от ЦРУ е наблизо, че управлението на ОГЕ е разположено във Вирджиния и че ни атакуваха недалеч оттук, надявам се скоро да се присъединиш към нас.
	— За съжаление не мога. Нямам намерение да изоставя приятелката си сама, докато е под прицела на шефа на най-голямата наемна армия на света.
	— Няма ли как тя също да дойде? Според мен така или иначе за нея ще е по-добре да се измъкне от града и да е в движение.
	— Да, вече й споменах някои от твоите основни препоръки за преследвани хора. Пък и самата тя действа доста оперативно. Но… това е интересна идея. Знаеш ли какво, ще се свържа с нашия офисен приятел, за да видя какво знае. Ще премислим отново плана за действие веднага щом дойда. Би ли ми дал Ларисън?
	Подадох телефона на Ларисън.
	— Да — каза той след малко. — Не се притеснявай, ще го оставя включен. Ще се чуем скоро. И си пази гърба!
	После затвори телефона.
	— Каза, че се възхищава на параноята ти, но иска да може да се свърже с нас и настоя да оставя телефона включен.
	Явно нямаше да мога да спечеля тази битка. Преразказах на двамата накратко наученото от Докс.
	— Добре — каза Хортън, след като приключих. — Вече знаем каква е била причината, поради която са рискували да предприемат хеликоптерната ракетна атака срещу дома ми въпреки цялото внимание, което ще привлече.
	— И защо първоначалните убийства, които искаха от мен, е трябвало да изглеждат естествени — казах аз. — А също защо са стрували един милион долара.
	Ларисън се разсмя.
	Обърнах глава към него.
	— Какво?
	— Нищо. Искам да кажа, не е смешно. Просто е добре, че не си приел договора. Не казвам, че е нямало да се справиш по начина, по който те са искали. Напротив, сигурен съм, че си щял да успееш. Но това сиатълско ченге, която Докс нарича „моето момиче“… ами, просто не искам да съм този, който ще й продупчи билета за оня свят. От това, което ни разказа, ми се струва, че който би го направил, ще трябва да убие и Докс.
	Не отговорих. Дори не бях помислил за това, но след като Ларисън го спомена, леко ми призля от перспективата.
	„Всичко е наред. Нищо не се е случило. И нямаше да се случи. Не убиваш жени. Нито деца. И няма да го направиш. Никога!
	Или поне… никога пак“.
	— Да се обадим на Тревън — казах, след като се отърсих от мислите си.
	— Имам по-добра идея — каза Хортън. — Знам къде живее. Защо просто не му идем на гости?


>>	18. Рейн

	Тревън живееше в Уайт Сълфър Спрингс, Западна Вирджиния, градче от другата страна на резервата, на около час път с кола. И на час и половина от Роаноук, където се намираше централата на ОГЕ.
	— Градът е малък — обясняваше Хортън, докато карах, — но е известен с курорта Грийнбриър, който пък от своя страна е известен с това, че по време на Студената война е бил тайното местоположение на проекта „Гръцки остров“ — бункера, където Конгресът е трябвало да се премести в случай на ядрена война със Съветския съюз.
	— Защо пък някой ще иска да спаси Конгреса? — попита Ларисън.
	Хортън се засмя.
	— Ами понеже самият Конгрес е одобрявал парите за въпросния план, така че ето ти и отговора. Както и да е. Знам, че Бен предпочита спокойствието, когато не е зает с каквото там прави за ОГЕ. Поради множество причини предпочита да стои настрана от Вашингтон.
	Помислих си за моята _минка_ в Камакура. Достатъчно далеч от Токио, за да поддържа тезата, че съм приключил с града. Достатъчно близо, за да се предположи нещо друго.
	Да отидем на място при Тревън, вместо първо да му се обадим по телефона, си имаше своите предимства и недостатъци. От една страна, появата ни нямаше да остави електронна следа, която всеки да може да проследи. Освен това щеше да ни даде възможността да го преценим и може би да го убедим.
	От друга страна, ако Хортън беше прав за съмнителната лоялност на Тревън, нещата можеха да се развият в лоша посока. И макар да оценявахме шансовете от физическо наблюдение над Тревън на ниски — ОГЕ бяха отделили много ресурси да държат Хортън под око и току-що го бяха изгубили от поглед, — възможно бе да грешим.
	Тревън живееше в едноетажна обшита с дъски къща на тиха улица, изпъстрена с подобни безлични домове. Малкото подсказки, че обитателят на къщата може би е загрижен за сигурността си, бяха трудно доловими — ограждащата къщата телена мрежа, добре осветеният двор, отсъствието на каквито и да било храсти по края на парцела, което лишаваше от прикритие всеки, който би се опитал да се промъкне в дома или да устрои близка засада. Пердетата бяха спуснати, но в това нямаше нищо нередно. Разбира се, вероятно имаше допълнителни нива на безопасност, не непременно пасивни, които не биха се проявили при бегъл оглед.
	Направихме една обиколка на квартала и не забелязахме нищо обезпокояващо. Паркираните коли, покрай които минахме, бяха празни. Вероятните места за наблюдение и засада бяха чисти. Вечерта обаче беше безлунна и имаше само няколко улични лампи, така че трудно можехме да сме сигурни. Хубаво щеше да е, ако бяхме взели нещо от оборудването за нощно виждане на Хортън. Но, честно казано, беше ни се наложило да се изнесем доста припряно.
	В крайна сметка решихме да прибегнем към по-пряк подход. Хортън остави автомата си в колата, отвори портата, качи се по няколкото стъпала, водещи към входа, и позвъни, като през цялото време държеше ръцете си така, че да се виждат добре. Беше почти напълно сигурно, че Тревън го е видял, както и чакащата на улицата кола, от някоя скрита камера. В този момент преимуществото беше на страната на Тревън. Въпросът бе какво щеше да направи с него.
	Изчакахме. Прозорците бяха спуснати, аз седях зад кормилото, двигателят работеше. Бяхме паркирали под такъв ъгъл спрямо вратата, че на Тревън щеше да му се наложи да напусне прикритието си, за да стреля по нас, ако нещата се вмиришеха. Всичко беше добре премислено. Но Ларисън беше все така напрегнат и държеше глока си готов за действие — което отразяваше мнението му за уменията на Тревън, помислих си, въпреки казаното по-рано за това как щяха да свършат нещата, ако Бен се бе оказал един от хората в гората.
	Минаха няколко секунди. Накрая вътре се видя светлина. Вратата се отвори. Тревън! Трудно можеше да се прецени от разстояние, но не ми се стори променен. Все така приличаше на рус играч от американския сборен отбор по футбол. Всъщност Ларисън веднъж ми бе казал, че Тревън е играл футбол в колежа като полузащитник в отбора на Станфорд, където постоянно го наказвали за ненужна грубост при всяко негово излизане на игрището, докато накрая не прекъснал образованието си.
	— Не държи нищо — отбелязах аз.
	— Мислиш ли? Можеш да вземеш моя дял от диамантите на Хорт, ако отзад в джинсите му няма мушнат пистолет.
	Не бих се обзаложил за това.
	Тревън погледна към колата, после поговори около минута с Хортън. Двамата слязоха заедно по стълбите и тръгнаха към колата. Ларисън понечи да излезе.
	Сложих ръка на рамото му.
	— Не и с глока.
	— Майтапиш ли се?
	— Какво би направил, ако видиш самия себе си да излизаш от кола в безлунна нощ с оръжие в ръка?
	— Ще се изпаря на майната си.
	— Или първо ще стреляш, а после ще бягаш.
	— Сигурен съм, че е въоръжен. И нямам намерение да излизам от колата, без да мога да му предложа нищо друго освен ръкостискане.
	Замислих се за секунда.
	— Добре. Бъди готов. Аз ще изляза.
	— Сега пък на какво се правиш? На шибан дипломат ли?
	— Имаме нужда от дипломат, ако не искаме да се изпозастреляме.
	Ларисън поклати отвратено глава.
	— Е, по-добре тебе, отколкото мене. Хайде, отивай да сключваш мир, ако можеш. Аз ще ти пазя гърба.
	Излязох бавно от колата и помахах с две ръце на Тревън, за да му дам възможност да види в оскъдната светлина, че не държа нищо.
	Той ме изгледа продължително. Ръцете му бяха на кръста. Но палците му бяха напред, а не мушнати отзад. Така щеше да има по-бързо достъп, ако носеше оръжие в колана си.
	— Рейн? Не очаквах да те видя.
	— Извинявай за изненадата — отвърнах. — Как я караш?
	— Не се оплаквам. — Погледна към колата. — Ларисън няма ли да слезе?
	— Има оръжие. Като тебе. Казах му да остане вътре, защото всички сме малко нервни, а пък се опитвам да намеря начин срещата ни да си остане приятелска. Но съм сигурен, че иска да ти каже „здрасти“, ако нямаш нещо против.
	Ларисън надникна от прозореца.
	— Тревън, тъп задник такъв, ако бях дошъл да те убивам, щях ли да стоя в някаква си кола пред шибаната ти къща?
	Дипломация в стила на Ларисън.
	— Едва ли — каза Тревън.
	— Именно. Ще се опиташ ли да ме убиеш?
	— Едва ли.
	— Хубаво. Тогава ще сляза.
	Тревън направи половин крачка настрана, така че Хортън да остане в евентуалната линия на стрелбата. Ларисън бавно се измъкна от колата. Затвори вратата — нещо, за което бях сигурен, че му е неприятно, понеже тя му беше осигурявала защита. После мушна глока отзад в колана си, което сигурно му беше още по-неприятно. После направи няколко крачки напред и протегна ръка.
	— Всъщност се радвам да те видя, тъпанар такъв.
	Тревън се усмихна.
	— И аз си мислех същото за теб.
	Стиснаха си ръцете и напрежението малко се разсея.
	— Информирах Бен за дребния проблем, който имахме преди малко — каза Хортън. — Очевидно има още за обсъждане.
	Тревън посочи към къщата.
	— Ако искате, заповядайте. Не посрещам много гости, но в хладилника има бира.
	— С удоволствие — отвърна Хортън. — И при други обстоятелства бих се възползвал от гостоприемството ти. Но точно сега едва ли е добра идея да те виждат заедно с нас. Поради което решихме да не ти се обаждаме, за да не оставяме електронни следи. Може би просто можем да се повозим малко.
	— Рейн и Хорт могат да седнат отпред — обади се Ларисън, предугаждайки възражението, — а пък ние двамата можем да се гледаме подозрително на задната седалка.
	Тревън не каза нищо.
	— Момче — каза Хортън, — искрено смятам, че нямаш нищо общо с онова, което се случи преди малко край дома ми. И нямам никакво желание да те поставям в неудобно положение. Но си остава факт, че работодателят ти изглежда твърдо решен да ме убие. Ако имаш някаква идея как бих могъл да предотвратя това, ще съм ти благодарен, ако я споделиш с нас.
	Погледът на Тревън се прехвърли от Хортън към Ларисън, а после към мене. След миг той кимна утвърдително.
	Тревън и Ларисън изчакаха докато двамата с Хортън седнем и веднага след това се качиха заедно.
	— Малко извън града има една баптистка църква — каза Тревън. — До пътя е, зад нея има паркинг и няма камери. Няма да има никой. Можем да поговорим там.
	Последвах указанията му и след пет минути се бяхме настанили около една маса за пикник зад въпросната църква. Нощта беше безмълвна с изключение на щурците в околната гора, а единствената светлина, която идваше от задния вход на църквата на около петнайсет метра от нас, хвърляше дълги сенки. Нощният въздух беше влажен и беше станало достатъчно хладно, за да превърне дъха ни в пара.
	Един по един довършихме разясненията си към Тревън относно станалото и нашите теории защо е станало така. Нещо в езика на тялото му, заедно с факта, че не зададе никакви въпроси, ми създаде усещането, че не е склонен да ни помогне, дори и да нямаше нищо общо с атаката над дома на Хортън.
	Брифингът бе последван от напрегнато мълчание и в продължение на известно време единственият звук около нас беше песента на щурците.
	— Добре — каза накрая Тревън. — Какво общо има с мен цялата тази история?
	„Да — помислих си. — За съжаление съм прав“.
	Хортън го погледна.
	— Свърза се с мен. Поиска да ти направя услуга да свържа шефа ти с Рейн.
	— Това не беше услуга. — Тревън поклати глава. — Беше ми длъжник.
	— Наричай го както искаш — възрази Хортън. — Направих каквото поиска. И тази вечер къщата ми беше обстреляна с ракети, които почти убиха мен и тези двамата.
	— Ще повторя отново — каза Тревън. — Какво общо има с мен цялата тази история?
	Ларисън го гледаше напрегнато. „Не посягай към пистолета — помислих си. — Не го прави!“
	Но ако решеше да го направи, нямаше как да го спра.
	— Може би няма нищо общо с теб — казах, за да пробия с думи злокобното мълчание. — Поне не пряко. Но какви са залозите тук? Какво всъщност става? Не става дума за държавни интереси. Нито пък за геополитика, или държавна сигурност, или нещо подобно. Говорим за мрежа за разпространение на детска порнография сред Сикрет Сървис. И за опит това да се прикрие.
	— Не го знаеш със сигурност — отсече Тревън. — Това са просто догадки.
	— Готов съм да те изслушам — отвърнах, — ако можеш да предложиш по-убедителна история.
	— Бих имал такава, ако това имаше нещо общо с мен.
	— Какво ще кажеш за самолета? — попита Ларисън.
	Тревън го погледна.
	— Преди всичко, говори се, че е дело на ИДИЛ.
	Ларисън тръсна раздразнено глава.
	— Стига бе, дори и ти не си толкова глупав, че да повярваш на тези простотии.
	Тревън се разсмя.
	— Мислиш, че е глупаво да се вярва, че ИДИЛ биха взривили американски самолет ли?
	Ларисън се намръщи.
	— Мисля, че е глупаво да вярваш безрезервно в неподплатените с доказателства твърдения на правителството. Особено когато политиците са готови да се възползват от тях. Слушал ли си сенатора Баркли, кандидата за Главно дрънкало? Повтаря историите си за ИДИЛ до втръсване и като резултат води с пет точки в предизборните проучвания.
	— Това, че един политик вади дивиденти от нещо — възрази Тревън, — не значи, че…
	— О, по дяволите, Тревън — прекъсна го Ларисън, — все едно не си имал вземане-даване с тези хора. Знаеш какви са издайническите белези на лъжата. Самият ти пострада от една такава, точно както и аз. А сега изведнъж те казват нещо, а ти автоматично го приемаш за вярно? Защо? Не, наистина, сигурен съм, че знаеш, че не е така. Така че — защо? Кого се опитваш да защитиш?
	Дори в оскъдната светлина се видя как Тревън се намръщи.
	— Себе си — отговори той. — Не ми казвай, че за теб това е непозната концепция. И не се преструвай, че някога си имал друга мотивация освен самия себе си.
	— Боже! — раздразнено възкликна Ларисън. — Кога успя да се превърнеш в такъв шибан щраус?
	— По същото време, когато ти стана шибан честен бойскаут. И ме наричаш глупак? Не ме карай да се смея!
	— Не знам за вас двамата — намесих се, този път не за да се опитам да намаля напрежението, а за да избегна повтарящата се ситуация, — но лично за мен спасяването на онова училище… значеше много. Тревън, само не ми казвай, че никога не си се замислял за цената му. Или пък че не ти се е искало да намериш начин да изкупиш вината си.
	Тревън огледа гората край нас.
	— Може би ми се иска, но поне не врънкам като вас.
	Опитах се да потисна желанието си да му отвърна рязко.
	— Със сигурност не помагаш на опитите ни да ти помогнем.
	— А, такава ли била работата? — разсмя се Тревън.
	— Не — възразих аз. — Това е просто случайност. Но освен това е неизбежно. Защото ако не си готов да приемеш, че работиш за хора, които свалят граждански самолети, за да защитят група педофили, това ще те разяде отвътре.
	— Нека ти обясня нещо — отвърна Тревън. — Службата в ОГЕ ми харесва. Харесвам работата си, харесват ми облагите, които получавам, харесва ми онова, което ще имам в бъдеще. И, без да се обиждаш, нямам намерение да го рискувам, защото няколко стари пушки, с които случайно съм работил преди време, смятат, че ще е добре за душата ми. — После се обърна към Хортън. — Хорт, беше ми задължен. Много! И всичко, което поисках в отплата, беше да направиш няколко телефонни обаждания. Което направи. Така че, страхотно, сега сме квит. Каквото и да се е объркало в твоите действия, не е мое дело и не е мой проблем. Така че благодаря, че се отбихте, но ми стана хладно.
	Ларисън наблюдаваше Тревън. Раздразнението беше изчезнало от изражението му и бе отстъпило място на някаква странна решителност. Можех да си представя разсъжденията му: „Ако не си с нас, значи си срещу нас“. И можех да си представя накъде вече го е отвела подобна логика.
	Ларисън беше изключително застрашителен, но това беше и единственото му слабо място — добре се усещаше опасността, която излъчва. Ако решах да убия Тревън, нямаше да има никакви промени. Щях да продължавам да се опитвам да го уговоря, докато не извършех решеното. Но когато Ларисън вземеше решение, освен ако не се прокрадва към вас някъде отстрани, намерението му можеше да се прочете още преди да е започнал да действа. За повечето хора това едва ли би имало значение. Но за Тревън обаче може би не беше така.
	Което значеше, че срещата ни всеки момент можеше да вземе друг обрат.
	Хортън явно също го беше усетил, защото каза:
	— Джон е прав, момче. И с цялото ми уважение към Даниъл, не си глупав. Но си най-младият в групата. Не искам да повтаряш грешките на хора като мен, които наистина постъпиха глупаво, но сега знаят, че са сбъркали. — Изправи се и добави: — Знам, че ти се иска да вярваш, че цялата история няма нищо общо с теб. Допреди няколко часа сам си повтарях същото. После се появи един хеликоптер и с ракети срина къщата ми до основи. Ами ако тази история, каквато и да е тя, се извърти така, че те захапе, както изглежда, че се случва с всички, замесени в нея? Пак ще съм готов да те защитя. Макар че тази вечер не си готов да направиш същото за мен.
	Останалите също се изправихме, бавно и с ръце пред нас, за мое облекчение. Явно всички все още смятаха да се придържат към добрите, спокойни маниери, въпреки всичките остри реплики.
	С Хортън и Ларисън тръгнахме към колата.
	— Идваш ли? — попитах Тревън.
	— Ще се прибера пеша — отвърна той. — Така шансът да ни видят заедно ще е по-малък.
	Звучеше разумно. Но си помислих, че по-скоро е следствие от онова, което навярно бе прочел в решителното изражение на Ларисън.
	Тримата се придвижвахме малко странно, защото не искахме да сме с гръб към Тревън.
	Качихме се в колата. През цялото време Тревън не откъсна очи от нас, точно както и ние от него.
	— Хей — подвикна той точно когато запалих двигателя. — Ако някой от вас отново се появи в живота ми, ще приема, че не е за да говорим. Защото нямам повече за какво да говоря с вас.
	Ларисън понечи да каже нещо навярно не особено дипломатично, но Хортън го изпревари и викна:
	— Помни какво ти казах, момче. Ако ти потрябвам, не се срамувай да ме потърсиш.


>>	19. Ливия

	На сутринта след нападението Ливия и лейтенант Стрейнджланд отидоха на среща с Шармейн Бест, началник на полицейското управление в Сиатъл.
	Ливия беше нервна. Почти не беше спала, което не беше изненадващо. Но причината не бяха само последиците от атаката. Беше напрегната до крайна степен не само поради факта, че бе останала да спи в жилището на лейтенанта, което само по себе си щеше да е странно при други обстоятелства. Основната причина за състоянието й беше възможността да я нападнат отново, ако се прибере вкъщи.
	Запозна се с партньорката на Стрейнджланд — Мия, травматолог към медицинския факултет на Университета във Вашингтон. Беше й любопитно да надзърне в личния живот на Стрейнджланд. Мия я посрещна радушно, но тръгваше на работа, когато Стрейнджланд и Ливия пристигнаха, така че запознанството им се получи прибързано и неловко. Домът им беше хубав — еднофамилна къща на Краун Хил с много книги и грамофонни плочи и усещане за домашен уют, какъвто Ливия не бе очаквала от лейтенанта. Всъщност колко ли наистина знаеше за Стрейнджланд? Може би само толкова, колкото и тя за нея.
	Остана будна няколко часа в леглото в стаята за гости, без да може да престане да мисли за нападението, за опасенията си какво би могло да се случи, ако разследването тръгне в погрешна посока, или пък какво би могло да се разкрие за нея, дори всичко да вървеше както трябва, за това дали наистина бяха взривили самолета в опит да прикрият следите си и какво трябва да прави по-нататък, и т.н., и т.н. Най-накрая рухна напълно и се сети, че това, което вече трябваше да е направила, е да позвъни на Карл и да го помоли за помощ. И това беше най-странното нещо — веднага щом приключиха с разговора се почувства толкова по-добре, че веднага заспа.
	А след двайсет минути Стрейнджланд почука на вратата, защото имаха уговорена среща с началника на управлението и трябваше да тръгват.
	Ливия никога не се бе срещала с началника, но, разбира се, знаеше за нея — първата чернокожа началничка на полицейското управление в Сиатъл, ветеранка с двайсет и шест годишен стаж и уважавана от низшите чинове. Имаше репутацията на човек, който винаги застава зад полицаите си, дори когато ставаше въпрос за непрестанните проверки след съглашението с Департамента по правосъдието или пък за изкривената представа и подозренията, създавани за тях от медиите. Което, при сегашните обстоятелства, беше известна утеха. Но все пак това бе само репутацията й. Нямаше гаранции как наистина ще се държи.
	Попита Стрейнджланд какво трябва да очаква. А Стрейнджланд отвърна непривично загадъчно:
	— Ще ти хареса. Но не я оставяй да ти замаже очите. Нали помниш старата поговорка: „Не вярвай на човек прехвърлил трийсетте“?
	Ливия кимна.
	— Е — заключи Стрейнджланд, — нека просто кажем, че всичките старши чинове са над трийсет.
	Щом секретарката въведе Ливия и Стрейнджланд, Бест стана иззад бюрото си. Ливия се впечатли. Явно Бест не беше от онези бюрократи, които обичат да играят от позицията на силата с поведение като: „Няма нужда да ставам за някой като теб“. Напротив, тя се приближи към тях, прегърна Стрейнджланд и каза:
	— Дона, радвам се да те видя. Благодаря, че дойдохте!
	После се обърна и подаде ръка на Ливия.
	— Детектив Лоун, радвам се да се запознаем. Чувала съм само похвали за вас.
	— Благодаря, началник — отвърна Ливия. Не се чувстваше в свои води сред окачените по стените фотографии на Бест, застанала рамо до рамо с кмета, губернатора и разни други важни персони, а също и с изгледа през прозорците към града и залива Елиът зад него.
	— Просто Шармейн. — Бест посочи дивана и креслата в ъгъла. — Защо не седнем? Искате ли нещо? Кафе?
	Стрейнджланд, която, доколкото Ливия знаеше, никога не бе отказвала кафе в живота си, каза:
	— Да, благодаря.
	— За мен само вода — отговори Ливия, която искаше по някакъв начин да приеме гостоприемството, но и без кафе се чувстваше превъзбудена. — Благодаря.
	Бест натисна бутона за вътрешна връзка.
	— Лойд, донеси ни кафе и кана вода. Благодаря. — После се обърна към Ливия. — Как се чувстваш?
	Загрижеността и съчувствието на Бест бяха като на Стрейнджланд. Разликата бе, че Ливия знаеше със сигурност, че чувствата на Стрейнджланд са искрени. При началника, която явно беше добра в политиката, за да се добере до този пост, всичко бе възможно.
	— Благодаря, добре.
	— Не, Ливия, наистина, как се чувстваш?
	Бест наистина знаеше как да покаже съпричастност. Навярно беше била много добра във воденето на разпити. Което в момента не беше много успокоително.
	— Все още… се мъча да го осъзная — отговори Ливия.
	Бест кимна.
	— Разбира се. Ще ти е нужно известно време. Знаеш ли, самата аз имах подобен инцидент преди близо двайсет години. Чиста стрелба при ответен огън след рутинна полицейска проверка. Беше един мъж, Елбърт Тидбъри, който се оказа издирван. Но докато мине разследването, изгризах доста нокти. И това беше много преди споразумението с Департамента по правосъдието. Но детектив Фелпс е един от най-добрите ни: методичен, безпристрастен и адски умен. Точно подходящият тип ченге да разчисти случая… и атмосферата около него.
	Ливия кимна. Дори да бе чула нещо от Фелпс, Бест явно предпочиташе да не разкрива картите си.
	Лойд донесе поднос с напитките, сложи го на масата и излезе.
	Бест посочи дивана.
	— Заповядайте.
	Седнаха. Бест наля кафе на Стрейнджланд. Не я попита дали иска мляко или захар — явно я познаваше добре. Което само увеличи притесненията на Ливия. Офицерите се познаваха, имаха дълга съвместна история, докато тя се сблъскваше с всичко това за първи път. И при все че гостоприемството на Бест не изглеждаше съвсем като игра, най-вероятно зад него стоеше известна доза пресметливост. Да умееш да накараш хората да се отпуснат беше хитро. Особено ако целта е да накараш заподозрения да се разприказва.
	— И така — започна Бест, докато наливаше вода, — разкажи ми по-подробно какво се случи с операция „Детска игра“. И какво ти каза агент Смит преди да се качи на въпросния самолет.
	Ливия повтори отново всичко с подробности. След като свърши, Бест не каза нищо.
	— Тук има нещо гнило, Шармейн — обади се Стрейнджланд.
	— Съгласна. — Бест кимна.
	Стрейнджланд остави кафето си на масата.
	— Искам да кажа, че цялата тази история с ФБР, което прекратява обща операция, която се провежда тук, в Сиатъл и с прикачен към операцията полицай от сиатълската полиция, без и дума да ти кажат, ми се струва странна. Дори само по себе си това щеше да е достатъчно неприятно. Но двамата нападатели, които са атакували Ливия, и самолетът, който падна няколко часа по-късно? Има нещо много преебано в тази работа, извинявам се за израза.
	— И с това съм съгласна.
	— Добре. Благодаря ти. И така, какво ще правим сега?
	Ливия погледна Стрейнджланд. Тя действаше малко прекалено напористо и може би в загрижеността си за Ливия забравяше, че разговаря с началника на полицията, а не с някой от подчинените си.
	Но изглежда, че Бест нямаше нищо против.
	— Вече говорих по телефона с Джей Джей Арингтън, шеф на Отдела за криминални разследвания към ФБР. Агент Смит му е била подчинена в ролята си на началник на ТПСД.
	— А началникът на Международното звено към ТПСД? Най-вероятно са работили заедно със Смит, за да координират действията си със съответните звена в чужбина. Операция „Детска игра“ включваше множество чужди юрисдикции. Смит не беше единственият човек в ТПСД в състояние да хвърли малко светлина.
	Бест присви устни и това беше първият знак, който според Ливия показваше някакво раздразнение.
	— Разбирам как се чувстваш. Но най-добрият начин да получим съдействие от Бюрото не е като заобиколим съответното длъжностно лице. Поради което започнах с Арингтън.
	— Добре, съгласна съм, но междувременно Ливия е в опасност.
	Бест кимна.
	— Точно по тази причина ще назнача двама полицаи от специалните части за денонощна охрана на Ливия, докато не установим с кого, ако изобщо има такъв човек, са свързани двамата нападатели.
	Ливия забеляза как Стрейнджланд се намръщи. От безпокойство? Или от подозрение? Или пък самата тя проектираше върху лейтенанта собствените си опасения? Въпреки че за нейно облекчение Бест бе описала двамата като „нападатели“, не й допадаше самата мисъл, че двама полицаи постоянно ще я следват. Не искаше да бъде наблюдавана. Не искаше да я гледат.
	Стрейнджланд я погледна, сякаш бе прочела мислите й.
	— Ливия, дори не си помисляй да откажеш!
	— Да съм казала, че може да откаже? — Бест повдигна вежди.
	— Не, разбира се. — Стрейнджланд поклати глава. — Но понякога детектив Лоун се затруднява да приеме помощта на хората, на които не им е безразлична. Напоследък обаче имаме напредък по въпроса. Кое нормално ченге в нейното положение не би искало някаква защита, поне докато нещата се изяснят?
	Ливия премълча, защото знаеше, че тази битка вече е изгубена. И че ще изглежда странно, ако се противи.
	Но имаше чувството, че истинският път към решаването на загадката, каквато и да бе тя, минава през Литъл, а също и през Карл и приятеля му, когото бе споменал, през Канезаки и каквито там контакти имаше. Нямаше да е лесно да ползва тези канали с двама полицаи от специалните части увиснали на гърба й през цялото време.
	— С какво друго мога да помогна? — попита Бест. Ливия трябваше да признае, че репутацията й на началник, който стои на страната на подчинените си, е напълно оправдана.
	— Точно за това си мислех — отвърна Стрейнджланд. — Какво можем да заключим от това, че нападнаха Ливия? Според мен най-вероятното обяснение е, че някой е твърдо решен да предотврати сензационен скандал за мрежа за разпространение на детска порнография, която е действала в самата Сикрет Сървис. Мисля, че правилният начин да обезвредим мотивацията им е да предизвикаме публичен скандал с широка огласа.
	Изражението на Бест не се промени.
	— Не разбирам.
	— Мисля, че ти, а може би дори и кметът, можете да дадете пресконференция, на която да обявите върху какво е работила Ливия и какво е разкрила, а също и че двама служители на Бюрото, с които е работила заедно, са се намирали на онзи самолет. И че смятаме, че всичко това е свързано. Така ще им е по-трудно да тръгнат отново след Ливия. Защото, ако нещо й се случи, това ще е доказателство за обвиненията. Ще привлече много внимание. Ще видят, че са изпуснали възможността си, и ще отстъпят.
	Бест кимна бавно няколко пъти, сякаш обмисляше идеята, но Ливия усети, че всъщност обмисля как да формулира отказа си.
	— Това е много интересна идея — каза Бест накрая. — Но можеш ли да си представиш реакцията, ако публично обвиним Сикрет Сървис — самия Департамент за вътрешна сигурност, за бога! — не просто в опит за убийство на сиатълски полицай, но и във взривяването на американски самолет, всичко това само за да прикрият съществуването на мрежа за детска порнография, за която подозираме, но изобщо не сме в състояние да докажем, че по някакъв начин е свързана със Сикрет Сървис?
	— Разбира се, че мога да си представя — възрази Стрейнджланд. — Но…
	— И това е само гарантираната цена. Нека я оставим за момент настрана и да разгледаме възможните ползи. Няма как да знаем дали обществената огласа ще накара тези хора да отстъпят. Дори ако всичко това не е просто съвпадение, а не знаем това със сигурност, увеличаването на ставките може да ги накара дори още повече да искат Ливия да замълчи. Може би в момента си мислят, че със смъртта на хакера, който, както разбрах от вашите обяснения, е бил в идеалната позиция, за да свърже „Детска игра“ със Сикрет Сървис, ако никой не задава повече въпроси, може би не си струва да организират ново нападение срещу Ливия.
	Ливия побърза да кимне.
	— Да, но те не знаят…
	— Именно това искам да кажа. Не знаят колко точно контракторът е казал на Ливия. Колко голяма заплаха представлява тя. Ако попадне във фокуса на детайлно разследване, може би ще преоценят рисковете. И причината за това ще сме самите ние.
	Ливия не беше напълно съгласна. Но всяка възможност да не попада в новините бе добре дошла за нея.
	Стрейнджланд не каза нищо. Ливия почувства, че е разбрала загубата си и се бори с желанието си независимо от това да продължи борбата.
	Бест докосна ръката на Стрейнджланд.
	— Дона, храня най-висока признателност и уважение към отдадеността ти към хората ти. Към желанието ти да намериш начин да защитиш полицаите си. Но пресконференцията не е начинът да го постигнеш. Нито пък анонимното обаждане до някой състрадателен журналист, повечето от които, можеш да ми вярваш, познавам лично. Нито една новинарска компания няма да пусне толкова тънко подплатена история като нашата, а и дори да го направят, никой няма да й обърне внимание.
	Това беше не много добре прикрито предупреждение: „Не си и помисляй да го направиш на своя глава! Ще знам, че си ти!“.
	Стрейнджланд кимна. Ливия забеляза, че кафето й е изпито само наполовина. Едва ли можеше да си представи по-очевиден признак за душевното състояние на лейтенанта в момента.
	— Знам, че не е това, което искаше — продължи Бест. — Но разследването на детектив Фелпс и моите допитвания до Бюрото, които ще ескалирам при нужда, и, преди всичко, защитата, предоставена от полицаите от специалното звено, са, по мое мнение, най-правилният подход.
	Ливия разбра, че са дотук. И в случай че Стрейнджланд още не го беше осъзнала, побърза да каже:
	— Благодаря, началник. Шармейн, наистина оценявам високо всичко, което правите за мен.
	Бест стана и Ливия също стана. Усети, че ще последва прегръдка, и със сила се застави да не покаже неприязнената си реакция. В полицията имаше и други хора, склонни към прегръдки, и колкото и да не обичаше близкия допир с други хора, тя бе добила известен опит в прикриването на това.
	Но Бест може би имаше някаква представа, защото прегръдката беше изключително кратка. Стрейнджланд се изправи и също получи прегръдка. Прегръдките обаче бяха някак си лишени от топлината, с която Бест ги беше посрещнала.
	Бест ги изпрати до вратата. Но както и прегръдките, проявите й на гостоприемство се усещаха по различен начин. По-малко естествени. По-престорени.
	— Дона, ако ти потрябва още нещо — каза Бест, — искам да ми кажеш веднага. Ливия, това се отнася и за теб. Независимо дали ще мине през лейтенанта ти или директно. Знаеш как да се свържеш с мен.
	Двете й благодариха и тръгнаха към асансьора. Щом останаха сами, Ливия каза:
	— Благодаря, лейтенант. Опитахте.
	— Не ми харесва тази работа — изсумтя Стрейнджланд.
	— Бест е права — възрази Ливия. — Началникът, кметът… всичките са политици. Никога няма публично да обвинят Сикрет Сървис, че прикриват мрежа за разпространение на детска порнография. Не и без много по-сериозни доказателства от това, което имаме.
	Влязоха в асансьора. Стрейнджланд натисна бутона за затваряне на вратите, но не избра етаж. Явно искаше за момент да останат сами.
	Вратите се затвориха. Бяха само двете.
	Стрейнджланд се обърна към Ливия и попита:
	— Какви са шансовете да намериш такова доказателство?
	Ливия не беше сигурна какво точно цели лейтенантът.
	— Искате да кажете… Литъл?
	— Да, точно него имам предвид. Чу ли нещо от него?
	— Още не.
	— Аха. Чудех се дали не разговаряше с него тази сутрин. В гостната.
	Мамка му! Имаше предвид разговора й с Карл. Дали бе чула какво си казват? Все пак нали се бе постарала да говори тихо.
	— Не чух какво говореше — продължи Стрейнджланд. — И не съм те подслушвала. Стените на тази къща са толкова тънки, че двете с Мия ползваме слушалки, ако едната гледа телевизия в хола, а другата се опитва да спи. Но чух, че говореше, и нещо в тона ти ми направи впечатление. Човек, който може да помогне ли беше? Не питам нищо повече от това.
	Ливия се поколеба, после каза:
	— Да, мисля, че е човек, който може да помогне. Поне ще се опита.
	— Това е добре. А сега ми кажи с какво аз мога да помогна.
	Ливия не беше сигурна какво точно има предвид лейтенантът.
	— Вече ми помогнахте.
	— Не ми хареса как се развиха нещата с началника. Да, съгласна съм, че тя добре се обоснова защо трябва да запазим мълчание. Но ако съберем всичкото заедно, се оказва, че просто се опитва да си прикрие задника. Да сме минавали през каналите на Бюрото. Да не публикуваме нищо, дори посредством анонимно обаждане, което тя лесно може да уреди, като се имат предвид връзките й. А пък полицаите от специалните части могат да бъдат колкото бодигардове, толкова и надзиратели. Ако ти потрябва малко поле за действие, как ще се справиш, при условие че през цялото време те наблюдават?
	— Мислех, че ги искате. Нали казахте…
	— Казах каквото трябваше да кажа, за да накарам началника да се почувства победител. Щеше да стане подозрителна, ако отстъпех прекалено лесно. Накратко, не, не искам през цялото време да те следят двама копои, които са подчинени на началника. Това, което искам, е да си в безопасност. Ако е нужно да изчезнеш за известно време, както направи в Банкок миналата година, тогава действай! И без това си в принудителен отпуск. Фелпс изглежда твърдо решен бързо да приключи разследването си, но ако се наложи, мога да го накарам да се замотае. Да ти даде малко време.
	Ливия само поклати глава. Беше напълно озадачена. Банкок? Колко ли знаеше лейтенантът? Или пък подозираше?
	— Лейтенант… Не съм съвсем сигурна какво точно ми казвате.
	Стрейнджланд натисна бутона за техния етаж и асансьорът потегли.
	— За бога, Ливия, буква по буква ли да ти го кажа? Не смятам, че тук си в безопасност. Мисля, че на гърба ти е нарисувана мишена и двамата полицаи от специалните части може би ще затруднят нападателите, но няма да ги спрат. Или поне не изцяло. Мисля, че трябва да се махнеш от града. Бих препоръчала да се скриеш, но това не е в стила ти, а и няма да реши проблема ти. Това, което искам и от което мисля, че имаш нужда, е да се заемеш със случая. И да го разплетеш.


>>	20. Бен

	Бен изчака, докато светлините на колата вече не се виждаха, после тръгна през гората успоредно на пътя. Не смяташе, че Хорт или Рейн биха тръгнали срещу него, но шибаният Ларисън беше способен на всичко.
	Няколкостотин метра по-надолу пресече безлюдната улица и мина в гората отсреща. Не беше сложно да си представи как Ларисън излага доводите си пред Хорт и Рейн, как ги убеждава. Ларисън слиза от колата, снишава се в канавката край пътя…
	Придвижваше се лесно през гъстите клонаци, по-навътре в гората, без да бърза и с чести спирания, за да се огледа и ослуша. Боят в джунглата му беше познат най-вече от обучението му. Истинският му опит беше почти изцяло в градска среда. Но обучението му не беше за пренебрегване, а тъмнината на нощната гора му действаше успокояващо.
	„Ами ако имат очила за нощно виждане?“
	Спокойствието изведнъж изчезна.
	„Нямат прибори за нощно виждане. Нали казаха, че са избягали от къщата на Хорт с колата под наем на Рейн и Ларисън. Не им е останало време да вземат екипировка и не планират да ме убият. Всичко ще е наред“.
	Да. Всичко щеше да е наред. С изключение на Ларисън. Винаги се чувстваше изложен на риск близо до него.
	След почти два часа стигна до една височина в края на града, от която можеше да види къщата си. Седна с гръб към един насип и се загледа. Най-вероятно беше ненужно, но искаше да отдели малко време и да прецени ситуацията, в случай че бяха решили да не го нападат по пътя, а там, където знаеха, че се е насочил.
	Чак сега, след като бе оставил зад гърба си необходимостта за тактическо придвижване, осъзна колко всъщност е ядосан на тези смешници, които наистина си мислеха, че ще им помогне. И какъв сериозен проблем потенциално бяха създали само със задаването на въпроса.
	Истината беше, че мразеше работата си в ОГЕ. Но след „неразбирателствата“ преди няколко години относно онези тайни операции из страната какво друго му оставаше? Да, след като всичко приключи, цялата история беше потулена, така че поне никой не се опитваше да го убие или да го вкара в затвора. От друга страна, първоначалната суматоха и несигурност бяха продължили достатъчно дълго, така че вече да не може да получи допуск до строго секретна информация. Беше приключил с разузнавателната си дейност за военните или, по-скоро, те бяха приключили с него. Това не беше приятно, но трябваше да се примири. Вече не беше сред елита, не беше „свой човек“ — нямаше връщане назад.
	Но какви бяха алтернативите? Личният му живот беше отвратителен. Имаше бивша жена, която не искаше да има нищо общо с него. Която всъщност бе казала на дъщеря им, Ейми, че новият мъж в дома им е баща й. Имаше брат, Алекс, с когото вече не се мразеха, но пък и нямаха нищо, което да ги свързва. Няколко пъти се бе опитвал да се свърже с него, след като му беше помогнал, но винаги се чувстваше крайно неловко. Родителите им отдавна си бяха отишли, а сестра им Кейти, която ги бе сплотявала, бе починала даже още по-отдавна.
	Единственото, в което изобщо го биваше, беше да тича и да стреля. И щом вече не можеше да го прави за армията, със същия успех можеше да се насочи към частния сектор. Сред които ОГЕ бяха най-добрите.
	ОГЕ поне го ценяха. Имаха служители от ЦРУ, Делта… но само той беше от военното разузнаване, така че дори сред компанията от добре обучени мъже все още имаше с какво да се похвали. Макар че понякога се чудеше дали другите не го подозират, че е бил замесен в някаква мръсна история. Беше им казал, че се е насочил към частния сектор заради по-доброто заплащане, но кой изобщо би напуснал военното разузнаване за няколко долара повече? Самият той едва ли би го направил.
	А после Греъм го бе попитал какво знае за Джон Рейн, за когото клюките говореха, че е работил с Бен за предотвратяването на въпросните провокационни операции. „Истина ли е това за естествените причини — бе го попитал Греъм. — Или е просто само легенда?“
	Бен беше признал, че са работили заедно. И че, да, „естествените причини“ са истина. Греъм бе останал доволен. Беше казал на Бен, че има да говори нещо важно с Рейн и ще му е много признателен, ако го свърже с него. „Става дума за нещо, на което се гради цялото бъдеще на тази компания — бе добавил Греъм. — И искам да си част от това бъдеще“.
	Но, по дяволите, като се замислеше сега, уверенията на Греъм за мястото на Бен в бъдещето на компанията изглеждаха малко неясни. Може би се беше поддал на тези думи, защото много му се искаше да им повярва. Защото, мамка му, какво друго бъдеще имаше?
	Така че какво трябваше да направи сега? Да каже на Греъм, че тези идиоти са го посетили? Да му каже за обвиненията им? Ако не му кажеше и Греъм разбереше, Бен щеше да излезе нелоялен.
	Но ако обвиненията бяха верни, дали това, че Бен знаеше за тях, нямаше да го изложи на риск?
	Трудно можеше да прецени какво да предприеме. Имаше стотици причини, поради които Греъм или някой друг можеше да се опита да нападне Хорт и Ларисън, и Рейн. Не беше нужно да се въвличат падащи самолети и детска порнография.
	Помисли си отново за думите на Греъм. „Ти си бъдещето на компанията“. Ако Бен му беше повярвал само защото така му се искаше, дали тогава сам не се оказваше част от измамата за самолета и за останалото?
	„Ами ако е така? Какво общо има това с теб?“
	Реши, че трябва да сподели всичко с Греъм. Да му разкаже цялата история и да не поема риска да го хванат, че е прикривал нещо. „Да, дойдоха вкъщи. Дрънкаха глупости. Изслушах ги и им казах да се разкарат“.
	Това беше най-безопасното решение. Най-умното решение.
	Защо ли тогава се чувстваше толкова отвратително?


>>	21. Докс

	Докс мина през митницата на летище „Сиатъл-Такома“ само с една раница и обезоръжаваща усмивка. Лаби му се беше обадила само преди двайсет и четири часа. Веднага след това той запази полет онлайн, за който знаеше, че може и да не успее, натъпка няколко неща в раницата, скочи в колата и отпраши за Денпасар с пълна газ. До такава степен бе действал на автопилот, че почти не си спомняше какво беше сложил в проклетата раница. Е, разбира се, беше взел бельо, дънки и няколко фланелки. И суичър, слава богу, защото е малко трудно да си представиш колко студено може да е в Сиатъл, когато живееш в Бали. И, разбира се, базовите неща, без които никой не трябва да излиза от дома си. В този случай верният му сгъваем нож „Емерсън Командър“ и малкият опасен „Фред Перин Ла Гриф“, който носеше на ремък на врата си като резервен вариант. Веднага щом проверката на имиграционния контрол приключи, той излезе от залата за пристигащи, скри се в една кабинка в тоалетната, защипа командъра за предния джоб на панталона си и преметна лагрифа през врата си. Щеше да е добре да има и истинско огнестрелно оръжие, но това щеше да отнеме много време, писане и проверки при международните полети, така че за момента двата ножа щяха да свършат работа.
	За късмет това нямаше да продължи дълго. След като се бе обадил от Нарита на Джон и Ларисън, се беше свързал с Канезаки.
	— Том — започна той, използвайки съкратената версия на малкото име на Канезаки, Томохиса, — прости нетипичното за мен желание да си побъбрим, но нямам много време. След шестнайсет часа ще кацна в Сиатъл и искам да ме чака един пакет. В идеалния случай „Рейнджмастър“ калибър 308 с оптически прицел или SR-25, но нали ме знаеш, не съм претенциозен. Основното е да е с пълнител и пълзящ затвор. Не ми трябва особено голям калибър, защото е само за противопехотни нужди и едва ли ще я ползвам на голямо разстояние.
	След кратко мълчание Канезаки попита:
	— Това ли ще е всичко?
	— Амиго, уважавам дълбоко вкорененото ти желание да се държиш така, сякаш е нещо много по-голямо, отколкото всъщност е, за да можеш после да искаш нещо повече в замяна. Това дори ме е научило на някои неща. Но, повтарям, сега не му е времето. Въпросът е личен и те моля като приятел да ми помогнеш без обичайните пазарлъци. Е, можеш ли да ми намериш каквото ми трябва?
	— Разбирам те — последва отговорът след нова кратка пауза. — И затова ще ти кажа направо, че няма да мога да ти осигуря оборудването толкова бързо. Поне не вътре в страната и със сигурност не мога да го направя само за шестнайсет часа. Мога ли да помогна по някакъв друг начин?
	Докс се усмихна. Точно това беше имал предвид, когато бе казал, че се е научил от стила на преговаряне на Канезаки. Едно от нещата, които бе научил през годините, бе, че ако започнеш с някакво огромно искане, ще е много по-вероятно да получиш онова, за което всъщност си се надявал. Не че Докс би имал нещо против една истинска карабина — от личен опит знаеше, че огнестрелните битки се водят много по-лесно от голямо разстояние, — но така, както си представяше нещата, нещо много по-малко щеше да му свърши работа.
	— Можеш — отвърна Докс. — Благодаря ти за откровеността и се извинявам, че те поставям в затруднено положение. Предполагам, че ще можеш да осигуриш поне пистолет.
	— Виж, даже и пистолет…
	— Точно за това говорех и ти пак го правиш. Но не те виня, защото знам, че е просто рефлекс, неосъзнат навик, който ще ти помогна да преодолееш.
	— Не е навик, казвам ти исти…
	— Том, просто спри. Спри и ме чуй. Казах ти, че те питам като приятел. Не е нещо, което правя с лека ръка, и не бих очаквал от теб нещо по-различно. Защото ако някога ти потрябва нещо от мен като от приятел, мога да ти обещая, че няма да намериш по-добър. И с когото и да си имаш проблеми, няма да има по-лош враг от мене. И така, казах ти, че съм в затруднено положение. Ти ми каза, че не можеш да ми намериш карабина, и аз ти казах, добре, трябва ми само един пистолет. Но ако ми кажеш, че и това не можеш да направиш, и започнеш да ми редиш някакви простотии, че, виждаш ли, искаш да помогнеш, но можеш да ми намериш само прашка или тръбичка за фунийки, или каквото и да е там, тогава значи не съм бил прав, когато мислех, че сме приятели. Ясен ли съм?
	Последва нова пауза, след която Канезаки каза:
	— Същият модел като предишния път ще свърши ли работа?
	Последният път беше „Уилсън Комбат Тактикал Супъргрейд“, предпочитаното от Докс огнестрелно оръжие.
	— Същият модел като предишния път ще свърши идеална работа. Плюс резервни пълнители, муниции и кобур за колана. Благодаря ти, Том. В момента нямам време да обсъждам подробности, така че нека просто кажем, че съм ти задължен.
	— Нищо не ми дължиш. Нали сме приятели.
	Докс се разсмя, малко изненадан от думите на Канезаки.
	— Е, сега се чувствам като последната отрепка.
	— Недей. Ако не натисна малко, няма да разбера какво става. Щом наистина ти трябва пистолет, считай, че е уредено. Но бях сериозен за карабината. Просто не мога, поне не за толкова кратко време.
	— Не се притеснявай за това. Вярвам ти.
	— Мога ли да помогна с още нещо?
	— Надявам се. Ще ти кажа какво знам за ситуацията, която, като се има предвид жаждата ти за знания относно мошеничествата на колегите ти от тъй наречената разузнавателна общност, би трябвало да има известна стойност и за теб. Но ако имаш някаква вътрешна информация по въпроса, тогава, да, ще ми бъде от голяма полза.


	За съжаление Канезаки се бе оказал нехарактерно беден на вътрешна информация. Познаваше играчите. Всички знаеха кой е Греъм и ОГЕ и всъщност би било изненадващо, ако самият Канезаки от време на време не се възползваше от услугите им, но историята със Сикрет Сървис беше нещо напълно ново. Когато Докс му каза какво всъщност може би се е случило с онзи самолет, Канезаки бе втрещен. Докс от опит усети, че реакцията му е искрена. Каза на Докс, че ще се опита да разбере каквото може. Което значеше много, защото когато Канезаки заровеше зурлата си в пръстта, обикновено успяваше да изрони някой вкусен трюфел.
	Докс се разходи из терминала, докато не откри телефонен автомат. Все още се намираха по повечето големи летища, но определено бяха сред застрашените видове в епохата на вездесъщите мобилни телефони. Е, щом все още ги имаше, можеше да се възползва от тях. Двамата с Лаби щяха да измислят нещо по-надеждно, щом успееха да се срещнат и да поговорят.
	Самата мисъл за това накара сърцето му да затрепти.
	„Хей, чакай, не си ли тук по друга причина?“
	Спря и огледа терминала. Обичайните хора с техните обичайни проблеми бързаха с чантите си кой знае накъде.
	Но защо той самият беше тук?
	Знаеше, че иска да я види. Независимо от обстоятелствата го знаеше.
	Но още по-силно бе желанието му да я защити. Искаше да убие онзи, който я заплашваше. Искаше Лаби да е в безопасност. По дяволите, не просто в безопасност, а нещо повече. Да е щастлива и удовлетворена, и умиротворена, доколкото изобщо това беше възможно.
	И нямаше да има нищо против даже никога повече да не я види, ако успееше да й помогне да го постигне.
	Усмихна се, защото знаеше, че наистина е така. Но все пак му се искаше просто да я види. Едната истина не противоречеше на другата.
	Извади няколко монети от джоба си и набра номера. Две позвънявания, а след това:
	— Ало?
	— Лаби, скъпа! Мисля, че никога няма да ми омръзне да слушам прелестния ти глас!
	— Карл?
	— Че кой друг?
	— Да не си… обаждаш се от номер, който започва с 206*.
	[* 206 е телефонният код на Сиатъл. — Б.пр.]
	— Е, нали ти казах, че идвам.
	— Знам, но…
	— Опасявах се, че ако го обсъдим пак, ще ме изкъшкаш.
	— Да, вероятно щях да го направя. — Но той усети, че Лаби се усмихва.
	— Поради което просто пристигнах веднага. Криеш ли се, както се разбрахме?
	— Да.
	— Добре. Но знам, че е по-трудно и изморително, отколкото си представят обикновените хора. Даже повече, отколкото и най-печените ченгета. Та си мислех, че ще мога да помогна.
	— Говори ли с твоя приятел?
	— Да. Според него трябва да се махнеш от града. Поддържам мнението му.
	Последва кратко мълчание и той си помисли, че Лаби ще му възрази. Но вместо това тя каза:
	— Аз също.
	— Така ли? Е, това е чудесно.
	— Май си изненадан.
	— Защо пък да се изненадвам? Никога досега не се е случвало да възразиш, когато предложа нещо.
	Тя се разсмя. Съвсем за малко, но при Лаби малкото винаги значеше много.
	— Случи се в най-неподходящото време, защото работех по един много тежък случай. Не е свързан с „Детска игра“. Нещо друго е. И просто толкова не ми се иска… не ми се иска да го изоставям. Но дори лейтенантът ми смята, че трябва да се махна. В момента съм в служебен отпуск, така че мога да го направя.
	— В момента съм на летището. Защо не дойдеш да ме посрещнеш и ще се разкараме оттук?
	Даже не искаше да си помисли как ще протече следващият му разговор с Канезаки: „Извинявай, че не отидох в Сиатъл да взема оръжието, за което положи толкова усилия да ми осигуриш. Можеш ли вместо това да го доставиш на Източното крайбрежие?“. Но това щеше да го мисли после.
	— Първо трябва да си отида до нас. Трябва да взема някои неща.
	— Категорично не! Жилището ти е последното място, където ще ходиш.
	— Знам, но има някои неща, без които няма да ми е приятно да пътувам.
	Явно ставаше дума за оръжия. Той беше готов да спори и да й каже, че ще се погрижат за това по пътя. Но нямаше да е лошо да си носи паспорта. И освен това…
	— Знаеш ли какво? Защо не взема първо да разузная малко? Ако теренът е чист, ще се появиш за малко, ще си грабнеш нещата и ще се разкараме.
	— А ако не е?
	— Тогава ще го разчистим. И ти ще се появиш за малко, ще си грабнеш нещата и ще се разкараме.
	— Знаеш ли изобщо за кого да гледаш?
	— За някой, който много прилича на мен, но не толкова красив и най-вероятно не чак толкова способен. Основното е, че те не ме познават и ще се оглеждат за теб. Това може да се забележи лесно дори от архаичен побойник като мене.
	— Още преди време разбрах, че не си чак толкова архаичен, за колкото те мислят.
	Стана му приятно, че Ливия знае думата. Обичаше да се рови в речника за думи, с които да стъписва хората. Все още не бе успял да го постигне с Джон, но нямаше намерение да се отказва.
	Усмихна се и каза:
	— И това е само защото си ченге. Един обикновен човек никога не би се сетил. Но ако не друго, поне знаеш, че съм побойник, независимо дали съм допотопен или не.
	Лаби замълча — обмисляше предложението му да огледа къщата й. Идеята беше отлична, така че колебанието най-вероятно бе следствие от вродения й инат и общото й нежелание да приема помощ, без значение колко разумна или добронамерена е тя.
	Така че се изненада приятно, когато я чу да казва:
	— Добре. Първо ще разузнаеш терена.
	Той знаеше, че едва ли би приела помощта на някой друг, и това го изпълни с признателност и топлота към нея. Избута настрана чувствата си. Трябваше да се съсредоточи.
	— Добре. Колко далеч е домът ти от летището?
	— Половин час.
	— В Сиатъл ли е?
	— Не, в Джорджтаун. На юг от центъра и на север от летището.
	— Добре. Дай ми адреса и опиши подробно какво има наоколо. Трябва да взема един подарък, който ми е изпратил Канезаки, и веднага след това ще отида там. Ще ти се обадя, след като се убедя, че всичко е наред. Ти просто стой и чакай, и бъди готова да дойдеш и да си вземеш нещата.


>>	22. Бен

	— Бен, влез, влез! — Оливър Греъм заобиколи голямото бюро. Беше с колосана риза и каубойски ботуши. — Къртис, би ли донесъл още кафе? Още няма даже девет и вече приключих с първата доза.
	— Да, сър — отвърна Къртис, за когото Бен знаеше, че е бивш морски пехотинец, с отработена отсеченост или по-скоро заради удобството на навика.
	Бен влезе в офиса. Беше обзаведен в някакво подобие на салон — плюшен мокет, кожени кресла с дебела тапицерия, махагон навсякъде и изглед през един от гигантските панорамни прозорци към зелените хребети на планината Катауба на север. Имаше множество скъпи антики, повечето от периода на Гражданската война, в това число офицерска кавалерийска сабя в превъзходно състояние, дело на Томас Грисуолд, а също и пушка „Хенри“ от 1860 година с лостово зареждане. Единственото, което подсказваше, че се намират в корпоративен офис, а не в клуб, беше стената, обсипана с поставени в рамки снимки на Греъм, застанал рамо до рамо с признателни принцове и владетели, покрай която всички посетители трябваше да минат, преди да стигнат до креслата.
	Всъщност не само офисът на Греъм имаше вид на частен клуб. Такава беше цялата сграда. Беше бивша конеферма и Греъм не беше направил нищо, за да промени излъчването й, след като я бе купил и я бе превърнал в административна централа на ОГЕ. В конюшните дори все още имаше коне. Греъм яздеше няколко сутрини в седмицата като част от еклектичната си програма за фитнес един от тях — черен арабски жребец на име Чарън. Израснал бе яздейки коне в Тексас и си бе запазил навиците, включително и ботушите. Като се изключеха тези малки отклонения, всичко в него лъхаше силно на благородническата кръв на Източния бряг. Това изобщо не беше по вкуса на Бен, доколкото той изобщо имаше такъв, но според него, ако си новодошъл и искаш да спечелиш благоразположението на местните, тогава, както се казва, в Рим правиш това, което правят римляните, че дори и повече.
	— Хайде, настанявай се! — каза Греъм и потупа Бен по рамото. — Mi casa tu casa*. Какво те мъчи? Обаждането ти тази сутрин беше много загадъчно.
	[* Моят дом е твой дом (исп.). — Б.пр.]
	— Не исках да говоря много по телефона.
	— И аз така предположих. Едва ли ще намерим по-добро място от този офис за поверителен разговор. Два пъти на ден три различни екипа го проверяват за подслушвателни устройства. Каквото се случи в ОГЕ си остава в ОГЕ. Освен положителните резултати, които оставяме след себе си, разбира се. Хайде да поседнем.
	Докато стигнат до местата за сядане, Къртис ги беше задминал. Сложи каната с кафе на масата, завъртя се елегантно и тръгна към вратата. Вече имаше сервирани чаши, чинийки, мляко и захар.
	Греъм се настани в креслото, което гледаше към стаята, така че Бен седна на дивана, който предлагаше зашеметяващата гледка. Слънцето вече се беше издигнало над върховете и в мъглата от скорошните дъждове се очертаваше планината Блу Ридж.
	— Наливай си — подкани го Греъм. — Аз ще изчакам. Малко ми е рано за второ кафе.
	Бен си наля и отпи глътка. Да, Греъм беше само малко по-стар от него, но вече беше натрупал състояние. Наистина в миналото беше служил към „тюлените“, което си заслужаваше уважението, но единствените му бойни действия в Хаити и на Балканите не бяха нещо особено. Освен това бе напуснал само след три години, когато баща му беше починал. Греъм беше поел компанията за инструменти на баща си и с помощта на връзките си в армията, а и благодарение на подходящото стечение на обстоятелствата, я бе превърнал в онова, което по-късно щеше да стане ОГЕ. Въпреки това Греъм беше шефът, а Бен имаше нужда от тази служба, така че макар да не му пукаше особено за кафето, не забрави да кимне признателно.
	— Снощи имах необичайно посещение — започна Бен. — Реших, че трябва да знаете за него.
	През следващите двайсет минути разказа на Греъм всичко, което се беше случило. Знаеше, че поне част от онова, което Хорт и останалите му бяха казали, е истина. Рано сутринта беше минал с колата покрай къщата на Хорт и мястото беше отцепено от щатската полиция. Попита какво е станало и един от полицаите му каза, че е имало пожар. Местните медии съобщаваха същото — голям пожар в дома на местната легенда полковник Скот Хортън — Хорт. Огънят бил толкова яростен, че доброволците от пожарната команда не били допуснати близо до него, а полковника го нямало никъде и се опасявали, че е мъртъв. Но Бен вярваше на носа си, който наистина беше доловил миризмата на горящо дърво, а, както казват, нищо не може да се сравни с миризмата на напалм рано сутрин, нито пък имаше нещо сравнимо с последиците от ракетна атака. Отгоре на всичко Бен спря в закусвалнята на Коулман Фолс, където разговорите бяха единствено за хеликоптери и експлозии и как полковникът навярно се е заплел в някаква история с руснаците.
	След като Бен приключи, Греъм се отпусна назад и кръстоса каубойските си ботуши върху една табуретка.
	— Радвам се, че дойде при мен, Бен. Постъпи правилно. Искаш ли още кафе?
	Изглеждаше напълно спокоен. Бен нямаше идея какви ли са мислите му. Но след подобна история и след такива обвинения самото спокойствие изглеждаше престорено. Бен се надяваше да не е казал твърде много. Но си напомни, че и премълчаването на част от историята има своите рискове.
	— Не, благодаря — отвърна той. — Стига ми толкова. Във всеки случай, цялата тази история не ми влиза в работата, освен ако не искате да се включа. Помислих, че сте…
	— Нека те попитам, Бен, вярваш ли на това, което са ти казали? Искам да кажа, какво, сега и с взривяване на самолети ли се занимаваме? И с прикриване на мрежи за детска порнография?
	Въпросът изглеждаше опасен.
	— Честно казано, сър, тия неща не са в моята категория. И, както казах, не ми влизат в работата.
	— Това наистина е честен отговор. — Греъм кимна. — Но се надявам, че това „не са ми в категорията“ няма да е задълго. Искрено се надявам. Казвал съм ти го и преди — гледам теб и няколко други като теб, и във вас виждам бъдещето на компанията.
	Бен кимна. Искаше му се да повярва, че това е истината. Но какво всъщност целеше Греъм?
	Греъм смъкна краката си на пода, наведе се напред и вдигна каната.
	— Сигурен ли си, че не искаш кафе?
	— Може би само половин чаша.
	Греъм се усмихна и му я наля догоре. После изхъмка:
	— Е, що пък не! — И наля и на себе си. Отпи глътка и изръмжа доволно. — Това е перуанско кафе. Пекат го в Сан Франциско, фирмата се казва „Ритуал Кафе“. Просто не мога да му се наситя. Всеки месец ми карат по десет килограма и едва ми стига. Чакай, ти не беше ли от Калифорния?
	Споменаването на „Ритуал“ прозвуча странно. Бен свързваше това име със Сара — още една пропиляна връзка, за която предпочиташе да не си спомня.
	— Да.
	— Хубав район. Обучението ми беше в Коронадо. Кой каквото ще да казва, но хипитата пекат хубаво кафе.
	Бен изчака, защото усети, че се опитват да го изкарат от мълчанието, а не искаше да се поддава. Беше съобщил фактите. Всичко друго само щеше да причини още проблеми.
	— Както и да е — продължи Греъм, — положението е такова. Наистина с Хорт в миналото имахме някои различия. Наистина разговарях с Рейн и не бих казал, че разговорът протече добре. Бих предпочел всичко да остане при това положение. Но ако двамата, а сега и приятелят им Ларисън, сформират някакъв заговор, е, тогава това е друга история. И щом са се опитали да се свържат с теб, един от моите служители, тогава мога да го нарека потвърждение, че имаме истински проблем.
	Въз основа на онова, което беше научил от Хорт, Ларисън и Рейн, Бен не смяташе, че Греъм лъже. Но пък досега не бе признал дали наистина вече не се е опитал да убие тримата.
	— Защото какво бих могъл да направя, след като знам, че трима обучени убийци са тръгнали след мен — продължи Греъм. — Мога ли просто да оставя така нещата? Искам да кажа, ами те? Ти би ли го направил?
	Бен почувства, че последният въпрос не е риторичен, и отвърна:
	— Не.
	— Разбира се, че не би го направил. Би било глупаво. Би било равносилно на самоубийство. Заради параноичните си заблуждения ме поставят в ситуация, в която предпочитам да не бъда. Но не мога просто да отрека всичко. Знаеш какво казват за пълното отрицание.
	Бен кимна. Вече виждаше накъде се развиват нещата, но не искаше да показва какво наистина мисли за ситуацията.
	— Пълното отрицание не допринася за оцеляването.
	— Именно. И когато оцеляването се превърне в антагонистична игра… е, какви опции ми остават?
	Бен отпи от кафето си. Нямаше намерение да предлага помощ. Греъм трябваше да го попита.
	След малко Греъм каза:
	— Какво мислиш за Париж?
	Бен не очакваше точно този въпрос.
	— Париж ли?
	— Като място за действие.
	Бен сви рамене, защото не можеше да разбере защо изведнъж Греъм променя темата.
	— Зависи от обстоятелствата. Но службите им за разузнаване и силите за сигурност са добри. Особено след атаките през ноември 2015.
	— Не говоря за техните специални служби.
	— А за какво?
	— За Рейн, разбира се. И за Ларисън. И за Хорт.
	— Съжалявам, но нещо не разбрах. Какво общо има Париж?
	— Следващата седмица съм там на бизнессреща. Заседания, много вино и много ядене. Французите не са глупави. С помощта на обеди в ресторанти с три звезди „Мишлен“ успяват да сключат повече сделки за продажба на оръжия, отколкото руснаците с техните прословути проститутки. Аз пътувам със страхотен екип, който осигурява охраната ми. Повечето са бивши служители на Дипломатическите сили за сигурност и, доста иронично при сегашните обстоятелства, на Сикрет Сървис. Тяхното внимание ще е съсредоточено върху всички възможни сценарии. Но ми трябва някой, който знае повече от въпросните сценарии. Някой, който да търси нещо конкретно.
	— Рейн и компания?
	— Именно!
	— Мислите ли, че ще ви последват в Париж?
	— Сигурен съм. Защото ще им кажеш, че си отговорен за безопасността ми.
	Бен не отговори. Разкъсваше се между хитрината, която предлагаше Греъм, и нежеланието си да се замесва в тая лайняна история.
	— Схващаш ли накъде бия? — попита Греъм.
	— Мисля, че да. Искате да им кажа, че съм си променил мнението. Че искам да им помогна. Да им дам ключова информация и да стана техен вътрешен човек. Така ще знам какво планират. Ще ви го съобщя и ще го предотвратим.
	— Това ми е идеята. А сега да я оценим. Силни страни? Слаби места? Възможности? Заплахи?
	Бен за миг погледна към планините и отпи от кафето, опитвайки се да игнорира топката, в която се бе събрал стомахът му.
	— Всичко опира дотам дали ще повярват. Ако надушат постановка, няма да го покажат. Или ще включат постановката в собствения си план. Ако ли пък не, тогава ще влязат направо в капана и няма да разберат откъде им е дошло.
	— Съгласен съм. Значи това, което ми трябва, е някой, който да им го пробута. Каква беше онази реплика на Джордж Бърнс*? „Искреността… ако можеш да я симулираш, ще успееш в живота!“ Можеш ли да го направиш, Бен? Можеш ли да я симулираш достатъчно добре, за да им го пробуташ?
	[* Американски актьор и комик. — Б.пр.]
	Стомахът на Бен продължаваше неприятните си движения.
	— Ще искат да знаят защо. Защо съм променил мнението си.
	— И какво ще им кажеш?
	Бен веднага видя решението. Не го хареса, но го видя.
	— Че съм размислил за онова, което са ми казали. И съм разбрал грешката, която правя.
	— Достатъчно ли ще е?
	Бен се поколеба, после отговори:
	— Не.
	— Тогава какво друго ще им кажеш?
	Бен не беше сигурен дали трябва да казва още нещо. Не вярваше на собствените си разсъждения.
	„Да върви всичко по дяволите!“
	— Ще им кажа, че съм разбрал какъв гадняр сте. Че само ми замазвате очите с фрази като „Ти си бъдещето на компанията“.
	— Наистина ли мислиш така?
	— Не съм сигурен.
	— Отново честен отговор. Ще ти отговоря честно. Няма никакво значение. Знаеш ли кое има значение?
	— Не.
	— Лоялността. Хората, които показват лоялността си към мен, ще бъдат възнаградени. А останалите получават различно отношение.
	— Звучи ми резонно.
	— Как го казва Сони Барджър*: „Отнасяй се добре с мен и ще се отнасям с теб още по-добре. Отнасяй се зле и ще се отнасям още по-зле“.
	[* Американски писател и актьор. — Б.пр.]
	На Бен започваше да му писва от изтърканите афоризми на Греъм. Но не каза нищо.
	— Бен, застанал си на кръстопът. Знам как се чувстваш. И аз съм бил така. Но кръстопътищата са и възможност. Знаеш ли защо?
	— Предполагам, защото можеш да тръгнеш в различна посока, без да си изкаляш обувките.
	Греъм се разсмя.
	— Нещо такова. Един умен човек веднъж ми каза: „Ако искаш да имаш нещо, което не си имал никога, трябва да направиш нещо, което никога не си правил“.
	Бен кимна.
	Греъм погледна към чашата му.
	— Да ти налея ли още?
	— Да, благодаря.
	Греъм напълни чашата на Бен, после своята. Помълчаха за миг. Бен осъзна, че Греъм няма да го попита. Целта беше той да направи предложението.
	— Ще им се обадя.
	Греъм отпи глътка кафе.
	— Ще можеш ли да ги убедиш?
	— Да.
	— И ще успееш ли?
	— Да.
	— Кажи го!
	„Не съм го искал — помисли си Бен. — Не съм го търсил. Вие, задници такива, ме поставихте в това положение. Грешката е ваша, не моя“.
	Погледна Греъм.
	— Ще ги убедя. Ще ми повярват.
	— А след това какво следва?
	Бен кимна: знаеше как ще се развият събитията.
	— Ще влязат право в капана.


>>	23. Докс

	Докс провери секретния сайт. Нямаше полезна информация от Канезаки, но поне се бе задействал с оборудването. Трябваше да доставят пакета в едно място, наречено „Ол Сити Кофи“. Провери онлайн къде се намира и за късмет не беше далеч от мансардата на Лаби. Не за първи Докс трябваше с уважение да признае, че Канезаки е добър в работата си. Летището щеше да е прекалено опасно място за доставка заради всичките камери за наблюдение и т.н. А според това накъде щеше да се насочи Докс центърът на града можеше да се окаже ненужно далеч. Мястото, разположено в периферията на града и характеризирано от постоянно менящата се клиентела от почитатели на кафето беше съвсем подходящо. Снимките и описанията, които откри онлайн, го потвърдиха. Множество клиенти, разпръснати по масите, вглъбени в лаптопите си и заинтересувани единствено от своите собствени дела. Подходяща комбинация от стари и млади, от мъже и жени, от хипстъри и работническа класа. Не беше място, където лесно можеш да се отличиш от масата или да бъдеш забелязан и запомнен.
	Изпрати съобщение на Канезаки от сателитния телефон, за да го уведоми да го очакват в — провери часовника си — десет и половина. След минута получи отговора: „Жена със забрадка и «Сиатъл Таймс». Попитай я дали това е единственото място, или е верига. Отговорът е «Това място е уникално.»“.
	Беше готов за действие. Излезе и разбра, че е бил прав да си вземе суичъра — утрото беше студено, влажно и сиво. Не му се искаше да го признае, но явно се беше поизнежил от прекараното в тропиците време. И въпреки че част от обучението му включваше тренировки при екстремално ниски температури, с които се беше справил отлично, обикновено би предпочел потенето пред треперенето. Нахлузи вълнената шапка, която беше купил на летището — плетена шапка с пискюл в синьо, зелено и сиво, цветовете на местния отбор по американски футбол „Сиатъл Сийхокс“. Обикновено не би носил нещо толкова отличимо по време на операция, но подозираше, че по тези места е напълно нормално да носиш нещо с емблемата на „Сийхокс“.
	Нареди се на опашката за таксита. Кола, поръчана от „Лифт“ или „Юбер“, беше равносилна на гривна за следене на глезена му. След двайсет минути стоеше пред един „Старбъкс“ на двеста метра от „Ол Сити“. Преди години би дал на шофьора точния адрес, защото кой би си направил труда да го запомни? Но трябваше да признае, че от работата си с Джон през всичките тези години беше прихванал много от навиците му или, може би по-правилно, от параноята му. Влезе в кафето, отиде до тоалетната, после тръгна към „Ол Сити“, като не пропусна да огледа добре района. Цялата зона беше със смесено предназначение — малки жилищни блокове, скромни еднофамилни къщи и няколко магазина и ресторанта. Някои от сградите бяха добре поддържани, други бяха доста занемарени, но повечето изглеждаха поне на сто години. Беше му приятно да види района, в който живееше Лаби. Не го изненада фактът, че бе предпочела да живее в покрайнините, а не в центъра — дистанцираше се от града по същия начин, както правеше и с хората.
	И накрая, ето го — световноизвестното „Ол Сити Кофи“, заело по-голямата част от партера на стара двуетажна тухлена сграда. От едната страна имаше магазин за стари грамофонни плочи, а от другата — нещо като стъклодувно ателие.
	Той влезе, вратата се затвори зад него и на секундата миризмата на кафе го накара да разбере колко много му се иска една чаша. Беше си взел място в първа класа и беше спал по време на полета, но часовата разлика си казваше думата.
	Отиде до щанда. Двайсет и няколко годишният бариста, покрит с татуировки, подстриган високо и с рошава брада, го посрещна с думите:
	— Какво ще желаете?
	— Кафе, черно и дълго.
	— Колко дълго?
	— Много. И много черно.
	— Веднага — разсмя се мъжът.
	Докато му приготвяха кафето, Докс се обърна и огледа заведението. Имаше десетина посетители, повечето седяха сами. Отне му малко време да забележи жената, която носеше пратката, защото изобщо не беше такава, каквато очакваше. Представяше си бяла жена или може би азиатка, на трийсет и няколко, в добра форма, може би служила в армията или в разузнаването. Вместо това видя една доста закръглена черна жена със забрадка, вперила очи през кацналите на върха на носа й очила в брой на „Сиатъл Таймс“. Изглеждаше достатъчно стара, за да има няколко внука, а изражението й беше толкова благовидно и кротко, че Докс се зачуди дали наистина не е вече баба.
	Плати за кафето и седна на една от съседните маси, така че да е с гръб към жената. Отпи глътка „О, страхотно, благодаря ти, боже!“ — и се огледа, сякаш чак сега забелязва какво има наоколо.
	— Прощавайте — тихо каза Докс, като се наклони към нея. — Извинявам се, че прекъсвам четенето ви, но знаете ли дали това място е единствено, или е верига?
	Жената се обърна към него и го погледна над очилата си за четене.
	— Това място е уникално, миличък — отвърна му със слънчева усмивка. — Кафето си го бива, нали?
	„Връзката е установена“.
	— Да, госпожо, много е хубаво.
	Жената се обърна съвсем към него и в същото време пусна една платнена пазарска торба от скута си на пода до стола му. Нямаше даже да го забележи, ако не го очакваше. Беше направено много ловко.
	— Радвам се, че ти харесва — продължи тя. После кимна към картонената чаша в ръката си. — Лично аз предпочитам лате. Кафето не ми действа добре на стомаха, но млякото го прави поносимо. Хората често забравят да се наслаждават на дребните неща, не мислиш ли?
	— Да, госпожо, от опит знам, че това е често срещан недостатък, който, за съжаление, е широко разпространен.
	— Е, виждам, че не си като другите. И това ме радва. — Жената се обърна, сгъна вестника и го мушна в платнена торба, идентична с тази на пода до стола му. Очилата за четене последваха вестника. Стана, взе латето си и вдигна чашата към него, сякаш щеше да произнася наздравица.
	— Беше ме приятно да си поговорим, младежо. Бих искала да постоя още, но внуците ми ме чакат.
	— С ваше позволение бих казал, че са късметлии да имат такава баба.
	Жената се усмихна.
	— Надявам се и те да мислят така. Но беше много мило. И да се пазиш!
	— С вашата помощ със сигурност ще ми е по-лесно, госпожо. За което съм ви признателен.
	Жената излезе от кафето и зави по тротоара покрай витрината, като пристъпваше с бавните крачки на човек с артрит.
	„Мамка му — помисли си Докс, — дано и аз да съм в такава форма на нейните години“.
	Разбира се, да доставиш пратка е едно, а да уцелиш с пистолет цел с размерите на стотинка от петстотин метра при слаба светлина и лоши климатични условия — съвсем друго. Едното умение е малко по-трудно и доста по-нетрайно от другото.
	Е, и преди му се бе случвало да се сблъсква с човешката тленност. Вероятно отново щеше да му се наложи. Но не и днес. Днес беше ред на някой друг. На някой, който следеше Лаби.
	Беше разпитал Лаби подробно за дома й. В края на телефонния разговор от летището се опита да си представи нещата от гледната точка на противника. Очертаха се три основни възможности. Едната беше да се поставят един или двама души близо до входа на сградата. Но Лаби му беше казала, че сградата е с индустриално предназначение, с изключение на мансардата, която собственикът се бе съгласил да й даде под нисък наем само защото над фирмите ще живее полицай. В сградата имаше фирма, която разглобяваше стари автомобили за части, център за преработка на метали и машинен цех. Покрай всичките фирми около сградата по цял ден кипеше оживена дейност. Освен това имаше засилено видеонаблюдение против кражби, особено около входа. Всичко това било добре означено с табели. Така че входът не беше подходящо място, където можеше да се скрие стрелец. Втората възможност беше да вкарат човек в самото й жилище, което бе на третия етаж в мястото, което иначе щеше да служи като склад. Но Лаби го бе уверила, че това е невъзможно, защото била взела множество предпазни мерки. Което означаваше, че най-вероятната възможност остава номер три, тоест снайперист.
	В таксито на път към „Ол Сити“ Докс бе разглеждал онлайн карти на местността. Ако самият той трябваше да изиграе ролята на въпросния снайперист, то видяното щеше да му допадне много. Входът към сградата на Лаби се намираше близо до източния бряг на река Дуамиш. Отсрещният бряг беше промишлена зона — шлепове, складове за контейнери и гробища за стари автомобили. Някъде сред всичките тези огради, бурени и метал трябваше да има висока добре прикрита позиция, която да гледа към входа на сградата на Лаби. Като се вземеше предвид, че бяха нападнали къщата на Хортън с боен хеликоптер, беше почти сигурно, че ОГЕ са наели снайперист, който щеше да се скрие някъде там.
	Взе торбата и отиде в тоалетната, за да провери дали пратката съдържа очакваното. Да, наистина вътре имаше зареден „Комбат Тактикал Супъргрейд“, три резервни пълнителя и кобур за колан. Беше готов за действие. Сложи кобура и мушна пистолета в него, после смъкна над него суичъра и се погледна в огледалото. Хареса му, че не бие на очи. Резервните пълнители разпредели по джобовете на панталона си. Излезе от кафето и изхвърли торбата в кофа за боклук на няколко пресечки от „Ол Сити“. Продължи пеша, защото от проучването си по интернет беше видял, че е на около три километра от целта.
	Пресече реката при южния мост на Първо авеню, който сам по себе си можеше да предложи отличен изглед към сградата на Лаби, но всъщност беше неподходящ поради липсата на подходящи прикрития и автомобилния трафик. Някой с достатъчно умения и търпение — някой като Докс — може би щеше да успее да се скрие в стоманената решетъчна конструкция, която поддържаше моста. Но тъй като според знаците проклетата конструкция беше подвижен мост, щеше да има значителен риск въпросният дяволски хитър снайперист изведнъж да се окаже високо във въздуха, завъртян на деветдесет градуса на трийсет метра над минаващата отдолу река. Така че мостът отпадаше. По-сигурно беше да се заложи на позиция право отсреща на реката, някъде по западния бряг, в онази част на града, която наричаха Саут Парк. По-близък изстрел, по-малко препятствия. И по-малко движещи се части, буквално и преносно.
	Вече крачеше по моста, а дъхът му се кълбеше в хладния влажен въздух. Вървеше по напукания занемарен тротоар покрай ограден с телена мрежа участък, затрупан със стоманени варели. Минаваха доста коли, но практически нямаше пешеходци, с изключение на няколко бездомници. Растителността под моста беше изпъстрена с брезентови навеси и палатки — лагер на несретниците. При други обстоятелства би им помогнал с по някой долар, но сега беше време за работа, а не за филантропизъм.
	Мина покрай строяща се сграда, край която имаше няколко работници, после стигна до един светофар и видя улицата, която търсеше — Саут Холдън. Зави наляво и после отново наляво, по Второ авеню. Мина покрай останките от бивака на самотен бездомник — раздърпан матрак, окъсан брезентов навес, следи от огнище. Който и да го бе ползвал, не се виждаше наоколо.
	Пътната настилка се смени с чакъл. На двайсетина метра от дясната страна на улицата видя множество контейнери, наредени на купчини по два, три и четири. Ако сред тях имаше някой отворен, щеше да е идеално укритие. Това търсеше. Това беше мястото.
	Усети лек прилив на адреналин. Това, което беше започнало с изключване на възможности, се бе превърнало в нещо много по-конкретно. Вече не преценяваше възможностите от своя гледна точка, а по-скоро от тази на човека, когото преследваше. Изведнъж се почувства уверен, че мъжът наскоро е минал точно по същия път и че е преценил обстановката точно като него. И сега се намираше на не повече от петдесет метра от него, легнал по очи, с поглед, вперен през висококачествения оптически прицел във входа на сградата на Лаби, с пулс не повече от шейсет удара в минута. Мъжът прецизно и безстрастно, и почти напълно сигурно без да знае защо, щеше да забие куршум в мозъка й, след което спокойно да си тръгне, без никога да бъде открит.
	Този път приливът на адреналин не беше слаб. Беше пълна доза. Докс спря за миг и погледна сиво-зелените води. Ето я, виждаше се през недораслите дървета — сградата на Лаби. Оттук не можеше да види входа, а само покрива и третия етаж. Но от върха на тези контейнери можеше да се види всичко.
	Задиша бавно и равномерно. След миг спокойствието му се върна. Продължи надолу, като поглеждаше в движение към контейнерите. Не забеляза нищо, но това не го изненада — контейнерите бяха затворени от страната на пътя. Ако имаше някой отворен, щеше да е откъм страната на реката, с изглед към сградата на Лаби. В някой от контейнерите или върху тях — там щеше да бъде.
	Продължи напред, като се опитваше да реши как най-добре да подходи към контейнерите. А след това забеляза още една възможност. Право напред, на един ограден с телена мрежа парцел, бяха натрупани огромни метални тръби, дълги по пет метра, може би към метър в диаметър и наредени по четири в ширина и четири във височина. Бяха покрити с ръжда, а пръстта около тях се бе отмила в нещо като сух ров — следа, оставена от дъждовете. Каквото и да беше предназначението на тези тръби, явно не бяха влезли в употреба и очевидно някой бе решил, че вместо да ги местят ще е по-евтино просто да ги оставят да си ръждясват. Единият им край беше обърнат към близките дървета и буренаци, а другият гледаше към реката…
	„Къде би застанал — в контейнерите или в тръбите?“
	Щом наближи, реши, че тръбите като минимум дават по-добра видимост и освен това осигуряват по-надеждно прикритие. Бяха заобиколени от повредена техника: нещо като счупен елеватор, останки от трактор и купчини най-различни части. Някой бе закрепил на оградата табела „Влизането забранено“, но дори самият знак беше ръждясал и висеше накриво само на един винт. И макар че вратата беше заключена с верига, а оградата беше обрамчена отгоре с бодлива тел, тук-там се виждаха дупки, достатъчно големи, за да може през тях да се промуши човек. Най-общо казано изглеждаше точно така, както би изглеждало място, за което никой не дава пукната пара. Промушваш се през една от тези дупки със спален чувал и малко провизии, и готово. С дулото на пушката на достатъчно разстояние от края на тръбата и практически невидим за минувачите, които биха погледнали натам, човек можеше да чака в една от тези тръби дни наред.
	Можеше да продължи по пътя, който извиваше наляво и минаваше от другата страна на парцела. Но това означаваше да се окаже право пред тръбите, което, първо, щеше да предупреди стрелеца за потенциалния проблем и, второ, щеше да го изложи право на линията на огъня му. Нито една от двете възможности не беше особено привлекателна.
	Така че тръгна обратно, докато не стигна до паркинга на някакъв сервиз, наречен „Автомобилни поправки «Боб»“. Заобиколи сградата и се озова на друг паркинг, разположен отзад, който предполагаемо водеше към трети такъв, после към следващия. Може би щеше да му се наложи да прескочи няколко огради, но ако всичко вървеше добре, след няколко минути трябваше да е приближил тръбите отзад.
	Но частта „ако всичко вървеше добре“ не продължи дълго. Тъкмо стигна до оградата в северната част на паркинга, когато чу някой да го вика от сервиза.
	— Какво търсите тук?
	Което с помощта на значителния опит на Докс в подобни ситуации беше любезният начин да попиташ: „Къде си тръгнал, мамицата ти?“.
	Обърна се и видя плешив мъж с гаечен ключ в ръка и облечен в тъмен гащеризон с пришита емблема, която носеше въпросното име „Боб“, да се насочва към него откъм сервиза.
	— Извинявам се, ако съм ви стреснал — започна да обяснява Докс. — Баща ми пак е избягал от старческия дом. Последните три пъти го открихме да спи на открито тук наблизо. Не сте ли го виждали случайно? Едър мъж, по-висок от мен, вече възрастен. Има прошарена брада и знае, че се казва Бил, но е забравил почти всичко останало.
	— Не — отвърна Боб. — Не съм виждал такъв човек. Обадихте ли се на ченгетата?
	— Да, всеки път им звъня. И всеки път нищо не правят. Предполагам, че имат по-важна работа от търсенето на избягал от старческия дом пациент. Така че започнах сам да го издирвам. Нося му чисти дрехи в раницата и чист памперс, за всеки случай. От мен да го знаете, не е лесно да гледаш как остаряват родителите ти.
	Боб се огледа.
	— Защо идва насам? Да не би да е работил тук някъде?
	За секунда Докс се зачуди дали този човек е онова, за което се представя. Но гащеризонът му, мръсотията по ръцете му, а и цялостното усещане, което създаваше, го убедиха, че тази мисъл е ненужно параноична. Дали все пак не се мъчеше да го забави и да го накара да издаде нещо конкретно? Едва ли. Но нямаше смисъл да поема риск.
	— Не, но доколкото знам, двамата с майка ми започнали връзката си като се срещали тук, скришом от родителите си. Понякога баща ми забравя, че нея отдавна вече я няма, и предполагам, че в ума си се връща назад, към по-добрите времена. Донякъде съм доволен, че мисли така, защото бракът им беше много щастлив. Но, от друга страна, не мога просто да го оставя да ходи без надзор. Както и да е, извинявам се отново, ако съм ви стреснал. Просто ще погледна наоколо из другите паркинги дали не е някъде там.
	Обърна се и прескочи оградата, преди човекът да успее да отговори. Сигурен беше, че е говорил убедително, но от друга страна, мъжът беше се показал достатъчно недоверчив, за да го заговори, което означаваше, че може да се окаже от онзи тип хора, които смятат за свой граждански дълг да информират полицията, че става нещо нередно.
	Прекоси следващите два паркинга и прескочи следващите две огради без повече проблеми, след което започна да се прокрадва, като гледаше траекторията му да е перпендикулярно на тръбите и далеч от отворите им. Искаше му се да се придвижи по-бързо, но трябваше да внимава за опънати предупредителни жици. Опитваше се също да избегне излишните проблеми, които можеха да последват от шума от настъпен паднал клон или сухи листа. Стигна до средата на тръбите и предпазливо тръгна покрай тях, като се отдалечаваше от водата към отворите откъм дърветата.
	„В коя е? Разбира се, по-нависоко е по-добре. Ей там, отдясно, защото ъгълът е малко по-добър. Но не най-накрая отдясно, защото такъв избор би бил по-малко случаен и ще създаде чувство за несигурност“.
	А след това подуши нещо. Кръв! Погледна надолу и видя една падина сред плевелите до отворите на тръбите откъм дърветата. Земята беше мокра и оцветена в тъмно.
	Веднага разбра какво се е случило с тайнствения обитател на пустия бездомнически бивак. Нещастникът сигурно бе видял, че някой се промъква насам, навярно късно през нощта. И беше дошъл да види какво става. Или пък беше решил, че е някой друг бездомник, и беше дошъл да сподели с него каквото има, или пък просто за да бъде в човешка компания. И за награда му бяха прерязали гърлото.
	По някаква причина, без дори да мисли за желанието си да защити Лаби, почувства как случилото се на някакъв беден нещастен бездомник направо го подлудява. С помощта на инстинкта и опита си го избута настрана. По-късно щеше да може да се наслади колкото си иска на тези усещания. Знаеше, че ще има тази възможност. Но му предстоеше важна работа и правилният подход беше да се съсредоточи върху спецификата на изпълнението й.
	Внимателно свали раницата. Извади пистолета. Пое дълбоко дъх и бавно издиша. Време беше за действие!
	Сниши се и надникна в най-близката тръба. Чисто.
	Другата над нея беше прекалено високо, за да види вътре от земята. Трябваше да се покатери.
	Придвижи се предпазливо наляво, докато не застана пред тръбата, която току-що беше проверил. Приклекна и надзърна в следващата отляво. Знаеше какво ще открие дори преди да види очертанията — тялото на бездомника, с отметната назад глава и прерязано гърло. Снайперистът навярно го бе издърпал вътре за краката откъм другия край на тръбата.
	Докс не спря търсенето. Надигна глава и надникна в отвора на тръбата над тази с убития. Чисто.
	Сложи внимателно крак върху тръбата с убития, опита дали е стъпил устойчиво и бавно се надигна нагоре, хванал уилсъна в ръка на нивото на главата си. Очите му бяха малко над долния ръб на тръбата от третия ред и — бинго! Снайперистът беше там, целият в черно, но въпреки това силуетът му се очертаваше идеално на фона на отсрещния отвор. Класическа поза за стрелба лежешком: краката леко разтворени, пушката подпряна на двунога и насочена напред. Мъжът очевидно беше спокоен и съсредоточен да гледа през прицела. Докс го загледа за момент, защото се чувстваше леко изненадан, но не можеше да определи от какво. Очакваше стрелецът да е в някоя тръба на по-горно ниво, отколкото беше, но не беше телепат и нямаше как да прочете мислите му, така че трябваше да допусне различни възможности.
	„Но защо все пак не е най-горната? Ъгълът ще е по-добър, а също…“
	Чу го. Всъщност „чу“ не беше най-правилният начин да го опише. Беше по-недоловимо от звук, но подсъзнанието му прилагаше подхода, изграден през дългия му опит, че нещо неуловимо се прокрадва към него отгоре и отляво. Не можеше да каже какво е, защото дори не беше звук, а просто… нещо неуместно. Нещо незабележимо. И неестествено. И недоброжелателно.
	А след това разбра всичко, не с думи, а с мигновения език на оцеляването. „Стрелецът едно ниво под най-горното, наблюдателят на най-високото ниво и вляво от снайпериста, със задачата да се грижи за всички възможни проблеми от по-високата си позиция, като същевременно принуждава неканения гост, който най-вероятно си служи с дясната си ръка, да стреля от другата страна на тялото си. Екип от двама, като задачата на единия е мишената, докато другият пази гърба му. От време на време се разменят, за да се борят с умората. Ако се приближиш към тръбите откъм отворите им, вместо отстрани, си мъртъв“.
	Всичко застана на мястото си, без въпроси, без изненада, нищо друго освен нуждата да действа мигновено.
	Придържайки се с лявата си ръка, която стискаше тръбата от второто ниво, приклекна върху по-долната тръба, премести уилсъна нагоре и пред тялото си и изстреля три куршума в лицето, което видя да се подава от тръбата на най-горния ред и отляво на него. Човекът падна назад, но Докс знаеше, че не го е уцелил. Ъгълът на стрелба беше невъзможен и целта му беше просто да спечели една допълнителна секунда. Ако беше скочил на земята, щеше да се открие напълно на стрелеца, който имаше прикритие и предимството на по-високата позиция. Така че вместо това трябваше да води стрелба на подавление, за да държи противника извън играта, докато Докс беше в неудобна позиция. Продължи да стреля, докато се катереше като обезумяла маймуна по тръбите с такава скорост, че мина покрай снайпериста, който не успя да извади навреме пистолета си и да натисне спусъка. Стигна до най-горната тръба и се издърпа върху нея тъкмо когато наблюдателят най-сетне успя да изстреля два куршума срещу него. Въпреки острия ъгъл куршумите изсвистяха толкова наблизо, че Докс практически ги усети как целуват прасците му, докато издърпваше нагоре краката си.
	„Този стрелец си го бива!“
	Скочи на крака, изхвърли почти празния пълнител и зареди нов, после започна да се оглежда, търсейки цел. Не виждаше никого.
	„Мамка му, може би трябваше да се мушна в тръбата на снайпериста вместо тук горе. Ама вече е късно“.
	Снайперистът най-вероятно също имаше пистолет — в подобна ситуация Докс би имал, което означаваше, че след около секунда и половина ще е изправен пред двама опитни професионалисти, свикнали да работят в екип, които могат да го нападнат от единия или другия край на тръбите, поотделно или заедно.
	Шансовете не бяха добри. Но не всичко беше изгубено.
	Вдигна крак и го стовари близо до края на тръбата отляво на тази, в която беше наблюдателят, която беше всъщност последната от най-горния ред. Тръбата се разлюля, но не се претърколи.
	По дяволите, някой най-вероятно беше подпрял с нещо тръбите, за да ги стабилизира. Докс направи три стъпки назад, затича се, подскочи високо във въздуха и стовари двата си крака едновременно в края на тръбата. Това я накара да се освободи от каквото я държеше на място и да се претърколи надолу. Докс се стовари по задник, но скочи на крака преди дори да се е чуло как тръбата се удря с басов тътен в земята — тъкмо навреме, за да види, че наблюдателят се опитва отново да го хване на мушка. Докс стреля бързо три пъти и наблюдателят се мушна обратно в тръбата. Докс отстъпи колкото е възможно назад, затича се и тъкмо когато скачаше във въздуха видя отново наблюдателя, който се опитваше да го хване в прицел.
	Петите му се стовариха върху тръбата в края откъм наблюдателя и куршумът му отиде встрани. Тръбата се претърколи до края, но не падна. Стрелецът изчезна за секунда, защото очевидно имаше проблеми да запази позицията, след като изведнъж се беше оказал с главата надолу в търкаляща се тръба. Докс отново отстъпи назад. Напомпаният му с адреналин мозък виждаше всичко в забавен каданс. Знаеше, че е прекалено бавен и че стрелецът ще промени тактиката си, та този път да го уцели. Скочи и човекът се показа отново, но този път Докс беше половин секунда по-бърз. Краката му се стовариха върху тръбата и преди дори стрелецът да е успял да дръпне спусъка, тя се претърколи заедно с подаващия се до кръста от нея наблюдател, който само успя да изкрещи: „Мамка му!“, по пътя надолу.
	Падащата тръба се удари в другата, която вече беше на земята, със звън, който би пропукал и Камбаната на свободата*. Главата и тялото на стрелеца се лашнаха силно от удара, но преди да е успял да се съвземе, Докс вдигна пред себе си уилсъна и заби отвисоко два куршума в лицето му.
	[* Един от символите на независимостта на САЩ. — Б.пр.]
	„Добре, сега какво правим?“
	Да повтори същата операция от другата страна? Трябваше първо да събори още две тръби, преди дори да е достигнал до тази, в която се криеше снайперистът, което щеше да отнеме много време. Освен това снайперистът досега вече сигурно беше разбрал тактиката му и щеше да му отговори с…
	„С какво?“
	Е, едва ли щеше да остане да чака, докато собствената му тръба не се претърколи над ръба, това беше сто процента сигурно. В ума на Докс проблесна една картина: стрелецът се измъква от тръбата откъм реката с пистолет в ръка и с цялото време, което му е нужно, за да се качи нагоре и да се прицели внимателно, докато Докс безцелно скача от тръба на тръба.
	Бързо отиде към края на тръбите откъм реката и погледна над ръба. Нищо.
	„По дяволите, какво ще направи? Дали ще остане на позиция, или ще нападне?“
	„И двамата са добри. Какво би направил самият ти?“
	Нямаше време за мислене. Ако противникът беше добър, какъвто наистина беше, щеше да се разкара от началната си позиция. По един или друг начин.
	Добре. Докс се хвърли по корем по дължината на тръбата откъм далечната страна — там, откъдето беше съборил двете тръби. Подаде глава и мълниеносно я отдръпна. Този миг му беше достатъчен да види, че никой не се катери по отворите на тръбите откъм дърветата. Хвана се за ръба на горната тръба и се завъртя надолу, така че краката му стъпиха върху тръбата от най-долното ниво. С помощта на чудато странично движение, което сигурно приличаше на поведението на дрогиран гълъб, мръдна главата си надясно, видя, че тръбата от тази страна е празна и никой не се опитва да се изкатери по нея. Всичко все още се развиваше в забавен кадър, но едва ли бяха минали повече от няколко секунди, когато стигна до отвора на тръбата, където беше видял да се крие снайперистът. Провери я мигновено. Беше празна!
	Обзе го страх. „Къде, по дяволите, е отишъл?“
	Представи си го миг преди да се случи. Да, мислеше си, че двамата противници са добри. И те мислеха същото за него, особено снайперистът, който вече знаеше какво се бе случило с партньора му. Така че снайперистът не беше предприел умния ход, който беше да се изкатери нагоре. Вместо това бе направил рискования ход, който беше да скочи долу. Ако Докс беше останал най-отгоре, снайперистът щеше да се окаже в лоша позиция. Но сега Докс осъзна, че човекът го беше надхитрил и в момента го обхожда, докато той висеше отстрани на купчината ръждясали тръби като някое глупаво дете, което се катери по най-странната катерушка на света.
	Нямаше време за мислене. Ако го беше направил, щеше да разбере колко голям е рискът и да се разколебае. Вместо това просто се пусна и падна по гръб в бурените, с крака в посоката, от която по някакъв необясним начин бе усетил, че ще дойде противникът. Ако усетът му го бе подвел, това беше краят.
	Но не го беше подвел. Снайперистът се показа отстрани, хванал пистолета с две ръце, във висока стойка за стрелба, прицелен в мястото, където очакваше Докс да виси от тръбите. Само че Докс не висеше на тръбите. Беше легнал по гръб, с вдигнати колене и с най-красивия „Уилсън Комбат Тактикал Супъргрейд“, който Бог някога бе създавал, подпрян за стабилност на кръстосаните му глезени. Човекът осъзна грешката си и за част от секундата Докс видя на лицето му страх и ужас. Опита се да залегне. Но беше прекалено късно. Докс заби три куршума в гърдите му. Снайперистът залитна назад, изстреля два куршума, които минаха високо над Докс, после се спъна в нещо и падна по гръб. Пистолетът му отхвръкна настрана.
	Докс скочи на крака и тръгна към него. Държеше уилсъна вдигнат до брадичката си и насочен право към лицето на човека. Вървеше бавно, като внимаваше да не се спъне в корена, който беше съборил противника му. Застана съвсем близо, дулото на уилсъна гледаше право в лицето на човека. Огледа се набързо и се убеди, че са сами.
	— Доктор! — изпъшка падналият. — Извикай… доктор!
	— Веднага! — отвърна Докс, като все така го държеше на мушка. — Веднага щом ми кажеш всичко, което ме интересува.
	Човекът сякаш се оживи малко от възможността да извикат лекар. Очите му бавно се завъртяха и накрая се спряха върху Докс.
	— Кой си ти?
	— А, бъркаш. Тук има само един човек, който задава въпроси, и това съм аз. От коя част си? Почвай да говориш и докторите ще са тук по-бързо, отколкото можеше да кажеш: „Помогнете ми! Умирам от пневмоторакс, а също така от загуба на кръв“.
	Човекът кимна, явно решен да покаже готовността си да съдейства.
	— ОГЕ.
	— Така ли? Защо те пратиха тук?
	Човекът издаде хриптящ звук, после отвърна:
	— За да убия жената.
	— Добре бе, тъпак, това и сам го разбрах. Питам те защо точно нея. Защо ОГЕ искат да я убият?
	— Откъде да знам? Аз съм само наемник.
	За съжаление думите му прозвучаха искрено. Този човек не беше нищо повече от наемен убиец. Защо някой би му казал нещо, което нямаше нужда да знае?
	Както и да е. И без това нямаше много време. Беше имало доста изстрели. Дори ако Боб не се беше свързал с полицията, вече със сигурност някой им се беше обадил.
	Мълчанието му накара човека да започне да нервничи и той додаде:
	— Е, хайде де. Сигурен съм, че знаеш как стоят нещата. Която и да е тя, всичко е просто бизнес.
	Докс го погледна.
	— Така ли? Е, задник, тук свършва късметът ти, защото за мен не е само бизнес.
	И заби един куршум в челото на снайпериста.
	Той потръпна конвулсивно и застина. При други обстоятелства Докс щеше да се наслади на момента. Но трябваше да се омита. Мамка му, как можеше да стигне до къщата на Лаби? От картите знаеше, че може да стигне по суша до моста, без да му се налага да се връща по същия път. Но мостът представляваше прекалено дълъг и открит преход за човек, чието описание Боб навярно вече беше дал, човек с ръце покрити със следи от барут и чиито отпечатъци щяха да съвпаднат с онези, които полицията скоро щеше да открие по празния пълнител, докато събира гилзите, разхвърляни навсякъде около зловещата сцена на престъплението.
	Чу първата сирена — после към нея се добави втора — и си помисли: „Е, няма да лъжа, че нещата не изглеждат розови за нашия герой“.


>>	24. Греъм

	След като Тревън си тръгна, Греъм нареди на Къртис да затвори вратата и да не му досажда, освен ако не е нещо неотложно.
	Седна на дивана и се загледа към планината Блу Ридж. Обожаваше този изглед. Не просто заради красотата му, но и заради начина, по който му помагаше да се съсредоточи върху най-важните въпроси. Отвъд дребните проблеми. Върху нещата, които щяха да го надживеят.
	„Тревън — помисли си. — Какъв боклук!“
	Човекът беше изключителен оперативен агент. Обучен, опитен, с преценка и рефлекси за градски бой, които го поставяха начело на хранителната верига.
	Воин, без съмнение. Но по същество вълк единак, който не ставаше за водач. И, за бога, пълен провал като търговец. Идеята, че Тревън би могъл да измами група циници като Хорт, Ларисън и Рейн… ами, щеше да е смешно, ако не беше толкова тъжно.
	Никога нямаше да повярват на това, което Тревън щеше да се опита да им пробута. Щяха да приемат, че е постановка.
	Което нямаше да направи усилията на Тревън безполезни. Даже напротив. Дори да смятаха, че Тревън им готви капан, Хорт и хората му нямаше да се откажат да преследват Греъм. Просто щяха да заобиколят капана. Което, разбира се, щеше да е истинската клопка.
	За момент се подразни от мисълта, че Тревън явно го смяташе за способен да взриви пътнически самолет само за да прикрие мрежа за разпространение на детска порнография. Какви ли бяха разбиранията на Тревън за ценностната система на Греъм? Никога не би направил нещо толкова сериозно, след като ставките бяха толкова ниски.
	Въздъхна и си наля кафе. Всичко беше наред. Всъщност вината не беше на Тревън. Той просто не разбираше, че залозите са много, много по-големи.


>>	25. Докс

	Докс тръгна по една буренясала пътека под южния мост на Първа улица. Веднага щом се скри от пътя и за момент се почувства в безопасност, започна да го тресе. Приклекна и започна да вдишва и издишва, докато треперенето не започна да утихва. После извади от раницата сателитния телефон и се обади на Лаби.
	Тя вдигна веднага.
	— Добре ли си? Чух, че съобщават за стрелба и че полицията е тръгнала към мястото.
	— Добре съм, скъпа. И така, лошите новини са, че двама души те дебнеха от другата страна на реката — един снайперист и един наводчик. Добрата новина е, че вече са мъртви. Лошата е, че не мога да се измъкна оттук, защото навсякъде се чуват сирени, и ще е по-добре, ако не ме видят да бягам от местопрестъплението.
	По моста над него прехвърчаха две полицейски коли с виещи сирени.
	— Къде си?
	— Свил съм се в храсталака близо до един лагер на бездомници под южния мост на Първо авеню. От западната страна на моста до един поток, ако това ти говори нещо.
	— Саут Парк. В югозападния край на Хайленд Паркуей. Знам точно къде се намираш.
	— Е, това е страхотно, защото, ако питаш мен, бих описал състоянието си като „имащ нужда от спасение“.
	— Ще съм при теб след десет минути.
	— След десет минути? Не искам да съм неблагодарен, но мислех, че ще си някъде по-наблизо.
	— Наблизо съм. Но първо трябва да се отбия до мансардата ми.
	— За бога, каквото и да ти трябва оттам, едва ли е толкова уникално. Канезаки може да ти намери практически всякакво оръжие и…
	— Не е оръжие.
	— Тогава какво е? Виж сега, очаквах само един стрелец до реката, но бяха двама. Не мога да съм сигурен дали още някой не те чака край мансардата ти. Или пък направо вътре в нея. Поне ми дай възможност да дойда с теб.
	— Навсякъде по периметъра на сградата има камери. Не можем да си позволим да попаднеш на запис.
	— Не ме е грижа. Защо си такава…
	— После ще ти обясня. Просто бъди готов. Ще съм при теб след десет минути. Може би по-скоро.
	— По дяволите, Лаби, защо просто не ме изслушаш за минута?
	Но връзката вече беше прекъснала.
	— Мамка му! — изруга той. — Защо е такъв инат?
	Чу през храстите да се приближават стъпки. Не си личеше човекът да се опитва да върви незабележимо, напротив, беше доста шумен, но Докс все още беше толкова разпален от скорошната схватка, че скочи, мушна ръка под суичъра и извади уилсъна.
	Но нямаше никаква опасност: беше просто старец, вероятно от хората, които спяха в палатките под моста. Косата му беше побеляла, повечето му зъби липсваха, а кожата на лицето му беше потъмняла и набръчкана като тютюнев лист на слънце.
	— Здравей, мой човек — поздрави го старецът с лек мексикански акцент. — Чух аз някой да се разхожда тук наоколо.
	— Здравейте! — отвърна Докс, отпусна уилсъна и прибра телефона в раницата. — Извинявам се, че съм ви обезпокоил. Скарахме се с приятелката ми и реших, че имам нужда от разходка, за да се поохладя. Приличате ми на човек, който е натрупал доста мъдрост през годините. Можете ли да ми кажете защо с жените се говори толкова трудно? Искам да кажа, обичам ги, но защо?
	Старецът сви рамене.
	— Защото са хора. Не с жените се говори трудно, а с хората.
	Докс го погледна озадачено. Просто се беше опитал да отвлече вниманието му. Не се бе надявал в замяна да получи някакви проникновени мисли. Трябваше да се засрами, че го беше подценил.
	— Трябва да кажа, че сте наистина прозорлив. Току-що се запознахме, а вече ми дадохте много материал за размисъл, за което съм ви признателен.
	Старецът му отвърна с лъчезарна усмивка, макар и да се видяха предимно венците му.
	— Просто си представи колко сложни им изглеждаме на тях. Трудно можеш да се поставиш на мястото на друг човек. Ако изобщо нещо съм разбрал в този живот, това е то.
	Докс кимна, едновременно засрамен и впечатлен.
	— Не искам да прозвучи грубо, ако ви попитам, но ако случайно сте се оказали с недостатъчно пари, за мен ще е удоволствие да споделя част от своите в знак на признателност за споделената мъдрост.
	Старецът се поизправи и поклати глава.
	— Няма нужда да ми даваш пари.
	По дяволите, какво достойнство имаше този човек, за да откаже пари, при условие че очевидно имаше нужда от тях!
	— Знам. Но искам да го направя. Ще ми доставите ли удоволствието да ги вземете?
	След кратка пауза човекът кимна и каза:
	— Добре.
	Докс извади портфейла си и отброи две двайсетачки.
	— Надявам се да направят нещата малко по-лесни.
	Старецът погледна банкнотите с ококорени очи. После премести поглед към Докс и кимна.
	— Благодаря!
	— Съжалявам, че не мога да ви дам повече — каза Докс. — Но може би ще имам нужда от каквото е останало.
	Чуха се още сирени.
	Старецът вдигна глава и се ослуша.
	— Какви са тези сирени? Ушите ми не са като едно време, но ми се стори, че чух изстрели. Явно съм бил нрав.
	Докс сдържа усмивката си. Слухът на стареца явно беше достатъчно добър, за да го чуе как говори по телефона.
	— Да, аз също ги чух. Помислих, че са фойерверки, но може би сте прав с всичките тези ченгета наоколо.
	— Просто си вършат работата. Но, трябва да ти кажа, създадох си правило да не разговарям с тях. Те си гледат тяхната работа, аз — моята. Ти ще се оправиш ли?
	Докс оцени думите на стареца, които бяха колкото проницателни, толкова и искрени.
	— Благодаря за загрижеността, но ще се оправя. Всъщност моята приятелка всеки момент ще дойде да ме вземе.
	— Ще ти прости ли?
	— Мисля, че по-скоро ставаше дума аз да й простя, но… знам ли, може би сте прав. Трябва да го обмисля в светлината на това, което споделихте с мен.
	Старецът му хвърли лъчезарната си беззъба усмивка.
	— Само не се страхувай да й кажеш, че я обичаш. За любовта наистина няма прегради.
	— Не, работата не е такава. Искам да кажа, много съм привързан към нея, разбира се, но… ами, как да кажа, всичко е много сложно.
	Старецът отново му се усмихна, този път с хитроумно изражение.
	— Всички хора са сложни. Благодаря за помощта.
	После му кимна изчезна в гъсталака.
	Докс разтърси глава, опитвайки се да проясни мислите си. Двама загадъчни старчока в един ден, и двамата философски настроени. Донякъде това го успокояваше за собственото му остаряване. Всъщност, по дяволите, в момента просто беше доволен, че е жив.
	След няколко минути видя една кола да намалява и да се движи бавно покрай тротоара. Джип. Промъкна се по-близо през зеленината и я видя. Лаби!
	Тръгна бързо, без да тича, но и в никакъв случай без размотаване. Ливия го видя и отвори дясната врата. Потегли плавно в секундата, в която Докс се качи.
	— Лаби, скъпа! — успя да каже само той. Почти беше забравил колко е красива, навярно защото толкова силно се опитваше да я изблъска от мислите си. Без грим, косата вързана на конска опашка, с дънки и суичър — не полагаше никакви усилия да изглежда красива и все пак в нея имаше нещо, от което главата му се завъртя.
	Ливия стисна коляното му, без да откъсва очи от пътя. За нея това беше силна проява на привързаност.
	— Какво стана? Добре ли си?
	— Казах ти, че съм добре. Ами ти? Ходи ли в мансардата?
	— Да.
	— Имаше ли някакви проблеми?
	— Никакви. Каквито и проблеми да е имало, явно вече си се погрижил за тях.
	След като вече се беше убедил, че е добре, изведнъж го хвана яд на нея.
	— Е, значи си извадила късмет. Какво, по дяволите, беше толкова важно, че да рискуваш да попаднеш в засада заради него?
	Ливия го погледна и се намръщи.
	— Не почвай.
	— Какво да не почвам? Как си мислиш, че се чувствах, докато се криех в храстите, след като ми затвори телефона и си представях как се забъркваш в бог знае какво?
	— Най-вероятно по същия начин, както се чувствах, когато не ми се обади, а вече бях чула съобщенията за стрелба.
	Това му запуши донякъде устата, но не по лош начин.
	— Това ли е твоят начин да ми кажеш, че не съм ти безразличен?
	Ливия отново го погледна и той не можа да разбере дали е ядосана, или се опитва да не се усмихне. Може би от двете по малко.
	— Както и да е — продължи Докс. — Ако не беше онзи стар философ да ме отвлече от мислите ми, щях да съм излязъл от кожата си.
	— Какъв стар философ?
	— А, няма значение.
	— Някой видя ли те?
	— Ами, да, видяха ме. С Боб от едноименния „Автосервиз на Боб“ вече сме почти приятели. Плюс преди това цяла бригада работници ме видяха да се разхождам покрай тях. И, разбира се, старият философ, с когото разговарях, докато те чаках да дойдеш.
	— Ето затова не трябваше да идваш до мансардата ми — каза Ливия. — Едно е полицията да има описание. Съвсем друго е да имат видео, което да могат да покажат на свидетелите.
	Докс се замисли. Обикновено изобщо нямаше да се замисли за нещо подобно. Не за първи път установи, че загрижеността му за нея го кара да забрави за себе си. Трябваше да внимава по този въпрос. Нямаше да й е от голяма полза, ако го убиеха. Но пък го стопли мисълта, че навярно ще й липсва.
	— Права си — каза Докс. — Но дали труповете, които оставих, няма да се превърнат в проблем за теб? Искам да кажа, при тези обстоятелства е очевидно, че е нещо свързано с теб, нали? Двама мъртви, снайперска пушка, изглед през реката право към жилището ти. Мамка му, досега не се бях замислял, но дали няма да се окажеш нещо като заподозряна?
	— Когато са чули изстрелите, бях в едно заведение, наречено „Хангар Кафе“, което е на километър и половина от мансардата ми. Там съм постоянно и познавам собственика, Джъстин. Използвах кредитната си карта. Освен това пет минути по-късно камерите около жилището ми са ме регистрирали с отбелязано точно време. Не бих могла да имам нищо общо със стрелбата. Поне не пряко.
	Докс се усмихна.
	— Всичко си била премислила предварително, нали?
	— Ти как мислиш?
	— Не исках да прозвучи снизходително. Казах го като чисто възхищение.
	— Просто внимавам. Но си прав, сиатълската полиция ще свърже телата с хората, които се опитват да ме убият.
	— Това хубаво ли е, или лошо?
	— Не съм сигурна. Хубаво е, защото съм под разследване като полицай, който е открил огън, и в този момент ще стане недвусмислено ясно, че просто е било самозащита. Но е лошо, защото… Просто не искам да привличам внимание върху себе си.
	— Знаеш ли, повечето от големите полицаи детективи може би щяха да кажат: „Лошо, защото значи, че някои много сериозни хора са твърдо решени да ме убият“.
	— Да, и това.
	Беше странно, че повече я притесняваше вниманието върху нея от възможността да бъде убита.
	— Както и да е — продължи Докс, — надявам се това, което си взела от жилището си, да си е струвало всичките бели косми, които ми причини.
	— Струваше си. — Ливия кимна.
	— Ще бъде ли прекалено нагло да запитам какво ли би могло да е по-важно от моя общо взето младежки цвят на косата?
	— Лаптопът, който използвах във връзка с разследването на „Детска игра“. И едно дело. Един сериен изнасилвач, който не е местен. Действа из парковете. Два пъти в Сиатъл през последните няколко седмици и скоро очаквам нов случай. Най-вероятно следващия път, когато завали. Открих някаква повтаряща се зависимост и съм съвсем близо до намирането на начин да го спра. Записките ми по случая бяха в мансардата.
	Част от него искаше да извика: „Върнала си се там? Рискувала си живота си? За някакви записки?“.
	Но, от друга страна, това отговаряше на цялостната му представа за нея. Или поне на всичко, което усещаше в нея. И на всичко, от което се възхищаваше.
	Така че просто каза:
	— Знаеш, че за мен ще е удоволствие, ако мога да помогна по някакъв начин.
	Ливия го погледна, кимна и върна поглед върху пътя. Докс усети, че се бори с напиращите сълзи. Това беше едно от нещата, които бяха толкова трогателни в нея. Беше една най-коравите жени, по-скоро даже една от най-коравите хора, които беше срещал. Но изпитваше дълбоки чувства, някои от които много по-близо до повърхността, отколкото разбираха хората.
	— Добре — добави Докс. — Готова ли си за път?
	Ливия го погледна и се усмихна.
	— Накъде пътуваме?
	— Ами, нали ти казах за моя приятел — между другото, казва се Джон Рейн, макар че предпочита името му да не се споменава дори по криптирана телефонна връзка, това си е проява на параноята му. В момента е в района на Вашингтон. Заедно с няколко други приятели, с които трябва да се запознаеш. Канезаки също е там и е готов да помогне. Най-общо казано, не мога да се сетя за други хора, с които ще си в по-голяма безопасност.
	Надяваше се да е прав. Искаше му се да го повярва. Но колкото и добре да познаваше Джон и останалите, те нямаха ресурсите да свалят самолети или да изпращат бойни хеликоптери, или пък да местят по дъската снайперисти, сякаш са шахматни пешки. Самият Докс беше попадал в различни ситуации, някои адски трудни, но сегашната му се струваше много по-сериозна. Може би заради онова, на което бяха способни ОГЕ. Може би защото този път не той беше мишената.
	Е, на каквото и да бяха способни, дано да си струваше да умрат заради него. Защото щеше да избие много хора, преди да позволи нещо да се случи на Лаби.


>>	26. Рейн

	През нощта след срещата ни с Тревън на вратата на мотелската ни стая се почука два пъти бавно, последвано от три пъти бързо. Хортън и Ларисън заеха местата си до леглата с готово за стрелба оръжие. На мен ми се падна по-незавидната задача да застана до вратата.
	— Кой е?
	— Кой си мислиш, че е? — чу се непогрешимият тексаски акцент. — Казвал ли си на някой друг да дойде в полунощ и да чука така?
	Обърнах се и погледнах Хортън и Ларисън. Двамата кимнаха.
	Отворих вратата и — ето го пред нас, с картонена кутия в ръце и с широка усмивка. До него недоверчиво ни гледаше азиатка на трийсет и няколко години.
	Жената мигновено забеляза Хортън и Ларисън — и пистолетите — и се напрегна.
	— Всичко е наред — успокои я Докс. — Те са мои приятели. Просто са внимателни, каквито трябва да сме и ние. Освен това не са толкова очарователни.
	Двамата влязоха и аз затворих и заключих след тях. Хортън и Ларисън свалиха пистолетите си.
	— Е, Джон Рейн! — все така усмихнато каза Докс, остави кутията и се изправи. — Хайде де, ела тук!
	Награди ме с една от мечешките си прегръдки, към които бях започнал да привиквам, но едва ли някога щях да мога да им се насладя като него.
	— И Ларисън — продължи Докс, докато отиваше към него. — Няма да лъжа, никога не съм си и помислял, че някой ден ще се зарадвам да те видя.
	Ларисън също получи прегръдка, дори го прегърна в отговор, макар че започна неловко да го потупва, когато прегръдката продължи прекалено дълго, и замърмори:
	— Хайде, стига, стига.
	— Полковник! — поздрави Докс, като стисна ръката на Хортън. — Много вода изтече. Радвам се, че този път за щастие сме от една и съща страна на потока, ако ми позволите метафората.
	— За мен е удоволствие да те видя, момко — отвърна Хортън. — От моя гледна точка всичката тая вода е вече зад гърба ни.
	— Много мило от ваша страна, сър, особено като се има предвид какво се случи.
	Хортън кимна.
	— Защо просто не ги наречем „отминали неприятности“ и не се съсредоточим вместо това върху бъдещето? Животът е кратък. Нека намерим начин да го удължим.
	— Прав сте! — отвърна Докс. После посочи жената. — Това е моята приятелка Ливия Лоун. Ливия, това са Джон Рейн, Даниъл Ларисън и полковник Скот Хортън от запаса. Не че му личи. Те са такива хора, които искаш до себе си, когато си застанал от погрешната страна на някой друг. И, господа, надявам се, че ще ми повярвате, но същото се отнася и за Ливия, без която нямаше да съм тук сега.
	Последваха ръкостискания и размяна на любезности, всички от които бяха колебливи, внимателни и напрегнати.
	— И така — продължи Докс, — двамата с Ливия взехме малко пилешки крилца и дузина бири „Dos Equis“* от ресторанта надолу по пътя. Решихме, че едва ли излизате много-много и храната ще ви свърши работа. Между другото, що за място е това? Жената на рецепцията ми каза, че е езеро, което охлажда ядрен реактор, така ли?
	[* Два хикса (исп.). — Б.пр.]
	Хортън, чиято беше идеята да се срещнем тук, ни разказа историята му. Мястото се наричаше хижа „Езеро Ана“ и беше разположено край едноименното езеро. Както се оказва, през 1972 г. правителството решава да построи стена на река „Норт Ана“, за да създаде язовир за охлаждането на ядрените реактори, които планирали да изградят наблизо. По източния му бряг, който бил открит за плуване, риболов и гребане с лодки, възникнали няколко градчета. Отворената за посетители страна на езерото станала известна като „студената страна“, защото частната „гореща страна“ се подгрявала от водата, която циркулирала за охлаждането на реакторите. И понеже рибата предпочела по-топлите води, хората с достъп до затворената част получили по-добрите места за риболов.
	Стана ми интересно, че Хортън знае толкова много за местната история и природа. Очевидно обичаше този регион. И също така беше очевидно, че по някакъв начин усеща взаимност. Зачудих се какво ли би било човек да изпитва нещо подобно. Най-близкото нещо, което можех да си представя, беше Токио. Но моята любов към него никога не бе възнаградена.
	— Хмммм — проточи Докс. — По-добър улов за специалните хора? Прозвуча ми като метафора. — После измъкна бирите. Хортън и Ларисън си взеха по една. Ливия отказа. Аз също.
	— Изморен ли си? — попита Докс, след като преполови своята. — Как я карате, на смени ли спите?
	— Разбира се — отвърнах. Съмнявах се дали Хортън и Ларисън бяха спали по-добре от мен, на смяна или не, защото всички бяхме все още под напрежение от атаката при дома на Хортън и може би защото все още не си вярвахме достатъчно, за да задремем в една и съща стая.
	— Добре, не се безпокой, с Ливия ще направим същото. Да, тя изчака навън, докато плащах за стаята. Да, в брой! — Обърна се към Ливия. — Джон е параноик и освен това страда от мания за контрол. Спестява време, ако предварително отговоря на въпросите му. Надявам се вие да сте направили същото — само един се е чекирал и само той излиза за провизии.
	— Аз — обади се Ларисън.
	Тъй като Хортън беше чернокож, а пък аз полуазиатец, Ларисън беше най-незабележимият сред нас и следователно беше избраният ни представител.
	— Аха — каза Докс, — това обяснява как сте се уредили с тази тиха стая, която гледа към гората, а не към пътя. И аз така направих.
	— С каква кола сте? — попитах, за да знам кои коли в паркинга са наши и кои биха могли да бъдат проблем.
	— Предчувствах, че може да попиташ — ухили се Докс. — Наехме един бус, в случай че потрябва място за всички ни. Червен нисан. Спрях го на заден ход в дъното на паркинга, за да е готов за потегляне. Така добре ли е?
	Кимнах.
	— И така — продължи Докс, — време е да обсъдим това, което явно е наш общ проблем: Оливър Греъм и ОГЕ. После ще трябва да поспя. Тръгнах от рая преди ден и половина, днес убих двама в Сиатъл. И преди, и след това не ми остана много време за друго освен за малко самолетен сън.
	Това бяха много думи, даже и за Докс. Зачудих се дали не го прави, за да успокои Ливия. Тя беше изключително мълчалива. Но не беше защото е нервна. Усетих, че е по-скоро някаква естествена сдържаност. В нея имаше нещо, което правеше по-естествено мълчанието, наблюдението и слушането, отколкото действието и говоренето. Зачудих се как ли се сработват двамата с Докс, но после се усмихнах, защото, предполагам, същото можеше да се попита за него и мен.
	Докато ядяхме крилца с бира за другите трима и вода за Ливия и мен, успяхме да си разкажем всичко. За съжаление в края на разказа не знаехме много повече, отколкото в началото. ОГЕ пазеше някаква тайна, най-вероятно нещо като мрежа за разпространение на детска порнография в Сикрет Сървис. Освен това, изглежда, ОГЕ действаше от името на някой друг — може би Сикрет Сървис, може би Департамента за вътрешна сигурност, може би ФБР, може би комбинация от предишните. Като, разбира се, междувременно бяха мотивирани да прикрият собственото си участие. Ресурсите, които бяха пуснали в действие, за да запушат устата на всички, които знаеха за мрежата или за съпричастността на ОГЕ към операцията за прикриване, подсказваха много висока степен на мотивация и ниска вероятност, че само с война на изтощение ще накараме Греъм да се откаже.
	Ливия каза, че чака обаждане от източник в Отдела за разследвания на Департамента за вътрешна сигурност, на когото можела да се довери за информацията. За последен път разговаряла с него преди да тръгне от Сиатъл и му казала за Греъм и за снайперистите. Той й казал, че върви по следа. Това беше добре, защото засега не бяхме научили нищо от Канезаки. И при все че Хортън беше убеден, че Тревън ще смени позицията си, за мен си оставаше прекалено оптимистичен.
	— Мобилният ми телефон е изключен и във фарадеева клетка — каза Ливия, — така че нямам представа дали моят човек се е опитвал да се свърже. — Погледна Докс. — Ами твоят сателитен телефон.
	Докс ме погледна в очакването на възражението ми и каза:
	— Защитен е. Криптиран е. Греъм може да прати хеликоптер срещу нас, но съм сигурен, че няма шибан самолет със система за далечно радиолокационно откриване. А пък да караш сто километра, за да намериш заведение за бързо хранене с безплатен безжичен интернет, си има своите рискове, за момента основно, че гарантирано ще заспя на кормилото. Нещата могат да наберат скорост и ни трябва разузнавателна информация. Трябва да я съберем.
	Отдавна бях научил от работата си с Докс, че понякога в едно партньорство трябва да се отстъпва по малко. Изглежда, че сега беше един от тези моменти. Кимнах.
	— Мамка му, не гледай толкова мрачно! — сопна се Докс. Подаде телефона на Ливия, която отиде към прозореца, за да хване сигнал. — Дотук сме имали късмет. Справихме се със засадата на Ливия при училището й по самоотбрана, с хеликоптерната атака над къщата на полковника и със снайперистите, които надхитрих в Сиатъл. Но Греъм има повече ресурси от нас и рано или късно една от атаките ще успее. Знаете добре, че ни трябва повече информация.
	— Даже и не споря — отвърнах.
	— Спореше с очи!
	— Позволено ми е да споря с очи.
	— Предполагам, че си прав — разсмя се Докс. — Щом Ливия свърши, един от нас трябва да звънне на нашия приятел Канезаки. Не само за да проверим дали има някаква информация. Ливия си има служебното си оръжие и виждам, че някои от другите са успели да вземат по нещо, преди да излязат от къщи. Аз лично се чувствам определено неподходящо облечен за случая без подходящо огнестрелно оръжие. Кей сигурно няма много да се зарадва, защото трябваше да изхвърля това, което ми беше осигурил в Сиатъл. Но ще намеря начин да му се отблагодаря.
	— Трябва да проверя гласовата си поща — заяви Хортън. — Мисля, че всички грешите за Бен. Съвестта го мъчи, както обикновено. Но ще се оправи.
	— Съмнявам се — възрази Ларисън.
	— По-добре се надявай да грешиш — отвърна Хортън, — защото ще ни е нужна цялата помощ, която успеем да намерим.


>>	27. Ливия

	— Ало — каза Ливия веднага щом Литъл вдигна, — аз съм.
	— Ливия! По дяволите, знаеш ли откога се опитвам да се свържа с теб?
	Нещо не беше наред. Ливия приближи телефона по-близо до ухото си и избута назад лекото безпокойство.
	— Пътувах. Всичко наред ли е?
	— Знам, че си пътувала. Летяла си от Сиатъл до летище „Дълес“ във Вашингтон.
	Лекото безпокойство се надигна като по-голяма вълна. Тя погледна към останалите. Всички слушаха напрегнато, особено Рейн.
	— Как го разбра?
	— От имиграционните данни. Всички от Вътрешна сигурност имат пряк достъп до тях. Какво правиш насам?
	— Следвам улики.
	— Сигурно никога няма да ми се довериш, нали?
	— Не повече, отколкото е нужно.
	Последва пауза, през която можеше да се усети как Литъл потиска раздразнението си. Не му беше за първи път.
	— Предполагам, че няма значение — продължи той. Имам информация за теб. Къде можем да се срещнем?
	— По-добре по телефона.
	Ливия забеляза, че Рейн я гледа внимателно. Явно беше обезпокоен от предложението на Литъл да се срещнат лице в лице.
	— Извинявай, Ливия, но мисля, че ми дойде до гуша от глупостите ти. Рискувах си главата, открих информация, която е жизненоважна, за да разбереш срещу какво си изправена. Писна ми да ме игнорираш и да определяш правилата. И си помисли, преди да ми затвориш телефона, защото няма да ти се обадя пак.
	По дяволите! От една страна, едва ли срещата с него щеше да е проблем. Но тя знаеше, че за Рейн, а може би и за останалите, не е така. И я беше яд, че Литъл я караше да играе с открити карти. Яд я беше, че контролът беше в негови ръце.
	— Ще ти се обадя след пет минути — каза накрая Ливия.
	— Добре.
	Ливия затвори, опитвайки се да си внуши, че е доволна от това, че не се беше предала, и че Литъл беше отстъпил пред отказа й да му даде незабавен отговор.
	Но всъщност просто се самоуспокояваше. Всъщност Литъл беше спечелил. Тя опита да се съсредоточи върху същността на разговора им, която беше уверението му, че има ценна информация.
	Погледна Рейн, за когото усещаше, че има най-силните възражения.
	— Каза, че има информация. Трябва да се срещна с него.
	Но Рейн премълча. Отговори Карл:
	— Защо е нужна срещата? Нали ти казах, телефонът е криптиран. Каквото може да ни каже лице в лице, може да го съобщи и по телефона.
	— Точно сега няма нужда да разнищваме цялата ми история с него. Досега информацията му винаги е била непоклатима. Вярвам му достатъчно, за да се срещна с него.
	— Добре — каза Карл. — Решението е твое. Но бих искал да дойде с тебе, ако нямаш нищо против. Няма да е лошо някой да ти пази гърба.
	Колкото и да беше напрегната, не можеше да не забележи колко внимателно подбра думите си. Не беше сигурна дали го прави нарочно, или просто има отлична интуиция, но Карл знаеше, че е по-добре да не й казва какво трябва да прави. Ако пък сбъркаше, винаги моментално намираше начин да се поправи. Може би все пак на някакво ниво подходът му беше манипулативен, но най-важното беше начинът, по който я караше да се чувства. Сякаш я разбираше и никога не подхождаше грубо.
	— По принцип не обичам срещите — каза Рейн. — И особено когато са ненужни и са предложени от някой друг.
	— Няма нужда да идва никой — възрази Ливия. — Ще го изслушам какво има да ми каже и ще го споделя с вас. Но не зависи от вас дали ще се срещна с него, или не. Не подлежи на преговори.
	Рейн повдигна вежди, явно леко стъписан. Но това не беше проблем. Толкова много мъже просто приемаха, че по подразбиране командват те. Беше научила, че най-ефикасният метод да ги изведе от заблуждението им е като им го каже ясно и още в самото начало.
	Рейн понечи да отвори уста, но Карл го прекъсна:
	— Спрете малко всички, спрете! Нека да не съсипваме работата си като екип, преди дори още да сме започнали. Всичките имаме един и същи проблем и една и съща цел. Но всеки от нас понякога подхожда различно. Това не е нещо лошо, напротив, хубаво е. Означава, че можем да обединим усилията си, да подложим на обсъждане идеите на другите и всичките заедно да действаме по-умно.
	Ларисън гледаше Карл и се усмихваше. Ливия го усети, че не му е за първи път да вижда как Карл изглажда конфликтни ситуации и че му е благодарен или пък му е весело, а може би по малко от двете.
	Карл кимна към Ливия.
	— И така, Ливия казва, че вярва на информацията на нейния човек и на добронамереността му. И защото тя единствена може да го прецени, логично е да се доверим на мнението й. Но, в същото време, Ливия, няма никаква причина да не отидеш на срещата по начин, който ще намали до минимум възможните рискове. Съгласна ли си?
	Не й харесваше. Знаеше всичко за изграждането на конструкции, които да звучат достатъчно логично на заподозрения, но всъщност целяха да го лишат от възможност за избор. Но не виждаше как би могла да се противопостави на предложението на Карл, така че кимна с неохота.
	— А ти, Джон — обърна се Карл към Рейн, — не познавам някой друг, който по-добре от теб да може да уреди една среща по такъв начин, че добрите да си тръгнат от нея в същото цветущо здраве, както когато са отишли на нея. Можеш ли да ни помогнеш по този въпрос?
	Рейн отвърна с кимване, което изглеждаше поне толкова неохотно, колкото това на Ливия.
	Карл се обърна към Хортън.
	— Полковник, вие явно имате доста познания за района. Може би ще успеете да ни предложите място за среща, което да можем да контролираме и където Джон, заедно с несравнимия мистър Ларисън, ще могат да установят контранаблюдение или нещо подобно?
	Хортън се усмихна, защото явно бе разбрал какво цели Карл.
	— Паркът „Лейк Ана“ около нас е идеален за целта. Има допълнителен паркинг в началото на туристическата пътека. А на около километър нагоре по пътеката има къмпинг. По това време на годината и в средата на седмицата ще е празен. — Погледна Рейн с изражението „ти си наред“.
	Рейн погледна Хортън, после Карл, и Ливия остана с усещането, че е извън кожата си от яд, но не вижда как може да се измъкне. Явно беше побъркан на тема контрол. Може би. Лесно се познава, ако сам си такъв.
	— Добре — каза Рейн след малко. — Ливия, ако кажеш на връзката ти да се срещне с теб при къмпинга, двамата с Ларисън можем да се разположим край пътеката. Така ще го видим когато пристига и дали няма някой с него.
	— Ето, това е една добра идея — усмихна се Карл.
	Рейн го изгледа.
	— Напразно се стараеш.
	— Не е така. — Усмивката на Карл стана по-широка. — Просто ми харесва, когато нещата си пасват.
	— Ето какво ще му кажеш — каза Хортън. — Срещата ще бъде на паркинга при винарската изба „Купър“ утре в девет сутринта, два часа преди да отворят. Близо е до град Луиза, Вирджиния. Щом стигне там, може пак да му се обадиш и да му дадеш точното място, което ще бъде паркът на двайсет минути оттам. Трябва да влезе в парка и да кара по Кебин Роуд, докато не стигне до допълнителния паркинг. Там трябва да остави колата и да тръгне по Рибарската пътека. Всичко е добре обозначено. И местността е гъсто залесена. Има достатъчно места покрай пътеката, където Джон и Даниъл могат предварително да се скрият. Двамата с Докс ще те придружим до мястото на срещата.
	— Има още нещо — каза Ливия. — Карл, моят човек ми каза, че е разбрал за полета ми от Вашингтон от регистъра на имиграционните власти. Което означава, че теб също могат да те проследят. Закупен в последната минута билет и така нататък. Възможно е да те свържат с мен.
	— Е, Карл? — попита Ларисън.
	Карл го погледна, после се обърна към останалите.
	— Никой друг не може да ме нарича така.
	Ливия не можа да разбере дали се шегува, или не. Другите също не попитаха.
	— Няма значение — добави Карл след миг. — В момента пътувам с фалшив паспорт, издаден от Центъра за романтично усъвършенстване. Разбира се, дори това прикритие може да бъде разбито от човек, който е достатъчно хитър и разполага с достатъчно ресурси. Но не ми пука. Много лоши хора ме търсят за още по-лоши дела. Да ме свържат с теб ще е едно от най-малките ми престъпления. А що се отнася до теб, просто можеш да отречеш, че ме познаваш, ако те питат. Със сигурност няма да си първата.
	Това беше успокоение. Макар че се надяваше да не е сбъркала, като го нарече „Карл“ пред останалите. Осъзна, че би трябвало да се досети, когато самият той превключи на „Ливия“, щом вече не бяха сами.
	Обади се на Литъл и му съобщи плана. Очакваше малко повече съпротива или поне коментар за параноята й, но такива нямаше. Той явно не беше бил напълно уверен, че тя ще отстъпи, и нямаше желание да форсира нещата повече, отколкото вече го беше направил.
	— Трябва да позвъня на още един човек — каза Линия, когато приключиха с Литъл. — На моя лейтенант. Каза ми да се махам от града, но онези хора срещу апартамента ми, за които се погрижи Карл… Искам да разбера какво става. И просто да й кажа, че съм добре.
	Обади се на Стрейнджланд и тя възкликна:
	— За бога, Ливия, къде си? Добре ли си?
	— Добре съм. Извън града съм, както препоръчахте.
	— Тази сутрин намериха двама въоръжени мъже от другата страна на реката срещу апартамента ти. Снайперисти, както изглежда. И двамата убити. Ливия, моля те, ако си замесена в това, трябва да ми кажеш. Явно някой те преследва във връзка с „Детска игра“, така че ще прилича на още един случай на очевидна самоотбрана. Но не и ако го отричаш. Просто трябва да си признаеш.
	— Лейтенант, бях на път извън града, когато чух, че са съобщили за изстрели. Но нямам нищо общо с тази история.
	— Можеш ли да го докажеш?
	— Бях в „Хангар Кафе“ и говорех със собственика, Джъстин. Платих с кредитна карта. После отидох до мансардата си да си взема някои неща. Няколко от строителите ме видяха там. А освен това има и камери. След това отидох на летището. Телефонът ми беше с мен, така че записите от мобилната мрежа също ще го потвърдят. Така че със сигурност мога да потвърдя, че не съм замесена.
	Последва дълга пауза.
	— Нека ти кажа няколко неща, Ливия. Първо, толкова много доказателства — множество очевидци, бележки от кредитна карта, записи от видеокамера, мобилни данни, могат да се сторят на някои хора като нещо, което е било предварително запланувано. Второ, следващия път, когато някой го спомене, например някой като детектив Фелпс или началник Бест, трябва да се държиш малко повече като изненадана и загрижена. Нали се сещаш? Нещо от сорта на: „Какво? Снайперисти от другата страна на реката срещу апартамента ми? Мили Боже!“. Ей такива неща.
	Ливия не отговори. Осъзна, че заради всичко останало, което се случваше, се беше съсредоточила прекалено силно върху доказателствата и недостатъчно върху актьорската си игра.
	— Като махнем това — продължи Стрейнджланд, радвам се, че си добре. Няма дори да те питам къде си. Всъщност навярно е по-добре, ако не зная.
	Ливия се усмихна облекчено.
	— Има ли някакви новини от Фелпс?
	— Това-онова. Беше уклончив относно забавянето на разследването, но мисля, че ще се съгласи. Теорията сега е, че е имало и трети човек при училището по бойни изкуства, който е бил шофьор, защото всичките коли, които проверихме в околността, са на хората в района.
	Самата Ливия беше мислила по този въпрос. Ако нападателите бяха дошли със своя кола, тя щеше да е останала някъде наблизо, може би с някакви доказателства вътре.
	— Жалко — въздъхна Ливия.
	— Така е. Добрата новина е, че видеото от паркинга потвърждава твоята версия.
	В този момент фактът, че бе разследвана като полицай, въвлечен в стрелба, се чувстваше като нещо много далечно.
	— Относно търсенето по ДНК — добави Стрейнджланд. — Базата на ДПО, Департамента по отбраната, не откри съвпадения. Но това не значи нищо, защото при напускане на армията военните служители могат да поискат образците им да бъдат унищожени. Но има нещо, което може би е свързано. От ФБР се държат много странно всеки път, когато поискаме достъп до АСДД. Когато имаме специален случай, обикновено успяваме да съкратим тук-там процедурата. Не и този път. Този път ни карат да правим всичко по правилата.
	АСДД беше автоматизираната система с дактилоскопични данни — огромна база данни с отпечатъци на граждани и престъпници, която се поддържаше от Бюрото.
	Ливия се замисли.
	— Значи можем да заключим, че…
	— Че твоите нападатели са част от системата. И Бюрото го знае. Но Бюрото не иска ние да го знаем. Което води към предположението, че Бюрото е част от организацията, която се опитва да прикрие историята с „Детска игра“.
	— Много ме успокоихте.
	— Да, и на мен ми е трудно да го приема. В момента нашите детективи работят по случая със снайперистите в Саут Парк. Моето предположение е, че и при тях няма да открият кола, а след това ще се срещнат със същите бюрократични пречки от Бюрото. Но човек не знае. Може пък да извадим късмет с базата на ДПО. Хората постоянно напускат армията и не им пука, или пък забравят да поискат образците им да бъдат унищожени.
	От внимателния начин, по който лейтенантът подбираше думите си, Ливия отново усети, че явно е загрижена за казаното по телефона. Може би просто ставаха параноични. Е, не можеше да се каже, че е безпричинно.
	— Ще видим как ще се развият нещата — каза Ливия. — Утре сутрин ще знам повече. Ще можете ли да ме прикриете още известно време?
	— Все още си в принудителен отпуск. Фелпс ще поиска да те разпита за мъртвите снайперисти. А началникът… Мисля, че тя също ще ти отпусне малко време. Искам да кажа, че две нападения на места, за които се знае, че се появяваш често, е прекалено. Едва ли някой би започнал да възразява, че е нужно за известно време да се скриеш.
	Само хубави новини! Но на Ливия изобщо не й харесваше вниманието, което бе привлякла. Фелпс можеше случайно да попадне на нещо с разследването на всичките тези улики.
	„Спри! Всичко ще е наред. Знаеш всяка мъртва точка в покритието на камерите в сградата. Никога не са те хващали как влизаш или излизаш през нощта. Винаги оставяш телефона си в мансардата. Фелпс няма какво да разследва и няма на какво да попадне случайно“.
	Знаеше, че е права. Но чувството оставаше.
	— Благодаря, лейтенант.
	— Има ли нужда да ти казвам да поддържаш връзка?
	— Не.
	— Мога ли да се свържа с теб.
	— Телефонът ми е изключен. Но ще го проверявам.
	— Добре. Не ме карай да чакам дълго. И без теб имам достатъчно бели коси. — Стрейнджланд прекъсна връзката.
	Ливия върна телефона на Карл.
	— Всичко наред ли е в офиса?
	Ливия погледна телефона, сякаш за да се убеди, че разговорът е свършил. Всъщност й трябваше малко време. Доверието, което й оказваше Стрейнджланд, рисковете, които беше готова да поеме заради нея… всичко това създаваше бъркотия от емоции, с която не можеше да се справи в момента.
	Успя да ги потисне за миг и подаде телефона на Карл.
	— Достатъчно добре.
	Карл кимна.
	— А сега, ако някой няма нещо против, ще се обадя на мистър Кей. Може би има нещо, което да ни свърши работа. Дори да не е научил нищо, нямам намерение да завързвам нова престрелка, без да съм подходящо въоръжен. Джон, предполагам, че си на същото мнение?
	Рейн кимна.
	— Полковник, имате ли други предложения за подходящо място за среща?
	— Бих казал, че винарната „Лейк Ана“ в Спотсилвания, Вирджиния, е подходяща. По това време на годината всички винарни са безлюдни, особено сутрин.
	Карл набра номера на телефона и отиде до прозореца за по-силен сигнал.
	— Здрасти! — започна след момент. Направи пауза и добави: — Да, всичко е наред. Тук съм с Джон. Лошата вест е, че оборудването, с което ме снабди, в момента се намира на дъното на една река, чието име не мога да произнеса. Добрата новина е, че ми спаси живота и редуцира броя на противниците с двама. — Нова пауза. — Да ще ти разкажа всичко, плюс още няколко други неща, които научих. Но защо просто не се срещнем лично? Така и така сме в твоя район. — Пауза. — О, знам, че сме се забъркали в голяма каша. Не е нужно да работиш за ЦРУ, за да го разбереш. Поради което ще съм ти признателен, ако успееш да ме снабдиш с още няколко от онези неща, които бе любезен да ми пратиш миналия път. Нека ти спестя необходимостта да ми казваш колко ще е трудно. Наистина се нуждая от помощта ти и наистина ще ти се отплатя. Искам да кажа, щом пък не искаш да научиш нещо за мрежата за разпространение на детска порнография, която функционира в Сикрет Сървис, и за операцията по прикриването й, която включва свалянето на пътнически самолет, тогава, добре, няма да те затрудняваме със знанията си. — Нова пауза. — Добре, става. Какво ще кажеш за паркинга на едно място, наречено винарна „Лейк Ана“ в Спотсилвания, Вирджиния? Ще стигнеш лесно, караш право само по шосе 95, а пък ако го организираме по изгрев, дори няма да има трафик. — Пауза. — А, викат ми Внимателния, знаеш го. Благодаря, амиго. Признателен съм ти, без майтап.
	Изключи телефона.
	— Добре, всичко е уредено.
	— Още едно обаждане — намеси се Хортън. — Искам да проверя гласовата си поща. Може Бен да се е обаждал.
	Карл погледна Рейн, не срещна възражение и подаде телефона на Хортън.
	Ливия беше заинтригувана от отношенията им. От една страна, Карл действаше уверено и явно се наслаждаваше да манипулира Рейн. От друга страна, по някои въпроси явно безусловно се подчиняваше на преценката на Рейн. Каквато и да беше връзката им, явно се познаваха отдавна и бяха развили усет кога могат да притиснат повече и кога трябва да отстъпят.
	Зачуди се защо Карл не бе споменал, че Рейн е отчасти азиатец. Не че имаше значение. Но и не го беше очаквала. Зачуди се дали Рейн е израснал в Щатите. Английският му звучеше като на местните. Но в него имаше нещо… не напълно непринудено. Което я накара да се замисли дали не е чужденец като нея.
	— Тревън е изгубен случай — обади се Ларисън.
	— Кой е Тревън? — попита Ливия.
	— Човек, с когото съм работил — обясни Хортън, докато отиваше към прозореца и набираше номера. — Когото обучих и тренирах, точно както и Даниъл. И който, мисля, че иска да се върне при нас.
	Заслуша се за миг, после се усмихна.
	— Обадил ми се е. Точно както ви казах, проклети циници такива!
	Започна да въвежда телефонен номер.
	— Имаш ли нещо против да го поставиш на говорител? — каза Рейн. — Ще е по-ефикасно.
	Ливия си помисли, че Хортън може да възрази, защото беше единственият, на когото Рейн оспори правото му на лично обаждане. Самата тя щеше да възрази.
	Но Хортън се справи със ситуацията с финес.
	— Това е добра идея. И нещо, към което всички трябва да се придържаме за в бъдеще.
	Приключи с набирането на номера. Последва звънене, а след това се чу мъжки глас:
	— Да?
	— Получих ти съобщението, момче — каза Хортън.
	След дълга пауза Тревън попита:
	— Останалите там ли са?
	— Да.
	Нова пауза.
	— След два дни Греъм ще е в Париж. Знае, че сте по следите му. Назначи ме за началник на личната му охрана, защото ви познавам в лице и знам какво можете да предприемете. Това е вашият шанс, ако го искате.
	— Така ли? — обади се Ларисън. — И какво те накара изведнъж да смениш посоката?
	Ливия не се изненада от реакцията му. Който и да беше Тревън, Ларисън вече беше показал антипатията си към него. Явно, че между тях имаше някаква стара вражда, може би професионална ревност, като се имаше предвид, че Хортън беше споменал, че е обучавал и двамата, а може би нещо друго. Освен това от четиримата Ларисън сякаш най-много обичаше да се перчи. В него имаше нещо, което излъчваше опасност, подобно на навита на кълбо змия. Интересно как Карл бе започнал да му вярва.
	— Не искате ли информацията ми? — сопна се Тревън. — Няма проблеми. Оправяйте се с Греъм сами.
	— Струва ми се — намеси се Карл, — че говорителите на телефоните може би са по-малко ефикасни, отколкото ги рекламират.
	— Докс, ти ли си? — попита Тревън.
	— Аз съм. Как си, Тревън?
	— Добре съм. Ако ти или някой от другите имате още въпроси, питайте. Имам си моя работа.
	— Мисля, че Карл искаше да каже „благодаря“ — обади се Хортън, без да откъсва очи от Ларисън.
	— Не — каза Ларисън, — нямах това предвид. Тревън, преди два дни ни каза, че нямаме за какво повече да говорим. И че ако отново видиш някой от нас, ще се лее кръв. Така че те питам: какво те накара да промениш решението си? И, направи ми услуга, не се дръж, сякаш въпросът ми наранява честта ти или някакви други такива глупости. На мое място сам щеше да се държиш така. Или поне щеше, ако имаше малко мозък.
	— Моите причини не ти влизат в работата — отговори Тревън. — Скоро ще имам подробностите. Искате ли да ви ги пратя? Попитайте ме. Не ги ли искате? Няма проблеми.
	Тревън затвори.
	Хортън се обърна към Ларисън.
	— По дяволите, Даниъл…
	— Стига, де, Хорт — прекъсна го Ларисън. — Знаеш, че съм прав.
	— Въпросът беше уместен — додаде Карл. — Но мисля, че може би имаше друг начин, по който да го зададеш.
	— Няма значение как беше зададен — обади се Рейн.
	Всички го погледнаха, защото явно го очакваха да продължи. Ливия отново бе поразена от почтителното им отношение. Хортън беше полковник или поне бивш такъв, и беше обучил Ларисън. Но въпреки това, изглежда, че Рейн ги ръководеше по някакъв ненатрапчив начин. Не беше с чин или положение, така че явно имаше някакво неявно… признаване. Какво ли в него караше полковника и особено човек като Ларисън да го приемат като свой лидер в ситуация като настоящата?
	— Единствено достоверността на информацията е от значение — продължи Рейн. — Ако Тревън не може да я гарантира, тогава, при цялото ми уважение, Хортън, може да бъде както действителна, така и постановка.
	— Бих казал, че е по-вероятно да е постановка — добави Ларисън.
	— Имам идея — обади се Карл. — Полковник, защо утре сам не се свържеш с Тревън. Винаги можем да се усъмним или даже напълно да отхвърлим информацията му. Но само ще ни е от полза, ако имаме повече работни данни, дори и това да ни създаде повече лъжи за разплитане. Аз пък ще се обадя отново на Кей, ще му кажа, че Греъм заминава за Париж, за да проверим дали нещо от това, което Тревън каза, е вярно. Може би Кей, в допълнение на това, което вече е събрал, ще ни даде още нещо, с което да успеем да свържем в едно информацията. Какво ще кажете?
	Ларисън и Хортън погледнаха Рейн. Той кимна.
	— Чудесно — възкликна Карл. — Радвам се, че имаме план. Защото утре рано сутринта имам среща и имам ужасна нужда от няколко часа почивка.
	— Всички ще дойдем на срещата с Кей — додаде Хортън. — Джон е прав. Личните разговори само водят към подозрения.
	Карл погледна Рейн.
	— Е — Рейн сви рамене, — не може да се каже, че Кей никога не ни е правил номера.


>>	28. Ливия

	Ливия и Карл излязоха и тръгнаха към стаята си. Докато вървяха, тя оглеждаше паркинга и гората зад него с ръка на дръжката на глока. Нощта беше тиха. Не се чуваше нищо друго освен щурците в тревата и вятъра в дърветата. Нямаше го даже и шума от магистралата в далечината. Трите коли, които беше забелязала, когато пристигнаха с Карл, бяха все още тук, покрити с блестяща влага.
	Докато бяха заедно с другите, на няколко пъти се почувства много напрегната, но после започна да привиква. Сега, след като се бяха разделили, отново стана нервна — далеч от дома си и не в свои води. Добре поне, че беше Карл.
	Той отключи вратата и понечи да я отвори, но Линия го спря.
	— Остави на мен. — И извади глока.
	Карл погледна пистолета.
	— Е, щом настояваш.
	Отвори широко вратата. Лампата светеше, а вратата на вградения гардероб си беше отворена, както я бяха оставили. Ливия пристъпи вътре, насочила глока нагоре. Докато Карл затвори и заключи, успя да огледа банята. Карл провери под леглата. Всичко беше наред.
	— Е — почна той, като седна на едното легло и започна да развързва обувките си, — какво мислиш за бандата?
	Ливия, все още неспокойна, седна на другото.
	— Сториха ми се малко… раздразнителни.
	— Ха! Трябваше да ги видиш предишния път. Цяло чудо е, че не се избихме.
	— Ти и Рейн ли?
	— Не, Джон не е такъв. Двамата с него още преди години оставихме зад гърба си тези глупости и оттогава работим добре заедно, макар че той обича да контролира всяка дреболия. Но последния път Хортън беше от другата страна на чертата. А пък Ларисън е като нитроглицерин — трябва да работиш с него внимателно. Другия, за когото чу, Тревън, също е труден и има проблеми с лоялността.
	Ливия кимна.
	Докс свали обувките си и размърда пръстите си.
	— Добре ли си? — попита я. — Събра ти се много, даже за доказана стара пушка като тебе.
	— Чувствам се малко… как да кажа. Отнесена. Всичко изглежда сюрреалистично.
	— Разбирам за какво говориш. Но пък, погледнато откъм положителната страна, ето пак сме заедно в хотелска стая и делим опасности и приключения… като в доброто старо време.
	— Даже не си го помисляй — усмихна се Ливия.
	— Късно е. — Карл също се усмихна. — Но ще се опитам да го забравя.
	— Добре.
	— Виж, просто реших да пробвам.
	Ливия не можа да се сдържи и се усмихна отново. Не познаваше друг човек, който можеше да я накара да се усмихне по този начин. Шон може би. Но това беше отдавна.
	— Както и да е — смени темата Карл, докато си събуваше чорапите. — Имаш ли нещо против да поемеш първата смяна? Чувствам се гузен, че те питам, но не съм мигвал от четирийсет и осем часа и всеки момент ще почна да халюцинирам. Не ми трябва повече от час-два, само колкото да се изключа и да презаредя.
	— Нямам нищо против. Може ли само набързо да си взема един душ? Денят беше дълъг.
	— Разбира се. Може би ще направя същото след теб или пък ще заспя на секундата. Шансовете са петдесет на петдесет. Ще ми оставиш ли пистолета, докато си в банята?
	Ливия му подаде глока с дръжката напред, после попита:
	— Сбърках ли, като те нарекох Карл пред останалите? Понеже ме нарече Ливия, реших, че…
	— А, няма значение. Сигурно ще има да ме подиграват. Особено Рейн, защото такава възможност не му се удава често. Затова, когато може, мили боже, просто е безпощаден. При всички случаи не е нещо свързано със сигурността. Докс е просто прякор, оперативен псевдоним, ако щеш, а пък Карл вече не ме нарича никой друг освен близките ми. Тоест близките ми и ти.
	— Харесва ми да те наричам така — каза Ливия. Премълча, че й харесваше също и че на никой друг не му бе позволено да го прави.
	— И на мен ми харесва. А пък аз харесвам да ти казвам Лаби. Но реших, че ще предпочетеш да те наричам Ливия пред останалите.
	— Така е. Само ти можеш да ми казваш Лаби. Става ли?
	Карл кимна.
	— Хайде, отивай да си вземеш душ, преди да съм почнал да казвам неща, за които ще съжаляваш.
	Ливия го погледна и изпита нещо много странно. Искаше й се да го докосне. Просто по ръката или по лицето. Някъде.
	Но усещането беше толкова непривично, че я смути. Тя кимна и отиде в банята.
	Под душа се опита да свърже заедно всичко, което се случваше, всичко, което чувстваше. Но бързо се предаде. Имаше прекалено много нови неща. От работата по някои случаи знаеше, че понякога се налага да направиш крачка назад за известно време и да изчакаш. А след това да се върнеш и да подходиш по нов начин.
	По-рано беше проверила времето в Сиатъл. Градът беше насред неочакван период от сухи дни. Но това нямаше да продължи вечно. Трябваше възможно най-бързо да приключи със сегашната история. И не само за да се върне и да се съсредоточи върху изнасилвача от парка. Трябваше също така да открие как да започне отново да работи по „Детска игра“.
	Нещата можеха да са и по-зле. В крайна сметка само преди ден беше на практика сама. Сега беше заедно с Карл и останалите. Всички имаха достъп до източници, за които едно ченге дори не можеше да мечтае. Само допреди ден имаше само бегла представа кой стои зад атаката в училището по самоотбрана. Сега знаеха за участието на ОГЕ в нападението.
	Що се отнася до Карл, единственото, за което беше сигурна, бе, че я кара да се чувства в безопасност. Но, от друга страна, сред всичките страшни неща, които й се бяха случили напоследък, това чувство предизвикваше най-силно безпокойство.


>>	29. Рейн

	Според плана се срещнахме с Канезаки на паркинга при винарната „Лейк Ана“. Докс го беше предупредил, че няма да сме само тримата. И въпреки че Канезаки наистина бе объркан от малката промяна в плановете, явно възможността да разшири неофициалната си тайна мрежа за разузнаване и действие беше прекалено добра, за да я изпусне.
	Когато се появихме — Ларисън, Хортън и аз в колата, която бяхме наели заедно с Ларисън от „Дълес“, а Ливия и Докс — в буса, Канезаки стоеше до една сива тойота „Камри“. Отдавна бях приел, че Канезаки не представлява заплаха за мен, затова можах да му се възхитя за усвоеното правило: човекът, който пристигне най-рано на срещата, е също така този, който най-вероятно ще си тръгне жив.
	Застанахме пред една сграда, която приличаше на преустроен обор. Утринният въздух беше достатъчно студен, за да накара дъха ни да се вижда, но небето на изток вече синееше, а дневната светлина започваше да наднича над върховете на дърветата зад сградата. Навсякъде край нас се простираха зелени поля, гори и птичи песни, а ветрецът миришеше на пръст и окосена трева. Беше типична сутрин във Вирджиния. Помислих си, че започвам да разбирам привързаността на Хортън към този район.
	Приближихме се към Канезаки с шумни стъпки по чакъла в ранното безмълвие на деня.
	— Том от плът и кръв, и по-красив от всякога — поздрави го Докс.
	Канезаки протегна ръка и Докс я стисна, като същевременно го придърпа за обичайната мечешка прегръдка.
	Когато Докс го пусна, аз също му стиснах ръката и подметнах:
	— Чух, че сега ти ръководиш парада.
	Канезаки се усмихна, от което заприлича повече на новобранеца в Агенцията, с когото се бях запознал преди години, отколкото на изпечения и покрит с кръв оперативен служител, в който се бе превърнал.
	— Не точно. Сега съм началник-отдел.
	— Татсу щеше да се гордее с теб — казах.
	Татсу ми беше приятел, забележително ченге от японската Кейсатсучо, Националната полицейска агенция. Преди да умре от рак, се беше привързал силно към Канезаки и се отнасяше с него донякъде като със свой син. И тази привързаност, бях сигурен, беше взаимна.
	— Благодаря — отвърна Канезаки. — Татсу ми липсва.
	Ливия, която очевидно беше предпазлива предишната вечер в хотелската стая, се показа изненадващо топла към Канезаки.
	— Имам чувството, че трябва да те наричам Кей — започна тя, като му стисна ръката.
	— И по-лошо са ме наричали — усмихна се Канезаки.
	— Благодаря за цялата помощ. В момента, разбира се. Но също и за преди.
	Зачудих се дали й е ясно, че помощта му не е безплатна услуга. И че в един момент Канезаки сто на сто ще поиска нещо в замяна.
	Отношението му към Ларисън също беше топло. Двамата бяха започнали да изпитват уважение един към друг, докато с Ларисън бяхме част от отряда, за който подкрепата на Канезаки беше от критично значение.
	С Хортън беше по-сдържан. Хортън навярно беше разбрал, че по времето на, както ги наричаше, „скорошните неприятни събития“, Канезаки беше поддържал Докс, Ларисън и мен. А пък Канезаки знаеше, че политическите геройства на Хортън от едно време са, меко казани, опетнени.
	След като приключихме с поздравленията, Канезаки подаде на Докс една чанта за фитнес и подхвърли:
	— Надявам се, че не е като в училище, където биха очаквали от мен да донеса достатъчно за всички.
	Докс взе чантата и отвори ципа.
	— Не, някои от децата си имат своя дъвка за балончета. Само аз и Джон сме неподготвени. — Погледна вътре и се усмихна. — Благодаря, Дядо Коледа, толкова е хубаво, когато Коледата дойде предварително.
	Извади един колан с кобур и ми го подхвърли. Сложих си го на кръста и го мушнах под ризата, после попитах Канезаки:
	— Научи ли нещо за Греъм?
	— Подсказката за Париж беше от голяма полза. И изглежда, че е истинска.
	Докс ми подаде един „Уилсън Комбат“ четирийсет и пети калибър. Проверих дали е зареден и го мушнах в кобура.
	— Колко истинска?
	— Греъм е купил самолетни билети преди повече от месец — обясни Канезаки. — Първа класа, отиване и връщане, от „Дълес“ до „Дьо Гол“. Така че, ако присъствието му в Париж е само постановка, явно е задвижил нещата още преди да се е свързал с теб. Което ми се струва малко вероятно.
	Хортън хвърли поглед към Ларисън.
	— Какво ти казах?
	— Това нищо не потвърждава — възразих, като гледах Хортън. — Греъм не е чак толкова глупав, че да ни подхвърли нещо, което лесно да разберем, че е скалъпено вчера. По-скоро би вплел фалшивата информация в съществуващ гоблен. Както би направил и ти.
	— Както всъщност направи! — Ларисън се втренчи в Хортън.
	— Хей — бързо се намеси Докс, — нали помните, че трябва да се съсредоточим върху бъдещето?
	Не откъсвах поглед от Хортън.
	— Трябва да сме безстрастни. Всички имаме своята мотивация да вярваме или да не се доверяваме. Но трябва да оставим тези глупости настрана и да се опитаме да анализираме данните. Става ли?
	— Просто казвам — поясни Хортън, — че ми изглежда достоверно. Но си прав, информацията не е задължително вярна.
	Обърнах се към Канезаки.
	— Защо точно Париж?
	— Греъм развива бизнес в цяла Европа. А също и в Близкия изток. Напоследък дори в Пекин и Москва. Но Париж е неговото място. Няколко пъти в годината ходи в Париж. Може да се каже, че харесва Париж.
	Явно искаше да захапя примамката, така че подхвърлих:
	— Какво му е по-специалното на Париж?
	— Доколкото можах да разбера, има няколко неща. Както споменах, едно от тях е бизнесът. Освен това има струваща почти милион колекция от бургундски вина и изглежда, че винаги, когато е в страната, отделя по няколко дни, за да добави нови. Явно харесва хотел „Риц“, защото всеки път отсяда там.
	— С неговите пари — вмъкна Докс — и при толкова много време в страната, защо просто не си купи някое шикарно pied-à-terre*?
	[* Жилище (фр.). — Б.пр.]
	— Ами питай го — отвърна Канезаки. — Но моето предположение е, че предпочита удобството и престижа. Хотелът му пази нещата и когато пристига, стаята му е винаги готова, дрехите му са изпрани и изгладени, хладилникът е пълен с любимите му местни сирена, а освен това са му приготвили и селекция от бургундските му вина. Винаги се настанява в един от престижните апартаменти, обикновено в „Монсар“ на последния етаж, който предлага „вълшебен изглед към парижките покриви“ срещу седем хиляди евро на нощ.
	— Интересно — изхъмка Докс. — Ако има изглед към парижките покриви, предполагам, че и парижките покриви имат изглед към него?
	— Откъде си разбрал всичко това? — попитах.
	— За бога, не го питай — възкликна Докс. — За него е просто възможност да се изфука с източниците и с методите си за събиране на информация.
	Канезаки се усмихна.
	— Е, в случая не става дума за нещо повече от онова, за което вече всички знаят от разкритията на Сноудън, а също е подробно обсъдено в по-добре написаните шпионски романи. По-точно става дума за покупки с кредитна карта и данните от придвижването на мобилни телефони. Такива неща. Но ако искате да научите за компютърните програми, които ни дават достъп до всичко, което даден човек купува, когато не плаща в брой, и за всички места, където същият човек ходи, и за всичко, което въпросният човек търси из интернет, за неговите познати и за действията му в социалните мрежи…
	Замълча, явно за да добави драматизъм. По някаква причина Ливия го гледаше напрегнато. Може би не знаеше за тези програми или нямаше представа колко широко са разпространени. Зачудих се дали просто не е ужасена от първия си поглед към онова, което повече обикновено граждани предпочитат да се преструват, че не съществува.
	— … тогава просто ще кажа, че тези програми са или строго секретни — продължи Кей, — или че просто не съществуват.
	— Аз какво ви казах? — обади се Докс.
	— Не протестирай — спря го Канезаки. — Още не съм стигнал до най-интересното.
	Докс се усмихна.
	— Обичам, когато има най-интересно.
	— Греъм си има любовница. Доминик Деньов. Четирийсет и една годишна, бивша манекенка. Води я със себе си по деловите срещи.
	— Защо пък на деловите срещи? — попита Ларисън.
	Канезаки сви рамене.
	— Някои мъже обичат да правят бизнес в присъствието на красиви жени. В Япония е много разпространено. В миналото са били домовете на гейшите, в наши дни ги наричат домакините на клуба. Джон може да ти разкаже всичко за тях. А някои от клиентите, с които Греъм пие вино и вечеря, са от Близкия изток, където изтънчените блондинки са особено желани.
	— Интересно — каза Хортън. — Преди няколко години бях на заседание с Греъм в Лондон. И после на още едно в Брюксел. И в двата случая с него имаше една зашеметяваща блондинка.
	Докс ме погледна и подхвърли:
	— Явно си пада по блондинките.
	Пренебрегнах забележката му.
	— Така изглежда — съгласи се Канезаки.
	Докс продължи да ме гледа. Продължих да го игнорирам.
	— Както и да е — поде Канезаки. — Визитата на Греъм в Париж е истинска. Но не бих могъл да кажа дали данните за посещението му там са всъщност изтичане на информация, или ви го е подхвърлил като част от постановка.
	— Може би няма значение — обади се Ларисън. — Слагаме Докс на един от онези покриви с подходящото оборудване и проблемът е решен.
	— Само част от проблема. — Поклатих глава. — Съмнявам, че Греъм е нещо повече от наемник.
	Ларисън погледна Хортън.
	— Бих предпочел да не влизам в бой с наемници, които разполагат с тежковъоръжени хеликоптери.
	— Ще го мислим, когато се стигне дотам — казах аз. — Първо разузнаваме, после действаме. Том, има ли още някаква полезна информация?
	— Може би. Харесва му бар „Хемингуей“ в хотела. Питието му е мръсно водка-мартини*. И използва банкетната зала на ресторанта за развлечения.
	[* Мартини с марината от маслини. — Б.пр.]
	— Можеш ли да намериш графика му? — попита Хортън.
	— Работя по въпроса — отвърна Канезаки. — Но едно нещо е да се съпоставят трансакции от кредитни карти и местоположенията на мобилния телефон… неща, които вече са се случили, които са били записани. За нещата, които тепърва ще се случват, трябва да вляза в други мрежи. Превръща се повече в съдействие с други агенции, което се постига по-трудно, без да се оставят следи.
	— Е, както сам отбеляза — вметна Хортън, — в най-лошия случай като следа можем да ползваме Доминик Деньов. Ако приемем, че е просто гражданско лице, където и да е Греъм, в един момент тя ще ни отведе право при него.
	— Страхотна работа, Том — каза Докс. — Всички сме ти признателни. И, не, няма нужда да питаш. Ще те уведомим веднага щом разберем каква е цялата тази история. А след време, когато поискаш да отстраним без твоя намеса някой лош човек, знаеш, че винаги можеш да ни се обадиш.
	Канезаки кимна, вероятно доволен, че вече не му се налага да се пазари с нас по тези въпроси.
	— Трябва да сте внимателни. Греъм има множество влиятелни приятели във и извън правителство. Не приемайте, че по един или друг начин няма достъп до програмите, които използвах, за да събера сведенията за него. Като стана дума за програмите, трябва да тръгвам. Телефонът ми е изключен, откакто излязох сутринта. Искам да го включа, преди да са започнали да се чудят къде съм.
	Изчакахме го да си тръгне, после потеглихме с двете коли. По пътя спряхме за кафе и закуска, а след това продължихме към щатския резерват. Човекът на Ливия, Литъл, скоро щеше да пристигне и исках да си оставим достатъчно време, за да можем двамата с Ларисън да заемем позиции, в случай че не е сам.


>>	30. Ларисън

	Ларисън и Рейн се бяха проснали по очи върху нападалите листа на един склон в щатския парк „Лейк Ана“, от който се виждаше допълнителният паркинг. Ларисън беше доволен, че отново работи с Рейн. Вярваше в искреността на намеренията на Рейн, а също така и в способностите му, което не би могъл да каже за никой друг сред познатите си. Докс, може би, се доближаваше. С неохота признаваше, че грамадният снайперист бе започнал да му допада, но все пак Докс винаги щеше да си остане прекалено нетактичен и поривист, за да може Ларисън някога истински да го хареса. Тихата увереност на Рейн и добросъвестното му планиране повече допадаха на Ларисън. А освен това бе забелязал, че подобно на него Рейн се чувства като външно лице, откъснат и отчужден от света, но все още търсещ някаква връзка. Е, беше осъществил такава с него, което Ларисън никога нямаше да забрави.
	Останалите трима бяха на един километър нагоре по пътеката и чакаха познатия на Ливия, агента от Отдела за разследвания към Департамента за вътрешна сигурност на име Б. Д. Литъл. Ливия го бе описала като чернокож, четирийсетгодишен, метър и деветдесет и към сто килограма, с телосложение на бивш играч по американски футбол, вероятно с костюм и тъмни очила и с вид на федерален агент от службите за сигурност, какъвто и беше. Въпросът бе дали някой ще е с него или, по притеснително, след него.
	Макар да бяха казали на Литъл, че ще се срещнат с него при винарната, Рейн искаше да заемат позициите си в парка отрано. Ларисън беше напълно съгласен. Винаги е хубаво да усетиш ритъма на едно място. Така несъответствията се усещат по-лесно.
	Бяха лежали мълчаливо двайсетина минути, когато Рейн попита:
	— Как вървят… нещата между теб и Нико?
	Ларисън се напрегна. Знаеше, че Рейн и останалите са запознати с този факт, макар да предпочиташе да се преструват, че не са. Но… при всички други условия това щеше да е напълно нормален въпрос, нали? Може би дори щеше да е грубо да не го попита. Може би Рейн правеше точно това. Просто се държеше… нормално.
	Въпреки това не беше сигурен как да отговори. След дълга пауза отвърна:
	— Добре.
	Отново замълчаха, вгледани в паркинга. Отмина минута. Рейн добави:
	— Късметлия си.
	За човек като Рейн това бяха много думи. И то по една неудобна тема. Ларисън се опита да реши загадката. Не успя. Накрая попита:
	— Нямаш ли си… някого?
	— Вече не.
	— Какво се случи?
	— Дълга история.
	Ларисън си погледна часовника.
	— Имаме петнайсет минути.
	Рейн въздъхна.
	— Скарахме се за глупости. Но това не беше причината. Беше просто повод. Тя беше свързана с миналия си живот и не искаше да скъса с него.
	Ларисън се опита да намери подходящ отговор. Преди да успее да измисли нещо, Рейн добави:
	— Как успяваш да го постигнеш с Нико? С човек, който не е военен?
	Ларисън се замисли.
	— Постигам го именно заради това. Този шибан живот… Нико е толкова невинен, че ме кара сам да се чувствам такъв отново.
	Господи, наистина ли бе казал това? Не го беше обмислял, просто му излезе от устата. Но беше прекалено късно да си върне думите.
	— Иска ми се да мога да се почувствам така — въздъхна Рейн. — Но не мога. Не и с нея.
	Ларисън се засмя тихо.
	— Не съм казвал, че усещането продължава дълго. Двамата с теб никога няма да се чувстваме невинни. Не и истински. Трябва да се примириш с това, че те кара да се чувстваш добре. И ти я караш да се чувства по същия начин.
	Отново замълчаха. След минута Рейн каза:
	— Вероятно вече е прекалено късно.
	— Защо просто не се видиш с нея? Къде е тя?
	Рейн го погледна някак тъжно.
	— В Париж.
	На Ларисън му отне само секунда да свърже фактите.
	— Чакай малко, затова ли Докс те гледаше така, когато Канезаки и Хорт говореха за блондинки?
	Рейн кимна.
	— Спомена, че си пада по светския живот. Може ли да ни помогне?
	— Аз… мамка му, не ми се говори за това.
	Ларисън се разсмя.
	— Виж сега, никой никога няма да ме сбърка с доктор Рут*, но, по дяволите, сигурен съм, че искаш да говориш още по въпроса, след като сме започнали.
	[* Рут Уестхаймър, американски сексопатолог, известна с множество предавания по радиото и телевизията. — Б.пр.]
	— Е, да, но не искам да…
	Рейн млъкна и посочи с пръст паркинга.
	В него влизаше черна кола. Спря. От нея слезе човек, който точно отговаряше на описанието на Ливия.
	— Литъл — заключи Ларисън.
	Рейн кимна.
	— Добре. Ще обсъдим другия въпрос после.
	— Всъщност не е нужно.
	— От теб зависи. Едва ли съм най-подходящият човек да давам съвети на нещастно влюбените. И знам, че се опасяваш, че Докс ще те спука от подигравки. Но искаш ли да знаеш мнението ми по въпроса? Поговори с някого. Ако вземеш погрешното решение, ще имаш много неща, за които да съжаляваш.
	Замълчаха, докато гледаха как Литъл чете табелата в началото на пътеката, а след това се скрива сред дърветата.
	Рейн погледна Ларисън.
	— Мисля, че си по-добър в даването на съвети, отколкото сам го осъзнаваш.
	Ларисън се разсмя.
	— Засега няма да напускам постоянната си работа. За всеки случай.
	Минута по-късно в паркинга влезе още една черна кола, спря в отсрещния край на колата на Литъл и от нея слязоха двама едри мъже със сиви костюми. Без вратовръзки. Тръгнаха бързо към пътеката.
	Рейн се усмихна.
	— Един от любимите ми издайнически признаци.
	Ларисън кимна.
	— Облекло модел „нещо по средата“.
	— Именно. Тези двамата следят Литъл. Но не знаят къде могат да попаднат. Може да е бизнесцентър. Може да е официална вечеря. Може да е мол. Затова са се облекли така, че да са в долния край на официалното облекло за някои места и в горния на всекидневното за други.
	— Но не и подготвени за разходка в гората.
	Рейн го погледна.
	— Значи смяташ, че следят Литъл, а не работят с него?
	— Да.
	— Защо?
	Ларисън се замисли над отговора си. Трудно беше да го формулира с думи, но знаеше, че и Рейн вижда същото.
	— Литъл явно не знае за тях. Личеше си по начина, по който вървеше. Държеше се като ченге, а не като оперативен агент. Не мислеше кой би могъл да бъде зад него, някой от противниците или някой от неговите хора. А и ако бяха с него, нямаше да го следват толкова отблизо. Щеше да им каже къде отива и щяха да изчакат повече, преди да се приближат. Тези двамата… изгубиха визуален контакт за кратко и това не им се понрави. Затова се движеха малко припряно.
	— Съгласен. — Рейн кимна.
	Ларисън разбра какво включва думата „съгласен“. Не бе нужно да се казва нищо повече.
	След няколко минути Литъл се показа иззад един завой на пътеката и отмина позицията им. Ларисън не можеше да си представи, че би тръгнал по нечии инструкции да следва обозначена пътека в гората. Освен ако не бе решил да се самоубие и да сложи край на всичко. Напомни си, че Литъл е просто човек от службите за сигурност. Ливия беше казала, че е добър следовател. Но дори не беше улично ченге.
	Веднага щом Литъл отмина, двамата заеха позиции зад дърветата от двете страни на пътеката.
	Двамата мъже, които следваха Литъл, се показаха иззад завоя. Не държаха пистолети.
	Добре!
	Ларисън и Рейн излязоха едновременно от прикритията си с оръжие в ръка.
	— Стой! Никакви движения — каза Ларисън — или ще ви очистим на място.
	Двамата замръзнаха с широко отворени очи. Ръцете им бяха леко настрани и трепереха от противоречивите сигнали, които пронизваха мозъците им — „стой!“ или „вади пистолета“.
	— Спокойно — намеси се Рейн. — Искаме само да ви зададем няколко въпроса. Отговорете и можете да си ходите. Всичко останало означава куршум в главата. Разбрано?
	— Какво искате, по дяволите? — започна единият, като може би си мислеше, че ще успее да се измъкне с блъфиране. Но езикът на телата им говореше съвсем друго. Бяха изплашени и ядосани, но определено не се държаха като цивилни, изправени пред въоръжени мъже, които им задават въпроси под заплахата да бъдат застреляни.
	— Това беше последният ти въпрос — каза Рейн. — Останалите ще задаваме ние? Ясен ли съм?
	Мъжете кимнаха. Ларисън беше деветдесет процента сигурен, че Рейн просто им подава сламка, за която да се хванат. Не можеха да очакват от тях да им сътрудничат, ако знаеха, че при всички случаи ще ги убият. Но дори Ларисън да грешеше, нямаше никакво значение. Една от причините да оцелее толкова дълго бе, че винаги настояваше да убие всеки, който би посмял да тръгне след него. Тревън беше единственото изключение. И Ларисън беше доста сигурен, че е изключението, което потвърждава правилото.
	— Изпълнявайте командите ми — продължи Рейн. — Ръцете над главите! По-високо! Разперете пръсти! Добре. Сега се обърнете с гръб към мен! Добре. А сега дръжте ръцете си горе и бавно, и имам предвид адски бавно, коленичете! Добре. Сега протегнете ръце напред и легнете по корем! Ако ръцете ви се доближат даже малко до телата ви, няма да получите предупреждение, а куршум в тила. Ясен ли съм?
	Мъжете кимнаха и внимателно се отпуснаха по очи. Ларисън се зачуди дали Рейн е сериозен, като казва, че иска да говори с тях, или просто иска да даде на Литъл достатъчно време да се отдалечи по пътеката, за да не чуе изстрелите. Трудно можеше да прочете мислите на Рейн. Беше го виждал да разговаря с мъже и в следващата секунда да ги убива, без междувременно в изражението му да има някаква забележима промяна.
	— Добре — продължи Рейн. — А сега смъкнете ръцете си покрай тялото! Дланите обърнати нагоре и повдигнати от земята. А сега разтворете широко крака! С пръстите насочени навън. Сега обърнете глави надясно! Лявата буза до земята. Добре. А сега бавно… ба-а-а-вно поставете лявата си ръка на кръста с дланта нагоре!
	Мъжете се подчиниха. Рейн се приближи към този отляво. Постави левия си крак на земята от лявата страна на главата му, после сложи дясното си коляно под китката на мъжа и я избута нагоре по гърба му в нещо като захват. Мъжът извика от болка. С другата си ръка Рейн притисна силно главата му към земята, като по този начин го обездвижи. Ларисън, който беше привикнал повече да убива хора, отколкото да ги задържа, пристъпи пред тях, за да има безпрепятствен достъп, ако му се наложи да ги застреля в главите.
	Рейн притисна дулото на пистолета си в тила на мъжа.
	— Защо следвате този човек?
	Нито един от двамата не отговори.
	Рейн погледна Ларисън и кимна.
	— Ще поиграем на една любима моя игра — каза Ларисън. — Нарича се „този, който не отговаря, умира пръв“.
	Рейн погледна пистолета на Ларисън и поклати глава, после обърна очи към обувката му и кимна. Ларисън кимна в отговор.
	— Защо следвате този човек? — повтори въпроса си Рейн.
	Нито един от двамата не отговори.
	Ларисън пристъпи напред, вдигна крак и стовари петата си върху врата на мъжа, сякаш чупи клон. Ръцете на мъжа подскочиха нагоре. Хрущялите и прешлените се натрошиха. Тялото на мъжа се разтресе в спазъм и Ларисън стовари крака си още веднъж за по-сигурно. И отново. След третия удар пръстите на мъжа още трепереха, но иначе беше неподвижен.
	— А! — възкликна Ларисън. — Едно на едно дотук. Явно ще трябва да играем отново.
	Мъжът, когото Рейн беше притиснал, задиша по-тежко.
	— Мамка му! Мамицата му!
	— Спокойно — обади се Ларисън. — Сега само ти си в играта. Имаш по-голям шанс да спечелиш.
	— Не знам защо го следвахме — бързо каза мъжът. — Така ни наредиха.
	Рейн хвърли на Ларисън поглед, в който се четеше: „Изчакай, имаме напредък!“.
	— Кой ви нареди?
	— ОГЕ.
	— За ОГЕ знаем — каза Рейн. — Какво иска Греъм от този човек?
	— Казах ви, не знам. От нас се искаше само да го следваме. Да видим с кого има среща. Господи, кои сте вие? Защо правите така? Тук има някаква грешка. Ние просто го следвахме, и толкова.
	— Как го следяхте? — попита Рейн, като пренебрегна факта, че мъжът току-що бе нарушил правилото му „Само ние задаваме въпросите“. Не че имаше значение.
	— Някой в управлението е свързан с мобилния му телефон — отговори мъжът. — Даваха ни постъпкови инструкции.
	— Кой от управлението?
	— Не познавам всички в управлението. Фирмата е голяма. Има си хора, които само това правят. Или пък знаят кой може да свърши такава работа. Или както там става. И прехвърлят данните на нас. Вижте, наистина се опитвам да ви сътруднича. Наистина мисля, че това е грешка.
	Рейн погледна Ларисън с въпросително повдигнати вежди. Ларисън поклати глава — нищо повече не можеше да се научи.
	Без нито дума повече Рейн вдигна оръжието си и стовари дръжката му върху шията на мъжа, точно върху сънната артерия. Тялото на мъжа омекна. Рейн сложи ръката си с пистолета върху дясното рамо на мъжа и го притисна към земята, после промуши другата си ръка под брадичката му и дръпна рязко по диагонал, сякаш се мъчеше да запали моторна косачка за трева. Вратът на мъжа се строши с пукот. Рейн се изправи и отстъпи назад с готов за стрелба пистолет, но нямаше нужда, защото мъжът вече беше мъртъв.
	Претърсиха телата и взеха мобилните телефони, портфейлите и два пистолета „ЗИГ Зауер Р229“ с резервни пълнители. Рейн не прояви интерес към оръжията, защото беше доволен от доставеното от Канезаки, но Ларисън винаги беше готов да подобри разположените си на различни места тайници и затова взе и двата. Издърпаха телата настрана от пътеката и ги затрупаха с листа. Скоро щяха да ги открият, но за тях „скоро“ беше достатъчно време.


>>	31. Рейн

	След час петимата заедно с Литъл седяхме във взетия под наем бус зад един супермаркет в покрайнините на Спотсилвания. В парка Ларисън се беше обадил на Докс по сателитния телефон и му беше казал какво се бе случило. Литъл трябваше веднага да изхвърли мобилния си телефон. И трябваше веднага да се върнат в паркинга и да се разкарат веднага.
	Трябва да се признае, че Литъл запази хладнокръвие, когато му се противопоставихме. Настоя, че не е знаел, че има опашка. Повярвах му. Сами бяхме видели поведението му, докато вървеше по пътеката, а после — това на преследвачите му. Но при условие че ОГЕ бяха знаели, че Литъл идва да се срещне с нас, навярно бяха изпратили много повече от онези двамата, които даже не бяха извадили оръжията си, когато ги прихванахме с Ларисън.
	— Къде са сега? — поиска да разбере Литъл.
	— Вече не представляват заплаха — отвърна Ларисън.
	Казано от човек като Ларисън, това общо взето можеше да значи само едно.
	— Мили боже, убили сте ги? — възкликна Литъл.
	— Вече не представляват заплаха — казах аз. — Което е добре, защото през последните няколко дни Ливия беше нападната от четирима души, останалите от нас от двама плюс един тежковъоръжен вертолет и току-що още двама вървяха след теб. Мислиш ли, че са те следвали само за да се уверят, че ще бъдеш в безопасност в гората? Досега да си забелязал у тях някакво уважение към силите на реда?
	Литъл не отговори.
	— Така че просто кажи „благодаря“ — добави Ларисън — и бъди признателен, защото ти повярвахме, когато ни каза, че не си знаел, че те следват.
	— Достатъчно — намеси се Ливия. — Литъл, трябва да обмислим заедно защо са те следвали. Дали не е защото разговаряхме по телефона и така са направили връзката с мен?
	Литъл замълча за миг, стиснал зъби. Виждах, че се опитва да запази самообладание. Какъвто и да беше опитът му, явно не включваше вземането на решения, каквито на мен и Ларисън ни се бе наложило да вземем в парка, и привеждането им в действие. Това беше човек, който се считаше за уверен плувен в откритите бурни тъмни води и едва сега научаваше какви създания се крият в дълбините.
	Най-накрая си пое дъх и каза:
	— Това е възможност. Но съм доста сигурен, че е нещо друго. Мисля, че проблемът идва от Бюрото. Но не знам защо.
	Ливия с ръка го подкани да продължи да говори.
	— Ето как подходих към проблема — обясни Литъл. — След първия ни разговор се запитах: „Как е възможно в Сикрет Сървис да се появят шестима педофили? В Сикрет Сървис?“. И не просто някакви обикновени педофили, ами от най-лошия тип, от специалистите по хърткор. Искам да кажа, че това е голяма бройка за една относително малка организация.
	Никой не каза нищо, така че той продължи:
	— И тогава си помислих: нека приемем, че са много. Малко вероятно, но да предположим, че не е невъзможно, защото статистическото разпределение не е равномерно. Ако хвърлиш една монета хиляда пъти, няма да получиш ези, тура, ези, тура и така нататък до края. Ще има малко вероятни участъци, например пет пъти подред ези, дори може би десет. Така че, добре, нека приемем, че в Сикрет Сървис има шест активни педофила. — Отново замълча и като видя, че няма въпроси, продължи: — Добре, ако е така, тогава навярно е имало предварителни признаци за съществуващия проблем. В някакъв момент трябва да са хванали някого, че гледа детска порнография на служебния си компютър, или пък го е разпознала жертва, или е станала известна информация за минало престъпление. Нещо. Нещичко. А не просто едно празно платно с шестима хомосексуални педофили от едната страна и зловещата им активност от другата. Не! Това граничи с невъзможното. И така, когато федерален служител извърши сериозно престъпление, стандартната оперативна процедура е случаят да се докладва на Департамента по правосъдието. Така че си отбелязах да мина оттам и да проверя. Поприказвах с един познат в техния архив, като се постарах да задам достатъчно въпроси, които да прикрият истинския ми интерес. И когато споменах: „А, между другото… през последните пет години постъпвали ли са доклади за обвинения в разпространение на детска порнография в Сикрет Сървис?“. Знаете ли какво ми каза?
	Всички мълчаха.
	— „Много интересно — каза той, — ти си вторият, който задава същия въпрос. Да не би нещо да е станало?“ Попитах го кой е бил първият, в който момент познатият ми стана нервен, може би защото реши, че вече ми е казал прекалено много. Каза, че не е упълномощен да дава повече информация и че, така или иначе, въпросните документи вече са засекретени. Което означава, че за да получа достъп до тях, ще трябва да мина през ада на процедурата за информация между агенциите и дори може да ми поискат съдебно решение. А след всичкото това може даже да узная, че документите са били случайно изгубени или унищожени.
	— Разбра ли се кой е разпитал преди теб? — попита Ливия. — И какво е научил?
	Литъл я погледна.
	— Чувала ли си за Джей Джей Арингтън?
	— Да — отвърна Ливия. — Шефът на ОКР. Моят началник поддържаше връзка с него, защото агент Смит беше шеф на ТПСД и му беше пряко подчинена.
	— ОКР? ТПСД? — зачуди се Докс.
	— Отделът за криминални разследвания към ФБР — каза Ливия. — И програмата за борба с Тежки престъпления срещу деца, която е част от ОКР. — Обърна се към Литъл. — Та какво казваше за Арингтън?
	— Вече смятах Арингтън за заинтересувано лице, защото е прекият началник на агент Смит и в крайна сметка е бил начело на обединените сили за разследването на „Детска игра“. И когато архиварят от Правосъдието ми каза, че някой друг е разпитвал дали има агенти на Сикрет Сървис, които са били разследвани и може би привличани към отговорност за детска порнография, се досетих, че е някой от Департамента по правосъдието, защото, който и да е бил той, е имал достъп и след това е засекретил досиетата. Не е нужно да е бил точно Арингтън, но той определено е подходяща кандидатура. И след като ме осведоми за ОГЕ се зачудих дали не е възможно Арингтън и Оливър Греъм да са свързани по някакъв начин.
	Направи пауза, за да добави драматизъм, и при все че ми се искаше да чуя остатъка от разказа му, също така и не можех да го виня за прекъсването. Беше умен и старателен и явно бе забелязал неща, които ни бяха убягнали.
	Ларисън беше по-нетърпелив.
	— Казвай де! Какво успя да изкопаеш?
	— Че двамата се познават отдавна — каза Литъл. — Служили са заедно в една част, екип 8 на „тюлените“. Заедно са преминали обучението си в Коронадо и са участвали в операция „Поддръжка на демокрацията“ в Хаити и операция „Благородна наковалня“ в Косово.
	Докс се разсмя.
	— Бога ми, защо някой не ме наеме да измислям имена за американските военни операции? Ще се справя много по-добре от тях. Операция „Моят е по-голям“. Операция „Изобщо не си го помисляй“. Операция…
	— Каква е ползата за Арингтън? — обадих се преди Докс да е набрал достатъчно скорост. — Искам да кажа, ясно ми е, че „Детска игра“ е скандал за Сикрет Сървис и че Департаментът за вътрешна сигурност и по-специално самите Сикрет Сървис ще искат да го прикрият. Но какво общо има това с Бюрото? И с Арингтън?
	— Не знам отговора на този въпрос — отговори Литъл. — Арингтън е част от Департамента по правосъдието, така че е имал достъп до тези досиета и следователно знае кой от Сикрет Сървис е бил препратен към Правосъдието по подозрения в участие в разпространението на детска порнография. Но, както казах, тези документи вече са засекретени. И бих се обзаложил, че вече не съществуват.
	— Нека те попитам нещо — обади се Ларисън, като се наведе към Литъл. — Изложил си си задника на опасност заради тази история. Могат да те обвинят, а може и да ти се случи нещо по-лошо. Каква ти е ползата от това?
	Повечето хора биха се смачкали под усещането за опасност, което излъчваше Ларисън. Но Литъл само присви очи и на свой ред се наведе към него и му изръмжа:
	— Не ти влиза в шибаната работа!
	— Млъкни! — каза Ливия на Ларисън със заповеден тон, който навярно беше усвоила, докато бе работила като патрулиращо ченге. — Знам какви са подбудите му и му вярвам. Ако имаш проблем с това, значи имаш проблем с мен.
	Последва дълго напрегнато мълчание. Очаквах Докс да каже нещо смешно, за да го разсее, но той също мълчеше. Остана загледан в Ларисън и в изражението му не се четеше нищо добро. Момичето му беше в затруднение и той беше готов да върви след нея, където и да го отведеше това.
	Ларисън се отпусна, кимна и каза просто:
	— Окей.
	Изненадващо, но не изглеждаше подразнен от факта, че му се е наложило да отстъпи. Изглеждаше… спокоен. Доволен. Зачудих се дали всъщност, съзнателно или подсъзнателно, не беше търсил нещо по-несъществено от информация, а по-скоро се опитваше да прецени Литъл… а може би и Ливия. Познавах подобни хора, повечето луди глави от едно време. Бяха в състояние да уважават само хората, които не ги е страх от тях. Осъзнах, че Ларисън е точно такъв. Изненадах се, че досега не го бях забелязал. Предполагам, че обяснението беше очевидно, защото аз бях един от тях.
	— Както и да е — каза Ливия. — Моят лейтенант ми каза, че сиатълската полиция се е опитала да получи достъп до АСДД, Автоматизираната система с дактилоскопични данни, която се поддържа от Бюрото, за да провери дали в нея няма да открие отпечатъците на двамата, които ме нападнаха до училището за бойни изкуства. Обикновено осигуряването на достъп е рутинна процедура. Този път се изправихме пред много пречки. Изглеждаше така, сякаш някой от Бюрото, може би Арингтън, е очаквал някой да разбере онова, което той вече знае, и предварително е изтрил всички следи.
	— Не се съмнявам, че зад всичко това стои Бюрото — казах аз. — Най-вероятно в лицето на Арингтън. Но въпросът отново е защо? От моя собствен опит с онова, което ни се пробутва като сътрудничество между агенциите, много по-вероятно е Бюрото да се спука от смях, като гледа скандала в другата агенция, отколкото да се опита да го прикрие.
	— Така е — потвърди Хортън. Замълча, после добави: — Освен ако скандалът не излиза извън рамките на една агенция.


>>	32. Рейн

	Насочихме се на север, към някакъв град, наречен Кълпепър. С Хортън и Ларисън бяхме в колата под наем, а Ливия и Докс бяха в буса пред нас. Отпратихме Литъл с телефоните и портфейлите на убитите двама, за да провери какво може да научи от тях.
	Ларисън се обади на Канезаки от сателитния си телефон, като се наведе напред и го задържа така, че всички да се чуваме по говорителя.
	— Том, имам нещо за теб — започнах аз. — Чувал ли си за Джей Джей Арингтън?
	— Че как — отвърна Канезаки. — Той ли е замесен във всичко това?
	Хортън, който седеше на дясната седалка, ме погледна.
	— Това звучи обнадеждаващо.
	— Той е бивш ЦРУ — каза Канезаки. — И е пълен откачалник. Успяхме да се отървем от него и го прехвърлихме на Бюрото. Беше началник на контраразузнаването в Агенцията и беше разпердушинил отдела с конспиративните си теории. Всичко се контролирало от Русия, били проникнали в Агенцията. Кремъл имали компромат за всички американски политици, такива работи. Сериозно, няма нещо от геополитическо значение някъде по света, за което Арингтън да не смята, че е заговор на Кремъл.
	— Как успяхте да накарате Бюрото да го вземат? — попита Хортън.
	— Не им показахме психическите му оценки — отговори Канезаки. — Мога да ви уверя в това. Но щом в Бюрото се оваканти позицията за шеф на контраразузнаването, ние им го пробутахме като експерт с голям опит, взаимодействие между агенциите, кръстосано опрашване, дрън-дрън. А на него му обяснихме, че в Бюрото ще има възможност за по-широко действие вътре в страната, където естествено намесата на Кремъл е най-силна. Арингтън знаеше, че дните му в Бюрото са преброени, и с удоволствие прие прехвърлянето. Но след половин година в Бюрото загряха, че не бива да го допускат до контраразузнаването, и го прехвърлиха като шеф на Отдела за криминални разследвания, където не може да направи пакости.
	— От Бюрото сигурно са ви били много благодарни — разсмя се Ларисън.
	— Честно ви казвам — отвърна Канезаки, — от ФБР са ни преебавали не по-малко и със сходен успех.
	— Нещо, което научих наскоро, е, че Греъм и Арингтън се познават отдавна — намеси се Хортън.
	— Ясно — рече Канезаки. — След като стана на въпрос, Арингтън е бивш „тюлен“. Какво, да не са служили заедно?
	— Именно — потвърди Хортън.
	— Значи можем да заключим — каза Канезаки, — че Арингтън е мозъкът на случващото се, а Греъм е просто ръка, която върши действието и от която можем да се отречем?
	Хортън кимна.
	— Бих казал, че точно така изглежда.
	— Но нещо не мога да разбера — продължи Канезаки. — Защо Арингтън се е загрижил за някакъв си скандал в Сикрет Сървис? Трябва да ви кажа, този човек не е алтруист. Интересът му да защити друга агенция от някакъв скандал би бил равен на нула. По-скоро би се заинтересувал как да се възползва от него.
	— Точно това е нашият въпрос: защо би му пукало на Арингтън? — каза Хортън. — Но да се възползва от него… това е интересно. Чудя се как ли би могъл да се възползва? Какво би могъл някой като Арингтън да иска от Сикрет Сървис? Не виждам какво.
	— Това е лесно — обади се Ларисън, гледаше Хортън. — Сам го каза. Просто не става дума само за Сикрет Сървис.
	Канезаки каза, че ще продължи да рови, и приключихме разговора. Продължихме да караме още известно време след Докс и Ливия, докато не стигнахме до паркинга на „Уолмарт“ на края на Кълпепър. Всички слязохме, за да ползваме тоалетната и да си купим храна, а след това се събрахме в буса. Хортън разказа на Докс и Ливия какво бяхме научили току-що от Канезаки.
	— Ще звънна на лейтенанта си — каза Ливия. — Любопитно ми е дали началник Бест е успяла да се добере до Арингтън и, ако е успяла, какво й е казал.
	— Може би ще прозвучи малко дръзко — каза Ларисън, — но ако сме достатъчно сигурни, че Арингтън е мозъкът на операцията, а Греъм просто осигурява мускулите, можем да сложим край на цялата история като елиминираме Арингтън.
	В предложението му имаше предимства и недостатъци. Исках да ги премисля преди да кажа каквото и да било.
	Но Ливия не изчака.
	— Наистина ценя приноса на всички ви. Но мисля, че изпускате нещо много важно.
	Всички мълчахме, така че Ливия продължи:
	— В сърцето на тази история е една мрежа за разпространение на детска порнография, която се ръководи от Сикрет Сървис. Дори да елиминираме хората, които се опитват да я прикрият, онези, които взривиха самолета и които също така се опитват да ни убият, това ще елиминира ли мрежата?
	Отново никой не проговори. Ларисън я гледаше така, сякаш му говореше на чужд език. Хортън я гледаше с уважение. А Докс… Докс гледаше с изражение, което никога преди не бях виждал на лицето му. Сякаш бе готов на всичко заради нея.
	— Права си — обадих се, като се опитвах да обединя всичките различни реакции, които току-що бях видял, като в същото време изразя собственото си мнение. — Но може… има известно разминаване между това, което трябва да направим, за да свалим мрежата, и това, което е нужно, за да се защитим.
	— Това е ясно — отвърна Ливия. — Но искам да ви кажа, че ако сте готови да оставите група като „Детска игра“ да продължи да измъчва деца само за да се защитите, вие не сте ми приятели. И при все че съм ви признателна за помощта, нашата връзка приключва тук.
	Докс ме погледна и разбрах, че не възнамерява да се опитва да преодолее различието или дори само да се опита да го изглади с някой от обичайните си изблици.
	Мамка му! Екипът ни беше пред разпадане. И то точно когато изглеждаше, че имаме истински напредък.
	— Ако някой има идея как да постигнем едновременно двете цели — казах, — готов съм да я чуя.
	— Имам идея — обади се Докс.
	Помислих си: „Слава богу!“.
	Докс се обърна към Ливия.
	— Ливия, всички сме преживели най-различни ужаси. Но знам, че останалите не са виждали онова, което ми разказа за снимките и филмите, които се разменят в „Детска игра“. И специално се снимат за размяна. Каза, че се нарича хърткор, нали така?
	— Да — намръщено потвърди Ливия.
	— Защо се наричат така?
	— Защото целта е да се причини толкова много болка, че детето да бъде напълно разбито от нея. Оставено живо, но осакатено психически. Защото за хората, които се възбуждат от подобни неща, не е достатъчно само да доминират над тялото. Те искат да унищожат душата.
	Докс ни погледна, после отново погледна Ливия.
	— И би ли описала на тези господа какви неща се публикуват на въпросния сайт, както го разказа на мен?
	Ливия се намръщи още повече.
	— Мога да направя нещо по-добро.
	Измъкна от чантата си лаптоп, закачи се към безжичния интернет на магазина, после започна да щрака по клавиатурата.
	— Изчакайте, трябва да мина през VPN*, за да не изглеждам подозрителна, ако в момента на сайта има някой с администраторски права. Бюрото спря операцията, но все още имам фалшивата си парола, така че… аха. Ето, готово. Така.
	[* VPN, Virtual Private Network — Виртуална частна мрежа, популярен начин за криптирана обмяна на данни. — Б.пр.]
	Последните думи бяха произнесени почти ритуално, сякаш се опитваше да се самоуспокои. Тя завъртя лаптопа към нас и натисна бутона за възпроизвеждане.
	Хортън веднага се извърна. Дори Ларисън не издържа повече от няколко секунди, което беше може би секунда по-малко от мен. Вдигнах ръка и казах:
	— Разбрахме какво искаш да кажеш. Моля, спри го.
	Ливия натисна бутона и писъкът на детето на екрана секна по средата. Тя ме погледна с разширени от вълнение ноздри и с пламък в очите.
	В живота си бях виждал много убийци. Изведнъж прозрях всичко.
	Тази жена не беше само ченге.
	— Поискахте да го спра и го направих — започна тя, като повишаваше тон. — А това беше само едно видео. И вие само гледахте. Но децата от тези филми нямат избора да кажат: „Спрете!“.
	Очите й се насълзиха и Ливия ги избърса яростно с ръка.
	— Затова какъвто и план да съставите, ако в него не е включено разбиването на мрежата, то той няма нищо общо с мен.
	Последва дълъг мълчалив момент.
	Ларисън заговори пръв.
	— Не бих имал нищо против… да направя нещо по въпроса.
	Хортън погледна Ливия и кимна.
	Докс се обърна към мен.
	— Джон?
	За момент се засрамих, че бях пренебрегнал тази страна на проблема. И не само заради децата, които страдаха заради чудовищата от „Детска игра“. А и заради самия себе си. Не се ли бях опитвал да пробутам на Тревън идеята да спечели няколко положителни точки, за да си подобри кармата? Искрен ли съм бил, когато съм му го казвал? Или само съм говорил глупости?
	— Вече знаеш отговора — отвърнах.
	— Дайте ми минута — каза Ливия. Отвори вратата и излезе.
	Докс се поколеба, после подхвърли:
	— Веднага се връщам.


>>	33. Ливия

	Ливия тръгна към сградата. Чу, че зад нея някой отваря вратата на буса, навярно Карл, но не го изчака и не погледна назад.
	Зави зад ъгъла и продължи още малко, после спря и се облегна на стената. Затвори очи и задиша дълбоко. За миг в буса й беше прилошало. Но тук, в сянката на сградата, беше прохладно и тихо, и почти веднага се почувства по-добре.
	Чу, че Карл се приближава. Отвори очи и го погледна.
	— Виж, ако предпочиташ да си сама, няма проблеми. Просто исках да видя как си.
	За всеки друг отговорът най-вероятно щеше да бъде: „Махай се!“. Но Карл знаеше за миналото й. Той… той я познаваше.
	Усмихна му се кисело.
	— Благодаря, че си загрижен за мен.
	А после очите й отново плувнаха в сълзи и Ливия ядосано обърна глава. Обикновено умееше да се контролира добре, но понякога…
	— Ако беше друга — каза Карл, — точно сега е моментът, когато бих те прегърнал, и то нежно.
	Ливия се засмя и избърса очите си.
	— Не е добра идея.
	— Толкова ли силно щеше да бъдеш против, ако го бях направил? Просто питам.
	Тя не знаеше какво иска, нито от него, нито от някой друг. За хиляден път й се искаше просто да е нормална.
	Карл пристъпи до нея и я погали по бузата.
	— Знаеш ли, никога не съм виждал някой да може да поеме контрола над цяла банда убийци и главорези, както го направи ти. Само да не си помислиш, че се държа покровителствено, но се почувствах горд с теб. Искам да кажа, мисля, че Ларисън е във възхищение от теб. А Ларисън е шибаният ангел на смъртта и от опит знам, че никога не се възхищава.
	Ливия се засмя отново, после пак се разплака.
	Пръстите му си стояха на бузата й.
	— Лаби?
	— Да? — Тя подсмръкна.
	— Мисля, че ще е най-добре да ми приложиш една от джудистките си хватки. Защото в противен случаи няма да успея да се въздържа и ще те целуна.
	Ливия поклати глава.
	— Не е добра идея.
	— Защото сме в паркинга на „Уолмарт“ ли? Най-романтичните истории се случват точно на такива места. Веднъж го прочетох някъде.
	— Не си го чел — разсмя се тя.
	— Напротив. Добре де, първо го написах. После го прочетох. Но все пак…
	Ливия отново се разсмя. Харесваше й начинът, по който я караше да се смее. Но и я натъжаваше.
	— Съжалявам, че съм толкова… странна — каза Ливия и очите й пак се насълзиха.
	— Не си странна — каза Карл. — Красива си.
	После я целуна. Това не я притесни. Всъщност беше приятно. Харесваше й миризмата му. Което само я обърка и я накара да се разплаче.
	— Толкова зле ли беше? — попита Докс. Но на устните му играеше сладка закачлива усмивка и Ливия разбра, че се шегува.
	— Хубаво беше.
	— Наистина ли? Честно казано, това е най-хубавото нещо, което съм чувал.
	Ливия вдигна ръка и го погали по бузата. Жестът й беше непривичен, но й хареса, когато и той я погали.
	— Внимавай — усмихна се Карл. — Може да свикна.
	Думите му отново я натъжиха.
	— По-добре недей.
	— Все пак ще рискувам още веднъж. — След което я целуна отново, също като преди, но този път по-продължително.
	Ливия усети, че се възбужда, но това я обърка, защото така не й харесваше. Харесваше й по начина, по който нещата се бяха стекли в онова място на плажа Районг в Тайланд. Тогава ги преследваха, двамата едва се познаваха и Ливия контролираше напълно ситуацията.
	Откъсна се от устните му.
	— Трябва… трябва да се връщаме.
	— Да, права си. Извинявай.
	— Не, няма за какво. Просто съм… малко объркана.
	— Разбирам. Съжалявам, ако бях прекалено настоятелен. Но когато съм близо до теб, самият аз се чувствам малко объркан.
	Замълчаха за миг. Ливия погледна надолу, защото се боеше да срещне очите му, боеше се какво ще види в тях и как ще я накара да се почувства това.
	— Знаеш ли — каза Карл. — Нека да отложим този разговор до следващия път, когато сме в някой романтичен паркинг на „Уолмарт“. Засега просто ще се върнем в буса. Имам идея как да съберем информацията, която ни е нужна, за да унищожим това зверство, наречено „Детска игра“, като същевременно убием всички твари, които стоят зад него. Но на Джон няма да му хареса.
	— Защо не?
	— Защото в плана влиза взаимодействие с една жена в Париж. Една негова стара страст. И мога да те уверя, Джон може да протестира колкото си иска, но страстта все още е много гореща.


>>	34. Рейн

	С Ларисън и Хортън обсъждахме предимствата и недостатъците на вариантите да тръгнем първо след Греъм или срещу Арингтън. Ларисън се придържаше към обичайния си подход към света и настояваше да отрежем главата — имаше предвид Арингтън. Хортън предпочиташе атаката по фланга — имаше предвид Греъм.
	— Имаме повече информация за Греъм — казах аз.
	— Част от която може би е изкривена от Тревън — каза Ларисън. — Освен това още дори не сме започнали да се фокусираме върху Арингтън. Може да се окаже лесна мишена.
	— Бивш „тюлен“ — каза Хортън, — бивш контраразузнавач от ЦРУ, понастоящем ФБР, въвлечен в някакви изключително подозрителни текущи операции и осведомен за потенциалното наличие на значителна опозиция. Това лесно ли ти звучи?
	— Вземам си бележка — отвърна Ларисън. — Но все още не можем да вземем точно решение, защото ни липсва информация.
	Някой потропа на един от прозорците. Докс. Хортън плъзна вратата на буса.
	— Всичко наред ли е?
	— Да — каза Ливия и влезе вътре.
	Докс остана навън.
	— Джон, можем ли да поговорим за малко?
	Ларисън го погледна подозрително.
	— Амиго, не планирам нищо лошо — каза Докс. — Ако имах такива планове, щях ли да питам за разговор насаме пред всички?
	Ларисън не отговори. Но и не беше особено щастлив. От друга страна, кога ли пък Ларисън беше изглеждал щастлив?
	Излязох от буса и последвах Докс до ъгъла на магазина.
	— Всичко наред ли е с Ливия? — попитах.
	— Добре е. Насилието над децата за нея е нещо много по-лично, отколкото за повечето хора.
	Задоволих се само да кимна, защото не исках да се натрапвам с повече въпроси. Освен това смисълът на думите му беше съвсем ясен и следваше онова, което вече бях видял.
	— Направи ми силно впечатление — казах.
	— Човече, не си я виждал в действие. Знаеш ли, че освен това е много добра по джудо? В колежа е била олимпийска резерва. Ловя се на бас, че е добра поне колкото тебе, ако не и повече.
	— Не бих се хванал на такъв облог.
	— Значи, работата е следната. Говорехте дали да тръгнем първо след Греъм или след Арингтън, нали?
	Зачудих се какво ли ще последва. Имах смътна представа, която изобщо не ми харесваше.
	— Точно за това говорехме, да — потвърдих.
	— Очевидно е, че и двете решения имат и предимства, и недостатъци. Поради множество причини предпочитам това, което най-добре може да се опише като подхода „първо да убием Греъм“. Като минимум, Канезаки е на ти с парижките навици на Греъм.
	Явно щях да се окажа прав за онова, което целеше. Не казах нищо.
	— Така че ме разбираш какво целя с казаното — добави Докс.
	Поклатих глава.
	— Виж сега, съвсем е очевидно. Ако искахме просто да убием Греъм, така, както Канезаки описа хотелската му стая, няма да е проблем да му пръсна главата. Но ако искаме да го разпитаме, ако искаме разузнавателна информация, тогава става дума за Дилайла.
	— Не! — отсякох.
	— Дилайла наистина може да ни помогне — продължи Докс. — Сигурен съм, че го знаеш. Ако пък поради някаква криворазбрана наранена гордост, не искаш да го направиш, трябва поне да признаеш, че за теб е по-важно да пазиш егото си, отколкото да защитиш децата, които Ливия ни показа на видеото. Да не говорим за защитата на самата Ливия. Не бих казал, че ще погледна с леко око на такова решение, донякъде защото не е нещо, което бих ти причинил, ако нещата се бяха развили другояче.
	— По дяволите, наистина ли смяташ да използваш такава тактика? — Но знаех, че е прав.
	— Е, хайде де, знаеш, че по-добра кандидатура не можем да намерим. Бивш агент на Мосад, специалист по поставяне на клопки, а пък и на Греъм блондинките са му слабо място. Смятай, че само след първото от любимите му мръсни мартинита ще е хлътнал по нея.
	— Не — повторих аз.
	— Защо не, по дяволите? Тя нали е в Париж.
	Защо ли не бях изненадан? Последния път, когато бяхме заедно, тя живееше в Париж. Но по някаква причина си мислех, че се е преместила.
	— Поддържаш ли връзка с нея? — попитах Докс.
	— От време на време. — Той сви рамене.
	Господи! Първо Ларисън, сега пък Дилайла.
	— И защо?
	— Защото сме приятели, глупако! Приятелите поддържат връзка. Няма да те лъжа, много си проницателен, но понякога просто приемаш, че всички останали са като тебе. Светът обаче не е устроен така. Повечето хора не биха предпочели месеци наред да не разговарят с друго човешко същество. Такова поведение е необичайно. Не казвам, че в него има нещо лошо, напротив, няма. Просто казвам, че не трябва да те изненадва, когато научаваш, че хората в живота ти, които са загрижени за теб, могат да бъдат загрижени и един за друг, и могат от време на време да разговарят.
	Понякога просто мразех да разговарям с Докс. Не защото плещи глупости. А защото беше адски проницателен. Което беше непоносимо.
	Обърнах се настрана, защото не исках да разговарям. Но Докс просто продължи да чака, тих и търпелив като снайперист, какъвто всъщност беше.
	Накрая въздъхнах.
	— Как е тя?
	— Добре е. Липсваш й.
	— Тя ли ти го каза?
	— Не, разбира се, че не. Прекалено е горда. Хммм, това защо ли ми прозвуча познато?
	— Тогава откъде знаеш?
	— Откъде знам колко ти липсва, макар че отказваш да го признаеш? Просто от начина, по който говориш в момента. Ами, с нея е същото. Двамата тъгувате силно един по друг, но в същото време толкова много се преструвате, че не ви пука, та би било комично, ако не беше толкова тъжно. Наистина ли не го знаеше? За бога, от мен ли чакаш да ръководя личния ти живот?
	Замълчахме за момент. Осъзнах, че се опитва да накара тишината да ми повлияе отново, и навярно беше прав. Опитах се да се измъкна от нея и попитах:
	— Каква е връзката ти с Ливия?
	— Чувствата ми към нея са чисти, но връзката ни е много сложна. И, ако искаш, по-късно можеш да ме майтапиш колкото си щеш, но трябва да го отложиш за по-късно, защото в момента няма да ти позволя да смениш темата.
	— Нямам намерение да ти се подигравам. — Поклатих глава. — Съжалявам, че го направих преди, когато я нарече „моето момиче“. Нямах представа, че връзката ви е сериозна.
	— Да, сериозна е. И понякога е болезнена. Точно като при теб и Дилайла.
	Отново замълчахме.
	— Добре, обади й се — казах накрая.
	— Не, приятел, ти й се обади.
	— Нали каза, че поддържаш връзка с нея?
	— Да, но сега трябва поправиш тази грешка.
	— Даже не знам какво да й кажа.
	Докс ме потупа по рамото.
	— Хайде, хайде, достатъчно си умен! Ще го измислиш.
	Върнахме се при буса. Още щом влязохме, Докс заяви:
	— Така, положението е следното. Имаме наш човек в Париж. Агентка на Мосад, казва се Дилайла, изключително опитна и умела, красива и руса, точно каквито ги харесва Греъм. Това може да обърне играта в наша полза. Единственото усложнение е, че тя и Джон са бивши любовници, които все още вехнат един по друг. Но знам, че всички сме професионалисти и ще намерим начин да се справим с този проблем.
	Погледнах го едновременно ядосан и ужасен. Но Докс само сви рамене.
	— Виж, нали сам предложи всичко да се обсъжда на глас. Сега всички знаят защо първо исках да поговоря насаме с теб и ще им е ясно защо ще ти е притеснено за срещата ти с Дилайла.
	— Благодаря — отвърнах. — Беше много любезно от твоя страна.
	Докс се ухили.
	— Е, нали затова са приятелите!
	— Ако твоята… дама е толкова добра, колкото я описа Докс — намеси се Хортън, — може би ще успее да ни осигури начин да разпитаме Греъм, а не просто да го убием.
	Докс кимна.
	— Точно това му казах.
	— Вижте — казах, — нека да не избързваме. Казах на Докс, че ще й се обадя. Но не знам как ще реагира. Може просто да ми каже да се разкарам.
	— Няма да ти каже нищо такова — каза Докс. — Не и след като й обясниш за какво става дума. Но дори и да го направи, което не смятам, че ще стане, Париж все още ми се струва най-добрата опция. Особено ако някой успее да ми осигури пушка с нощен прицел, в случай че всичко останало се провали.
	— Имам хора в Париж — каза Хортън. — Хора, с които съм имал тясно сътрудничество. Хора от френските тайни служби… дори няколко бивши легионери. Би трябвало да успеят да ни уредят всичко, което ни е нужно, в разумни граници, включително техника за свръзка. Така че, що се касае до оборудването, мисля, че сме готови за действие.
	— Канезаки спомена, че Греъм си е купил билета преди месец — вметна Ларисън. — Което означава, че ако Париж е клопка, Греъм току-що е измислил плана. Така че, ако смятаме да го правим, трябва да действаме. Колкото повече чакаме, толкова повече време ще има Греъм, за да разположи силите си.
	Докс ме погледна изпитателно. Въздъхнах и кимнах неохотно.
	— Ура! — възкликна Докс. — Отиваме в Париж.


>	Трета част

>>	35. Ливия

	Ливия и Рейн, които бяха пристигнали преди останалите, взеха такси от летището. Щеше да изглежда подозрително, ако всички си бяха купили билети в последния момент за един и същи полет. Не трябваше да забравят, че наскоро ОГЕ бяха свалили цял самолет само за да запушат устата на двама от пътниците. Нямаше да е разумно да им предоставят една единична цел.
	Идеята беше, че в Париж, където, както се оказваше, всички туристи с азиатски лица минаваха под общ знаменател като chinois*, Ливия и Рейн щяха да изглеждат естествено, ако пътуват заедно и си запазят заедно хотел. Щяха да действат като авангард за останалата част от групата. Карл, Хортън и Ларисън щяха да представляват една донякъде необичайна група, така че само един от тях щеше да запази втората необходима хотелска стая, а останалите щяха да се присъединят по-късно. За по-голяма сигурност щяха да сменят хотелите всеки ден, като по този начин щяха да си изградят циклична верига от конспиративни квартири.
	[* Китайци (фр.). — Б.пр.]
	Карл се беше оказал прав относно маниакалния контрол на всяка подробност. Рейн ги беше накарал да измислят и да репетират всеки ден подробна история как са се запознали един с друг и защо са в Париж. Не спря да им задава въпроси относно подробностите, докато не получи задоволителни отговори. За изненада на останалите, Ливия нямаше нищо против. Беше ченге, така че защо някой би очаквал от нея да е запозната с концепцията за действие под прикритие? Макар всъщност да беше получила подробен инструктаж по въпроса от експерти както от ЦРУ, така и от ФБР, по времето когато работеше в отдела за борба с бандите на сиатълската полиция. И, разбира се, беше натрупала обширен опит от преследването на изнасилвачи извън дейността си към полицията.
	Харесваше Рейн. За разлика от Хортън, който излъчваше някаква вродена доброжелателност, Ларисън, който беше открито опасен, и Карл, който обичаше да отвлича хората с дърдоренето си, в Рейн имаше някакво спокойствие, което навярно беше идеалното прикритие за изумителните му качества, за които Карл й беше разказал. Не притежаваше търпеливата съпричастност на Карл, макар че всъщност беше ли срещала някой друг, който да я има? Но пък беше добър слушател и начинът, по който с уважение приемаше чуждите идеи, донякъде притъпяваше епизодичния му инат и критики. От начина, по който понякога я гледаше, Ливия усещаше, че вижда в нея повече, отколкото й харесваше. Но също така усещаше, че не я съди, и, слава богу, не я съжалява. Беше я накарал да разкаже малко повече за себе си извън обичайните въпроси, но това сякаш беше не поради липса на интерес, а защото уважаваше личните й тайни. Това донякъде обясняваше връзката му с Карл, защото Рейн не приличаше на човек, който може да се довери на някой друг на базата само на препоръки от трети лица.
	И двамата спаха през първата половина на полета, а когато се събуди, Ливия го видя да чете книга на японски. Възползва се от момента и се опита да го накара да разкаже малко повече за миналото си. Прозаичността на отговорите му й напомни как самата тя се отбранява от подобни въпроси, което предполагаше някаква сходна детска травма или поне много погребана болка. Каза й, че книгата е сборник от хайку на поета от седемнайсети век Башо. Пошегува се, че използва стиховете за приспиване, но, разбира се, четеше книгата, след като беше спал, а не преди. Освен това позата и изражението му, докато беше погълнат от четенето, говореха, че за Рейн поезията е всичко друго, но не и сънотворно.
	Попита го за опита му в джудото. Карл й беше казал за Кодокан, японския институт по джудо, който беше Меката на всички сериозно практикуващи спорта. Рейн призна, че десетилетия е тренирал там, но заяви, че опитът му изобщо не се доближава до нейния. Обясни й, че подходът му към джудото би прозвучал ужасно на Джигоро Кано, основателя на съвременното джудо. За Рейн по-интересни бяха бойните техники, включително различните методи за притискане на шията, почти напълно изгубени за съвременното бойно изкуство. Ливия му каза, че щом приключат с тази каша, трябва непременно да потренират заедно и че се надява да й покаже някои от неговите приложения на джудото извън татамито. Рейн я изгледа мълчаливо и тя отново изпита онова неприятно усещане, че вижда в нея повече, отколкото е искала да покаже. Но моментът отмина и Рейн й каза, че с удоволствие би се възползвал от тази възможност, като добави, че се надява тя да му помогне да подобри техниките, които е разработил.
	На летището Рейн беше нащрек, което се очакваше, защото ако информацията на Тревън беше част от постановка, „Шарл дьо Гол“ беше потенциално тясно място. Но потеглиха оттам без проблеми и след двайсетина минути взиране в страничните огледала на таксито и обръщане назад Рейн сякаш се поотпусна. Бяха чекирали багажа си, така че поне бяха въоръжени с ножове — един „Сомико Ваари“ с фиксирано острие в джоба на панталоните й и един ловджийски нож с ремък за носене на шията от дизайнера Фред Перин, по когото я беше запалил Карл, и сгъваем нож „Емерсън“ за Рейн. Но се чувстваше беззащитна без служебния си пистолет, който Ларисън бе прибрал в едно от скривалищата си заедно с останалите огнестрелни оръжия, преди да излетят от Вашингтон. Е, нямаше да й се наложи дълго да се чувства гола, ако увереността на Хортън се окажеше оправдана.
	Беше се свързала със Стрейнджланд, преди да се качи на самолета. Все още нямаше нищо от Арингтън. Според началник Бест някой от офиса на Отдела за криминални разследвания й бил обяснил, че Арингтън разследва загубата на старши агент и на ценен контрактор, които били на борда на фаталния полет. И по тази причина бил по-зает от обичайното. Стрейнджланд се съгласи, че това твърдение, при все че не е подозрително, звучи най-малкото странно. Обичайната практика, когато ФБР искаше да се отърве от местните сили на реда, бе да не дават никакви обяснения. Стрейнджланд беше едновременно ядосана и загрижена, че въпреки всичко Бест не иска да даде по-широк ход на разследването даже и след получаването на отпечатъците от АСДД. Според лейтенанта Бест била ядосана, че Ливия се е възползвала от принудителния си отпуск и е напуснала града и съответно хората й от специалните части нямало как да я наблюдават.
	— Как е времето при вас? — беше я попитала Ливия. Разбира се, беше го проверила по интернет, но искаше да го чуе от първа ръка.
	— Небето е безоблачно — отвърна Стрейнджланд. — Стига си се притеснявала за изнасилвача от парка. В момента имаш по-важна работа. Съсредоточи се върху нея!
	Ливия й разказа каквото беше научила. За нейно облекчение лейтенантът не поиска да разбере откъде е получила информацията. Не й се искаше да я лъже.
	Ливия също така позвъни на Литъл. Телефоните и портфейлите, които Рейн и Ларисън бяха взели, потвърдиха, че двамата убити мъже са били на работа в ОГЕ. Нищо друго полезно.
	Беше ясно и свежо есенно утро и Ливия се наслаждаваше на гледката от таксито. Никога не бе идвала в Париж и се радваше, че е тук. Усмихна се, когато минаха покрай Триумфалната арка, а после пак, щом зърна Сена за първи път. Рейн й беше казал, че докато живял тук с жената, която се надяваха да им помогне, Дилайла, бил проучил най-добрите барове в града — много от тях се намирали в хотели. По въпроса на баровете бил станал нещо като експерт. Мястото, което имал предвид, се наричало „Хотелът“ и се намирало в Сен Жермен де Пре. Било само на три километра от жилището на Дилайла, каза Рейн, но на отсрещния бряг. Ливия се зачуди дали не иска да остави реката между себе си и Дилайла повече от уважение, отколкото от страх, или пък по някаква друга символична причина. А може би просто харесваше хотела или бара, или пък района. Във всеки случай щеше да й е интересно да види що за жена е Дилайла.
	Рейн накара таксиджията да ги остави пред друг хотел — позната предпазна мярка. След като таксито потегли, отидоха пеша с багажа си до истинската си цел. Докато Рейн се занимаваше със запазването на стаята в микроскопичната рецепция на хотела, Ливия влезе по-навътре и веднага й хареса. В средата имаше кръгла колона, която се издигаше пет или шест етажа нагоре, заобиколена на всяко ниво от балкони и завършваща на върха със стъклен купол, през който слънчевата светлина стигаше чак до приземния етаж. Хотелът беше компактен, без да създава усещането, че е тесен и стар. И беше чист. Тя погледна бара, който Рейн харесваше толкова много. Заинтригува я какво ли притеглянето му към това място разкрива за самия човек. Барът беше уютен, с място за не повече от десетина клиенти. Имаше нисък таван, от който струеше мека светлина, а излъчването му беше на уединено, но задушевно място което мълчаливо те приканва да го посетиш. Дали не беше едно от местата, които бяха посещавали с Дилайла? Вероятно.
	Рейн резервира нещо, което се наричаше „малкия гранд апартамент“ и което се оказа наистина малко. Все пак стаята беше светла и удобна, с еклектични тапети на цветя и чудесна вана върху декоративни крака. При все че Ливия имаше малка база за сравнение, всичко някак й се струваше много европейско. Определено щеше да е прекалено тесен за петима така че щеше да им се наложи по-късно да наемат някъде допълнителна стая. След случилото се на паркинга на „Уолмарт“ мисълта за още една нощ заедно с Карл я изнервяше. Не защото се боеше, че Карл може да направи нещо. А защото не беше сигурна как самата тя ще реагира в отговор.
	След като приключиха с огледа на стаята, Рейн подхвърли:
	— Имаме малко време, преди да пристигнат останалите. Искаш ли да поразгледаш града?
	— С удоволствие! — отвърна Ливия.
	Излязоха. Беше интересно. В хотела, докато Рейн се занимаваше с персонала, стойката му се беше променила. Беше станал някак по-вдървен, по-официален. Дори го забеляза, че се привежда леко в кръста, докато говори, маниер, който беше нещо средно между кимване и поклон. Навярно това беше част от японската страна на личността му. Но изчезна напълно веднага щом отново стъпиха на улицата.
	Направиха кратка разходка по тесните улици, изпълнени с картинни галерии и антикварни магазини, минаха по един мост над Сена — Пон дез Ар, който извеждаше към Лувъра отсреща, а отляво и дясно се разкриваха впечатляващи гледки към Париж. После тръгнаха по една чудесна тясна улица, наречена Рю де Буси, гъмжаща от пешеходци, които се радваха на слънцето в късната утрин. От двете страни на улицата по тротоарите имаше множество маси, изпълнени с хора, които се наслаждаваха на кафето и на изкусително изглеждащите сладкиши. Въздухът беше изпълнен с уханието на храна: прясно изпечен хляб, току-що приготвен чай, миризмата на готвеща се храна, например печено пиле с розмарин. Освен по телевизията и в киното Ливия никога не бе виждала нещо подобно и за момент просто спря и зяпна с отворена уста. Но след това, както се случваше винаги, след като бе изпитала вълна от щастие или радост, или наслада, последва прилив на тъга. Първият път, когато бе вкусила сладолед, първият път, когато бе изпитала оргазъм, а сега първото й посещение в Париж… Първи пъти, които винаги й напомняха за Насон, за всичко, което й бяха сторили и отнели, и за всичко, което малката птичка на Ливия никога нямаше да види и изпита.
	Стигнаха до един ъгъл, на който имаше ресторант, наречен „Бар де Марш“.
	— Хайде да седнем — предложи Рейн и посочи една маса точно под края на оцветената в яркочервено и бяло тента. — Обикновено е препълнено.
	Рейн поръча капучино за Ливия и еспресо за себе си, заедно с кошничка кроасани. Още щом превключи на френски с келнера, Ливия отново забеляза интересната му трансформация в човек, малко по-различен от онзи допреди малко. Съсредоточи се върху този феномен, за да се отърве от тежестта на миналото.
	— Френският ти е наистина добър — похвали го тя, след като келнерът се отдалечи. Знаеше, че правенето на комплименти е страхотен начин да накараш един мъж да говори. Специалистите по разпит го наричаха подсилване на егото. Дали беше възможно да го накара малко да се разкрие?
	Рейн сви рамене.
	— Живях тук повече от година. Не правех нищо друго освен да уча езика, да гледам френски филми и да бъбря с барманите.
	Не спомена нищо за Дилайла, която навярно бе изиграла значителна роля в напредъка му. Ливия бе очаквала да й се обади веднага след като кацнаха, защото носеха сателитния телефон на Карл, но може би Рейн искаше да изчака, докато пристигнат всички останали.
	— Все пак акцентът ти звучи съвсем автентично — добави тя. — Явно имаш талант за езици.
	— Нямам представа. Ами ти? Знаеш ли френски?
	— Un peu*. Учих го през последната година в колежа.
	[* Малко (фр.). — Б.пр.]
	— Само през последната година ли?
	Беше интересно колко ловко беше обърнал фокуса на разговора върху нея. Е, сама му беше дала такава възможност. Но пък понякога трябва да дадеш нещо, за да получиш нещо.
	Ливия кимна.
	— Когато пристигнах в Щатите, не знаех английски, така че трябваше да наблегна на него.
	— Откъде дойде?
	— Карл не ти ли каза?
	Рейн се усмихна, навярно заради начина, по който го бе нарекла Карл.
	— Почти нищо не ми е казвал за теб, освен че си детектив в отдела за сексуални престъпления в Сиатъл, че умееш да се защитиш при нужда, което е комплимент, който Карл не дава лесно, и че си му спасила живота в Тайланд.
	Ливия кимна. Колкото и добри приятели да бяха двамата мъже, Карл беше премълчал нейната история. Това не я изненада. Просто я накара да се чувства… признателна.
	— А той пък спаси моя — каза тя. Рейн не отговори, така че Ливия се върна към въпроса му — Както и да е. Израснах в едно селце сред хълмовете на провинция Чианг Рай в Тайланд.
	— А след това къде в Щатите?
	— В един град, наречен Луелин, в Айдахо. — И където никога нямаше да се върне.
	— Промяната сигурно е била шокираща.
	— И така може да се каже — съгласи се Ливия.
	След това замълчаха. Някои хора може би щяха да продължат да упорстват, но Рейн явно бе почувствал, че не бива да го прави. Тя отново се замисли какво ли детство е имал. Но ако го попиташе, нямаше да има как да му откаже на подобен въпрос.
	Келнерът донесе кафетата и кроасаните. Попита нещо Рейн, засмя се и се отдалечи.
	— Какво каза? — попита Ливия.
	— Искаше да разбере откъде съм.
	Ливия се разсмя. Беше нещо като вътрешна шега сред азиатците в Щатите. Белите постоянно ги питаха откъде са, сякаш са някакви чуждоземни екзотични създания, които не биха могли да се родят и израснат в Америка, подобно на всички останали.
	— И ти какво му каза?
	— Че предпочитам да се преструвам на парижанин. Ливия се засмя отново, после каза:
	— Мога ли да те попитам нещо?
	— Разбира се.
	Ливия сипа две щедри порции кафява захар в капучиното си, разбърка го и отпи.
	— У-ха! Много е хубаво. В Сиатъл също правя нелошо кафе.
	Рейн отпи от еспресото си и изчака.
	— Възможно е да греша — продължи Ливия, — но забелязах, че тук се държиш по различен начин. В хотела изглеждаше като чужденец. Не американски чужденец. По-скоро, мисля, японски. А като дойдохме тук и заговори с келнера, отново не беше американец. Но не мисля, че беше и японец. Може би затова сервитьорът те попита.
	Рейн кимна и отново отпи от еспресото и Ливия усети, че няма да получи отговор на въпрос, който предполага нещо, което се подразбира. Дали беше самодисциплина или някаква вродена сдържаност, или и двете, не беше сигурна.
	— Дали само така ми се струва? Ако пък приемем, че не, тогава какво е?
	Рейн остави еспресото и си взе кроасан.
	— В началото започна като игра. Преди много, много време. Наблюдавах хората и се опитвах да позная откъде са. А след това се мъчех да разбера кое ме е накарало да реша така. Дрехите? Обувките? Очилата? Прическата? Позата, мимиката, походката, изражението? Изумително е колко много можеш да видиш, ако наблюдаваш внимателно.
	— Значи търсиш подробностите?
	— А след това започнах да се опитвам да им подражавам — продължи Рейн. — Да видя дали мога да подведа хората. Измислях си цели истории за миналото ми. Родителите ми бяха богати. Родителите ми бяха бедни. Израснал съм тук. Израснал съм там. И се мъчех да изиграя убедително ролята.
	— Значи беше само игра?
	— Е, игра, но с високи залози, като се имаше предвид в какво бях замесен. Но нали знаеш как понякога Докс може просто да изчезне, макар че е едър човек?
	Ливия кимна. Беше го виждала, ако това беше правилният начин да го опише, в Тайланд, където Карл беше застрелял последните двама от мъжете, които Ливия преследваше.
	Рейн откъсна парче от кроасана.
	— По-добър е от мен в тази игра. Моето е по-скоро опит да се слея. Просто да стана част от околната среда. Да дам на хората това, което очакват от мен. А изглежда, че хората не са склонни да помнят това, което са очаквали да видят.
	За секунда в главата й проблесна споменът от годините, когато живееше в дома на семейство Лоун. Когато правеше всичко възможно, за да не я забележи Фред Лоун. Погледът сведен надолу. Почти без да диша. Престорена на стол.
	Но нищо не помагаше.
	Рейн задъвка парчето кроасан. После се усмихна.
	— Това е просто… възхитително. В Токио има страхотна храна, но такъв кроасан трудно ще се намери.
	Ливия почти не го чу.
	— Това, което спомена за имитирането… мислиш ли, че е нещо, което би могъл да направи всеки?
	— Не бих казал всеки. Но бих казал… хората с актьорски талант. Мисля, че е нещо подобно.
	Ливия кимна. Зачуди се защо никога не се бе замисляла над описаното от Рейн. Знаеше, че самата тя донякъде го беше правила. Но не толкова систематично.
	— Значи човек трябва да бъде… хамелеон?
	— Да, но не е само това. Хамелеонът се променя само на повърхността. Това, за което говоря… трябва да дойде отвътре. Защото ако се промени само повърхността, ще започнат да си пробиват път несъответствията. Трябва да го почувстваш, сама да бъдеш убедена в него. Трябва да изглежда истинско. Вътре в тебе все пак ще остане едно място, което знае истината, но това място ще остане скрито дълбоко. И няма да докосва нищо друго.
	Ливия знаеше всичко за криенето на тайни дълбоко в себе си. Дали Рейн някога се бе чувствал така… различен, както самата тя? Толкова откъсната.
	Толкова прецакана.
	Зачуди се защо ли й казва толкова много. Никога досега не го бе виждала да говори толкова много. Дали усещаше някаква близост с нея? Дали бе почувствал дракона в нея? Дали можеше да види това, което другите пренебрегваха, защото в него се таеше подобен звяр?
	Рейн отхапа още едно парче от кроасана, после го прокара с последната глътка от еспресото си и се усмихна от удоволствие.
	— Тук наистина ти харесва, нали?
	Въпросът явно го свари неподготвен. Той понечи да отговори, после спря и просто каза:
	— Да.
	Ливия се зачуди дали това, което му харесва в града, е свързано с Дилайла. Което значеше, че щеше да е най-добре да не разпитва повече. Вместо това подхвърли:
	— Какво му е специалното на Париж?
	Сервитьорът се приближи. Рейн си поръча още едно еспресо, после посочи капучиното й.
	— Още едно?
	Ливия погледна келнера и каза:
	— Oui. Un cappuccino, s’il vous plaît*.
	[* Да. Едно капучино, моля. (фр.). — Б.пр.]
	Рейн се разсмя.
	— Бързо прихващаш.
	Отново замълчаха. Нямаше проблем, ако не му се отговаряше. Нямаше намерение да настоява повече, отколкото вече беше опитала.
	Но след миг Рейн додаде:
	— Един приятел, който обича Париж, веднъж ми каза: „Не са много нещата, от които ние, хората, се нуждаем. Трябва да ядем, да пием, да правим любов. А френският подход е, добре, значи трябва да правим тези неща добре“.
	Това схващане й допадна, но преди да успее да го спре, отново се сети за Насон. Примигна, за да прогони сълзите си, и се разсмя, за да скрие реакцията си, но знаеше, че Рейн я е видял.
	— Съжалявам — каза Ливия. — Просто напоследък ми се насъбра… доста.
	Рейн само кимна. Допадна й, че не направи нищо повече от това, за да я успокои. Действията му бяха толкова минималистични, че явно бяха искрени. И, разбира се, почтителни.
	— Мога ли да попитам нещо?
	Рейн се усмихна.
	— Толкова ли си любезна, когато разпитваш заподозрените?
	— Не — разсмя се Ливия. — Но не те разпитвам. — Което не беше съвсем вярно.
	Рейн не отговори, така че тя добави:
	— Този приятел Дилайла ли беше?
	Сервитьорът донесе кафетата и се отдалечи.
	— Да — каза Рейн.
	Ливия го погледна.
	— Благодаря, че се съгласи да се свържеш с нея.
	— Отдавна трябваше да го направя. Благодаря ти, че ми даде причина. Нека се надяваме, че ще се получи.
	Отпи глътка от новото еспресо.
	— Мога ли да те попитам нещо?
	„Време е за разплата“, помисли си Ливия.
	— Разбира се.
	— Какво има между теб и Докс?
	Въпросът не й хареса. И макар да не беше честно, след като той се бе държал относително откровено с нея, Ливия каза:
	— Защо питаш?
	Рейн не се подразни от това, че не му отговори, а вместо това му зададе насрещен въпрос. Просто отпи от еспресото. Беше много търпелив, осъзна Ливия. В пълен контрол над себе си. Не можеше да не му се възхити.
	— Познавам Докс отдавна — обясни Рейн. — Обича жените. Обича ги. Но никога не съм го виждал такъв, какъвто е с теб.
	Ливия поклати глава, докато търсеше подходящ отговор.
	— Докс е един от най-коравите мъже, които познавам — продължи Рейн. — Искам да кажа, обича да се прави на шут и така нататък, но е минал през такива премеждия, които биха съсипали повечето хора. Наистина биха ги съсипали. А при него само са засилили неговата joie de vivre*. Но това е само на повърхността. Знаеш как е. Най-лошите рани са скрити дълбоко. Там, където никой не може да ги види.
	[* Радостта от живота (фр.). — Б.пр.]
	Ливия кимна. Ако изобщо знаеше нещо, то беше точно това.
	— Знаеш ли онова стихотворение на Йейтс? — попита я Рейн. — „Да бих имал небесните одежди?“
	— Не.
	Рейн я погледна за миг, после започна да рецитира:
P>
	Да бих имал небесните одежди,
	от злато, сребро и светлина,
	сините и здрачните одежди,
	от нощ, светлина и полусветлина,
	бих ти ги разстлал пред нозете,
	но аз, бедният, имам само мечти,
	аз ти разстлах мечти пред нозете,
	тъпчи нежно, защото тъпчеш мечти.*
	[* Превод Цветан Стоянов.]
P$
	Спря и пак отпи от еспресото си. Ливия изчака, после подхвърли:
	— Много е красиво.
	— Аз също го харесвам — кимна Рейн.
	— Сигурно е още един автор, когото четеш за приспиване?
	— Бъди внимателна с него — додаде Рейн. — Не е нечуплив. Поне не и в твоите ръце.
	Ливия се скова. Обикновено, ако някой й беше казал какво да прави и какво не, щеше много да се ядоса. Но с Рейн не беше така. Той не беше агресивен. Не се опитваше да вземе надмощие над нея. Просто беше загрижен за своя приятел.
	Проблемът беше, че тя също бе загрижена. Но не знаеше как да подходи. Нито какво да направи.
	В същото време беше интересно, че Рейн не я критикуваше за въвличането на Карл в цялата тази история. Явно го смяташе за нещо, което се подразбираше. Държеше се така, сякаш приемаше възможността да бъде убит просто като потенциалната цена на един съвсем нормален бизнес. Загрижеността му не беше насочена основно към тялото. Основната му грижа бяха сърдечните въпроси.
	— Не искам да му причиня болка — каза Ливия. — И… аз също не искам да страдам.
	Рейн се усмихна. Усмивката му беше изключително тъжна.
	— Щеше да е добре, ако в тези неща имаше някакви предварителни гаранции, нали? — Допи кафето си и стана. — Предполагам, че тези думи са подходящ финал. Ще се върна след няколко минути.
	— Къде отиваш?
	Рейн извади телефона на Карл от раницата си.
	— Отивам, най-вероятно, да страдам.


>>	36. Дилайла

	Дилайла се наслаждаваше на капучиното си в „Ла Кафеотек“, заведение, което се намираше недалеч от апартамента й в Льо Маре. Кафето беше най-приятно за посещаване сутринта, когато беше тихо, така че можеше да седи колкото си иска на някоя от дървените маси до прозореца и да чете. Имаше доста други заведения, които посещаваше: „Льо Пелотон“, „Страда Кафе“, „Льо Барбукан“ в Белвил и, разбира се, когато беше в настроение за разходка, можеше да отиде до „Доз“ в Латинския квартал, и особено „Нумеро 220“, но „Ла Кафеотек“ беше любимото й, така че все по-често и по-често започваше сутрините си тук.
	Преди време трябваше да внимава и да се пази от повтарящ се график, но напоследък сигурността вече не беше чак толкова важна. Мосад все още й плащаха, така че технически беше на тяхна служба и технически все още беше гражданка на Израел. Но не я искаха да се връща в страната, за което не можеше да ги вини. Да, беше много добра в работата си. Беше участвала в поредица операции по залавянето или отстраняването на множество финансови поддръжници на терористите или на техни помощници. Но също така беше причинила и доста неприятности. Известно време се чуваха доста обвинения и остроти по неин адрес, дори получи няколко заплахи. Но сега сякаш всичко се беше уталожило и бе отстъпило място на нещо като студено примирие.
	Което, като се замислеше, не беше лошо. Прикритието, под което живееше, беше на моден фотограф, като наистина изкарваше достатъчно и имаше истински клиенти и истински препоръки. Разходите й бяха минимални. Имаше слабост към някои от местните дизайнери, а когато пътуваше, отсядаше в най-добрите хотели. Но това бяха единствените й глезотии. Апартаментът й беше удобен, но скромен. Не притежаваше кола, нито пък искаше да си купи. Месечното й възнаграждение отиваше изцяло в една пенсионна сметка, което беше забавно, защото на практика вече беше пенсионирана.
	Но всъщност пенсионирането беше добре дошло. Беше реалистка. Беше прехвърлила четирийсетте и при все че все още привличаше доста погледи, през годините това се бе превърнало по-скоро във въпрос на маниери и изтънченост, отколкото на първична красота, която беше по-скоро стихийна сила. Преди десет години нямаше да може да прочете дори няколко страници в някое кафе, без да бъде прекъсната от половин дузина мъже. Напоследък по-рядко отвличаха вниманието й.
	Навярно трябваше да е признателна за това как се бяха подредили нещата. Студеното примирие, месечното възнаграждение, а също и сигурност, и свободата, която имаше. Но също така беше трудно да не изпитва известна горчивина. Наградата й беше подозрение и неприязън, едно общо усещане сред хората, които ръководеха организацията, че тя е омърсена, развалена и, в крайна сметка, просто курва. Нищо повече от едно необходимо зло, което трябваше да бъде използвано в името на една велика кауза, а след това изхвърлено при изтичането на срока му на годност.
	Отпи глътка капучино и се усмихна. Това беше глупаво. Какво искаше, да й дадат началническо място в управлението ли? По-добре ли щеше да е в един офис без прозорци в Тел Авив или тук, в града, който обичаше повече от всичко? Последния път, когато се върна за погребението на баща си, се почувства като чужденка. И тъй като майка й беше починала още преди това, а единственият й брат беше умрял в Ливан, когато Дилайла беше още малка… имаше ли нещо, към което да се върне? Сега нейният дом беше Париж, а самата тя се беше превърнала в страна, в която не живееше никой друг освен нея самата.
	Джон веднъж беше споменал притчата за един таоистки мъдрец, който се събудил, след като сънувал, че е пеперуда, и се зачудил дали всъщност не е пеперуда, която сънува, че е човек. Беше една от онези нощи в апартамента й, когато правенето на любов беше приключило и бе отстъпило място на апатията, а големите прозорци бяха отворени и даваха път на хладния ветрец до кожата й. Беше й казал, че се чувства като убиец, който се е пробудил от измамния сън, че е безтегловен и невинен млад мъж. Но когато е с нея, беше й казал… тази безтегловност понякога ставала истинска. Винаги гледаше настрана, когато й разказваше такива неща, сякаш се смущаваше или се срамуваше, или се боеше как ли би могла да реагира. Но тя го слушаше, успокояваше го с докосване или целувка, а понякога отново правеха любов. А сега онези нощи се бяха превърнали в сън.
	Все още беше влюбена в него, знаеше го. Не мислеше, че е способна на нещо подобно, не и след всичко, което беше направила, докато работеше за Мосад. Тази мисъл беше толкова шокираща, че доста време просто я беше отхвърляла. Но когато накрая го сподели с него се почувства толкова добре. Живееха заедно, тук, в Париж. Джон се беше променил. Параноята му сякаш беше отслабнала, а бойните му рефлекси започваха да стихват.
	Но не можаха да намерят начин да се срещнат някъде по средата. Не намериха покой. Веднага щом усети, че започва да се променя, Джон започна да я притиска и тя да направи същото. Тя не можа. Не беше готова. Мразеше работата си, мразеше хората, но знаеше, че това, което прави, спасява животи. Брат й беше умрял за тази кауза, беше казала на Джон. Нямаше намерение да се откаже просто защото няколко души в офиса се държаха лошо с нея.
	И тогава той й даде ултиматум, последва една глупава кавга и после Джон си тръгна. И проклета да е, ако тръгнеше да му се моли да се върне.
	Освен това не беше съвсем изолирана. Все още виждаше Кент от време на време. Обикновено той можеше и беше готов да зареже всичко, за да се срещне някъде с нея, когато тя имаше нужда от компания. Но това беше част от проблема. Беше прекалено привързан. Кент беше играч, тя го знаеше. Навярно имаше още много жени, с които се виждаше, когато пътуваше по служба от МИ6. Беше странно, но тя нямаше нищо против. Донякъде дори желаеше той да се влюби в някоя от тях. Това щеше да е един лесен и елегантен начин да сложат достоен край на собствената си все по-слаба връзка.
	Въпреки всичко Джон й липсваше. Почти беше готова да се предаде и да му се обади след катастрофалната операция с Фатима. Нямаше с кой друг да поговори, никой друг не би я разбрал. Кент определено отпадаше, тъй като беше част от операцията. Тази тежест, за която говореше Джон… Дилайла носеше свое собствено бреме, а случилото се с Фатима винаги щеше да е част от него.
	Телефонът й избръмча. Тя погледна екрана и видя, че номерът е блокиран. Не получаваше много обаждания. Грешен номер? Почти бе готова да го игнорира, но след това, по неизвестна причина, реши да се обади.
	— Ало?
	Последва пауза. А след това гласът на Джон.
	— Здравей, Дилайла.
	Застина. Обаждаше ли й се? Наистина ли беше той? Сякаш го беше призовала със случайна мисъл.
	Развълнува се, но не искаше да го покаже, така че само каза:
	— Всичко… наред ли е?
	— Да, да, всичко е наред. Е, освен обичайните усложнения, но… радвам се да чуя гласа ти.
	Прииска й се да му отвърне със същото. Но не го направи. Вместо това се постара да придаде на гласа си неутрален тон:
	— Защо се обаждаш?
	Последва дълго мълчание.
	— Съжалявам.
	— За какво? — Със задоволство отбеляза, че обърканият тон, към който се стремеше, се получи наистина. Но освен това беше притеснена. Какво го бе накарало да й се обади? И да се извини?
	— За много неща — отвърна той. — За… повече, отколкото бих могъл да обясня в един телефонен разтвор.
	Сърцето й затупка. Толкова пъти си беше повтаряла, че ако някога й се обади, ще му покаже, че не й дреме за него. Че не й е причинил болка. Че е продължила живота си без него.
	Вместо това се чу да казва:
	— Тогава ще трябва да ми се извиниш по някакъв друг начин.
	Последва дълга пауза.
	— Искаш да кажеш… че нямаш против да се видим?
	— Не знам. Нямам ли?
	— Така ми се струва. Искам да кажа, че много искам. Ако ти го искаш.
	— Да. Бих искала да ми се извиниш лично.
	Добре! Прозвуча й достатъчно балансирано между готовността й да приеме предложението му и демонстрацията на това, че все още донякъде държи ситуацията под контрол.
	— Има още нещо, Дилайла.
	Безпокойството й в миг се превърна в истински страх. Да не би да имаше рак или нещо такова?
	— Джон, какво има?
	— Нужна ми е помощта ти.
	Щеше да се разсмее, ако не я беше яд толкова много на себе си. А пък се беше притеснила да не би да умира или нещо подобно.
	— А, разбира се — отвърна тя.
	— Не за това ти се обаждам. Не съвсем. Искам да кажа, отдавна трябваше да ти се обадя.
	— Но все пак ми се обаждаш, защото ти трябва помощта ми.
	— Едното не е свързано с другото, но, да. Помощта ти е нужна на мен и на Докс. И на жената, с която той има връзка. Може би можем да поговорим и за това, като се видим. Но, първо, може би просто трябва да поговорим за това… какъв съм идиот.
	Тя усети бесен прилив на надежда и побърза да я изблъска настрана.
	— Ако ще говорим за това, че си идиот, разговори ще продължи дълго.
	— Надявам се.
	— Предполагам, че ще имаме тази възможност.
	— Можем да се срещнем където кажеш. Аз съм в Париж.
	— В Париж?
	— Да.
	— Откога? — Не искаше да прозвучи така, сякаш не й е безразлично, но прозвуча точно така, преди да е успяла да се спре.
	— Отпреди около час. Кацнах тази сутрин.
	Беше я яд на себе си за облекчението, което изпита, когато разбра, че не е прекарал тук седмици, без да й каже, но нищо не можеше да направи.
	— Където на теб ти е удобно — добави Джон. — Не съм далеч от твоя квартал.
	Доколкото познаваше Джон, това означаваше, че е или в Латинския квартал, или в Сен Жермен. Поколеба се дали да не му каже къде се намира и че може да дойде при нея, ако иска. Но… може би беше по-добре първо да се отбие в апартамента си и да си сложи малко грим. Нищо биещо на очи или прекалено, разбира се. Не искаше да изглежда така, сякаш се опитва да изглежда добре заради него. Но знаеше как да изглежда добре, без да е очевидно, че се опитва да го направи. И защо не би изглеждала добре? Трябваше да му е ясно какво е изгубил.
	— Помниш ли онова място, което харесваше? — попита тя, като неволно се върна към навика си да дава неясни указания, въпреки че никой не ги подслушваше. — Със задната стая цялата в тъмно дърво, за която каза, че ти е любимото укритие?
	Мястото се наричаше „Ла Палет“, в Сен Жермен.
	— Помня го.
	— Ще се видим там след час.
	— Дилайла?
	— Да?
	Последва пауза.
	— Благодаря ти!
	— Не ми трябват благодарностите ти — каза тя и затвори.
	Поседя малко, загледана в минувачите. Чувстваше се сюрреалистично. Изпълваше я смесица от гняв, надежда, страх и объркване.
	Но най-вече гняв. Гняв срещу него, защото я беше наранил. Гняв към себе си, защото му беше позволила да я нарани. Гняв към това колко уязвима се чувстваше само от едно глупаво телефонно обаждане, след като беше минало толкова време.
	Дори не й се беше обадил, защото му липсваше, защото съжаляваше, защото искаше да си я върне. Всъщност не. Дори до някаква степен да изпитваше нещо такова, то не беше достатъчно. Това, което всъщност го бе накарало да се обади, бе помощта й, която му беше нужна.
	Навярно щеше да му позвъни, стига да можеше. Да му каже, че всъщност ще е по-добре да не се срещат. Че се вижда с някой друг и не иска да усложнява ситуацията.
	Е, можеше да му каже същите неща в лицето. Така даже щеше да е по-добре. Казва му го и си тръгва.
	Но как ли щеше да се почувства по-късно, ако това, в което се беше забъркал, завършеше лошо?
	Ами Докс? Знаеше, че ако някога й потрябва помощта му, той ще дотърчи на мига. Можеше ли да не му отвърне със същото?
	Надяваше се, че не си търси оправдание. Че не си измисля причини да се види с Джон, когато всъщност просто трябваше да се държи настрана.
	Едва ли беше така. Независимо дали му липсваше достатъчно, или не, никога не би й се обадил да поиска помощта й, ако ситуацията не беше сериозна. А щом мъже като Джон и Докс не можеха сами да се справят с една ситуация, значи положението наистина беше много зле.
	Е, щеше да научи повече след час. Преди това нямаше как да реши какво да прави, нали? Може би не му трябваше само помощта й. Може би му бе нужна по един друг, по-добър начин.
	Ами ако грешеше? И всичко, от което той имаше нужда, беше само някаква професионална услуга, след което никога повече нямаше да го види?
	Беше готова да го убие!


>>	37. Рейн

	Ларисън ми се обади веднага след като бяха минали през митническия контрол на „Шарл дьо Гол“. Всичко беше наред.
	— Това е добре — казах. — Ние също нямахме проблеми. А хотелът, за който споменах, ще свърши работа. Докс и Ливия ще останат там.
	Стаята не беше лоша и бях забелязал, че на Линия й хареса. Животът е кратък. Нека му се радват, щом могат. Останалите можехме да минем с нещо по-спартанско.
	А може би втората стая щеше да е само за Хортън и Ларисън. Може би щях да остана при Дилайла. Опитах се да не храня надежди, но можех да си го представя отчетливо. Простия дървен креват. Белите чаршафи. Прозорците с големи каси, закрити с пердета, които се къдрят навътре, а вятърът носи звуците на уличното движение. Усещането как се движа в нея, краката й са кръстосани на гърба ми, а дъхът й пари лицето ми. Докосвам я така, както знам, че обича да бъде докосвана. Звуците, които издава. Думите, които би казала. Начина, по който би целунала потта по раменете ми, след като свършим. Как поглежда в очите ми и няма нужда да казва нищо, а пък аз се чудя как е възможно да ме познава толкова добре и да ме приема толкова много. Как, след всичките грешки, които съм направил, и ужасите, които съм причинил и изживял, изобщо е възможно да заслужа нещо подобно.
	Идването ми в Париж едновременно ме изпълваше с радост, че съм отново в града, който бях заобичал, но също така ме караше да съжалявам за това колко глупав се бях оказал, колко много време бях изгубил и как най-вероятно бях изгубил безвъзвратно дадения ми шанс. За мен Токио бе изпълнен с толкова много призраци. Досега не бях осъзнавал колко силно се нуждая от Париж, за да се чувствам жив.
	— Хотел, това звучи добре — каза Ларисън. — А Хорт вече си уреди среща с местните си познати. Тъкмо отиваме натам. Но все още не сме чули нищо от Тревън.
	— Няма значение. Беше добро решение да дойдем тук предварително. Както сам каза, така Греъм ще има по-малко време да разположи хората си. Освен това трябва да внимаваме с огнестрелните оръжия. Видях на няколко места контролни пунктове, където полицията проверяваше чантите. Предполагам, че е заради ноемврийските атаки през 2015. Не съм ги виждал да обискират хората, но чантите определено ги отварят за проверка.
	— Няма проблем, ще го предам на останалите.
	— Хубаво. Искаш ли да се срещнем на основното място в петнайсет нула-нула?
	Мястото за среща, което бяхме уговорили предварително, се намираше при Голямата галерия на еволюцията, край оранжерията, която гледа към Ботаническата градина. Имахме, разбира се, резервни места за среща, както и допълнителните уговорени подходи към тях. Със или без криптиране, не исках да казвам по телефона повече, отколкото беше необходимо. Освен това телефоните може да бъдат изгубени, може да няма сигнал или пък да се случат безброй други неща, решението за които винаги е предварителната подготовка и резервните варианти.
	— Става — отвърна Ларисън. — Чу ли се с Дилайла?
	— Сега отивам да се видя с нея.
	— Заедно с Ливия ли?
	— Не, тя поиска да се разходи сама. Да се аклиматизира. Никога преди не е била тук.
	— Значи само ти.
	— Да.
	— Добре. Само да ти кажа, че всички разчитаме на теб.
	— Страхотно.
	— Шегувам се. Всъщност не.
	— Струва ми се, че прекарваш доста време заедно с Докс.
	— Между другото, той ти пожела успех.
	— Добре, трябва да тръгвам.
	— Каза да не се правиш на идиот. Да й кажеш, че ти липсва. Виж, не ми се сърди, просто ти предавам думите му.
	Прекъснах връзката. Трябваше да предположа, че не Ларисън ще отрезви Докс, а всъщност просто ще прихване от него.
	Масите по тротоарите пред „Ла Палет“ бяха почти изцяло заети, но в задната стая, която толкова много ми беше харесала, имаше един-единствен клиент — елегантно облечена жена вече на години с малка чаша кафе и книга, отворена пред нея. От облеклото и непринудените маниери заключих, че навярно е собственичка на някоя от близките галерии, дошла да се наслади на сутрешното си еспресо, преди да отвори магазина си. Влязох и заех масата в ъгъла. Със задоволство почувствах, че мястото сякаш ме беше чакало. Били Холидей пееше тихо от невидимите говорители. Звукът беше приглушен. И беше приятно сумрачно дори в такава слънчева сутрин. Стените бяха облицовани с тъмно дърво, таванът беше боядисан в охра, а масите и столовете бяха удобни и в успокояващи отсенки на кафявото. Когато времето беше хубаво, масите на тротоара привличаха много повече минаващите туристи и парижани, но на мен в „Ла Палет“ винаги ми беше харесвало повече вътре.
	Скоростта на обслужването в Париж може да е объркваща за японците, дразнеща за американците и неразгадаема за всеки, който е свикнал, да кажем, с почти свръхестествената бързина на Хонконг. Но този път за мое задоволство келнерите не ми досадиха прекалено бързо. Беше първият ми самотен момент, откакто се бях завърнал, и при все че ми беше приятно да наблюдавам реакцията на Ливия на града, а също така въпросите й и това, което бяха разкрили за нея, бях доволен най-сетне да получа малко уединение.
	Което беше обяснимо. По-голямата част от времето, когато бях живял тук, бях прекарал сам. Което, предполагам, правеше още по-непонятни претенциите ми към Дилайла. Като се замислех, балансът между двама ни всъщност беше добър: тя трябваше да пътува по работа, аз имах нужда да оставам сам. Тогава какво ме беше прихванало да я притискам пак и пак, докато накрая нещо не се пречупи? Дали умишлено не се бях опитал да разруша най-хубавото нещо, което ми се беше случвало, откакто се помнех? Наистина ли бях склонен към самоунищожение?
	Може би трябваше да попитам Докс какво мисли по въпроса. Преди не бях склонен да говоря с него, защото се боях от точността на прозренията му. Но прецизната му проницателност можеше да ми помогне. От лекарството не се очаква да е приятно на вкус. За тази работа си има бонбони. Лекарството е, за да се почувстваш по-добре.
	Чувствах се странно. Толкова време бях прекарал сам. А след около час щях отново да съм заедно с нея, пък макар и за кратко и може би не много успешно. Така че за момента просто се наслаждавах на чувството, че отново седя в мрачното убежище на тази стая, една останка от миналото ми. Чувствах се като котката на Шрьодингер. Дилайла или щеше да дойде, или нямаше да дойде. Можеше да ме приеме или да ме изхвърли. Щеше или да ми прости, или да ми каже да се разкарам. И в това тясно изкупително пространство се промъкна едно чувство, нещо като съжаление към по-младия Джон и към всичките му ужасни решения, а също и желание да имам как да му кажа това, което знаех сега, така че да му помогна да постъпи правилно за негово и мое добро, и една печал, че подобно нещо е невъзможно: слепотата на младия мъж беше непоправима, грешките му неотменими, а последствията необратими. А след това се усмихнах, мислейки си за _моно но аваре_, тъгата от това, че съм човек, защото беше иронично да пропътувам чак до Париж, за да почувствам нещо, което беше толкова типично японско.
	Мина половин час. Жената от галерията си тръгна. Дойдоха още няколко посетители, които по един или друг начин ми заприличаха на местни. Поръчах си omelette aux champignons и orange pressée*, и закусих. После още едно еспресо. Нея все още я нямаше, а вече бе минал цял час.
	[* Омлет с гъби и портокалов фреш (фр.). — Б.пр.]
	Може би трябваше да й дам номера на сателитния телефон. Може би се беше случило нещо и тя нямаше как да се свърже с мен. Може би трябваше пак да й се обадя. Зачудих се защо се беше спряла на това място вместо на едно от любимите й заведения в Льо Маре. На мен левият бряг винаги ми бе харесвал повече, отколкото на нея. Дали изборът й не беше опит за примирие? Или се опитваше да ми каже: „Ще те държа далеч от моето място, от моя живот“? Дали напълно не изпусках нещо?
	Най-накрая, около деветдесет минути след разговора ни, тя се появи. Застана на прага за миг, най-вероятно за да позволи на очите си да се приспособят след яркото слънце навън. Беше с дънки и велурени ботуши, комбинация, за която винаги бях мислил, че много й отива. И кожено елече. Косата й беше разпусната, а красотата й не просто поразителна, а същински пламтящ упрек.
	Видя ме и се приближи. Изправих се с разтуптяно сърце.
	— Радвам се да те видя, Джон.
	Каквото и да бях очаквал, не беше точно това.
	— Аз също — отвърнах. Искаше ми се да добавя „истински се радвам“, но реших, че ще прозвучи погрешно.
	Останахме прави в неловко мълчание. После я поканих с жест към масата.
	— Защо не седнеш?
	Бях избрал ъгловата маса, така че да можем да седим на деветдесет градуса един от друг, а в същото време и двамата да имаме видимост към входа.
	Седнахме. Отблизо и без външната светлина да подчертава силуета й, можех да забележа няколко нови бръчки. Не ми пукаше. Изглеждаше по-красива от всякога, а от това ме заболя.
	Исках да й кажа толкова много неща. „Липсваше ми. Съжалявам. Аз съм идиот!“
	„Обичам те!“
	Нищо не излезе от устата ми.
	— И? — подкани ме тя след прекалено дългото мълчание. — Каква е помощта, която ти е нужна?
	„Кажи й, загубен идиот такъв! Кажи й!“
	Но не го направих. Вместо това през следващите четирийсет минути й разказах всичко, което се беше случило, като завърших с полета ни до Париж тази сутрин.
	— Това е много лошо — каза тя. — Знам за ОГЕ. Мосад използва услугите им.
	— Явно всички ги ползват.
	— Именно. Греъм всъщност няма истински врагове. Само клиенти. Някои от тях доста влиятелни.
	— Е, нали ме познаваш. Имам дарба да ядосвам само най-добрите.
	Надявах се поне да се усмихне, но не познах.
	— И какво мислиш, че мога да направя за теб?
	На някакво подсъзнателно ниво знаех, че все още не трябва да говорим за плана ни. В случая бизнесът не беше най-добрият подход. Но бизнесът беше по-познатият ми терен, беше въпросът, който ме плашеше по-малко, така че не се вслушах в гласа, който ми казваше, че не постъпвам правилно.
	— Още не съм съвсем сигурен. Няма да мога да предложа нещо смислено, преди да сме получили по-подробна информация от Тревън. Но най-грубо казано идеята е, че ако успееш да подмамиш Греъм някъде, където да ги няма телохранителите му, ще имаме възможността да го разпитаме. Според данните, които имаме, можем просто да го убием, въпреки охраната му. И все още е възможно да ни се наложи да го направим. Но всъщност ни е нужна информация. Защо Арингтън с всички сили се опитва да прикрие мрежата за детска порнография? Какво смята да прави с тази информация? Кои всъщност са въвлечени? Ако не знаем отговорите на тези въпроси, с убийството на Греъм може би няма да сложим край на заплахата. А също така няма да унищожим и мрежата.
	Дилайла погледна настрана и забарабани с пръсти по масата. После попита:
	— Откога си се загрижил за детската порнография?
	Прозвуча колкото като въпрос, толкова и като провокация, но все пак се замислих.
	— Откакто го видях пред себе си. И осъзнах, че съм в състояние или да направя нещо по въпроса, или просто да се престоря, че не ме засяга.
	— Разбирам.
	— Ще се включиш ли?
	— Искам само да съм сигурна дали си напълно наясно защо точно го правиш.
	— Ако видиш видеото, което ни показа Ливия, ще разбереш.
	— Бих искала да се запозная с нея. Май е интересен човек.
	— И аз мисля така.
	— Вярваш ли й?
	— Не я познавам от достатъчно дълго, за да мога да кажа. Но Докс й вярва.
	— Той е по-доверчив от тебе.
	— Искаш да кажеш, че Докс е слабото звено във веригата?
	— Казвам, че ми звучи сякаш тази жена е въвлякла четирима, а сега може и пети човек във войната, която е повела. В нейната война.
	— Казах ти, че Греъм ме нападна преди даже да бях чувал за Ливия.
	— Но кой има по-голяма нужда от другия, ти или тя?
	— Бих казал, че нуждата е взаимна. Нейната информация ни доведе до разкритията за Арингтън. Дотогава знаех, че Греъм най-вероятно е само изпълнител, но нямахме представа за кого.
	— Информацията й може ли да се провери?
	— Изпускам ли нещо? — Погледнах я в очите.
	— Точно това се опитвам да разбера.
	— Защо си толкова… цинична по такава тема?
	— Ако си мислиш, че въпросът ми е породен от цинизма ми, значи трябва да съм още по-притеснена.
	— Докс я познава. Каза, че му е спасила живота. Аз пък имах възможността да я наблюдавам отблизо и под напрежение. Не забелязах някакво разминаване в това, което ми каза, нито пък почувствах нещо нередно. Така че, да попитам отново, какво изпускам?
	Дилайла замълча за момент. После отвърна:
	— Направих кариера благодарение на умението си да карам мъжете да ми вярват. Да са напълно убедени в нещата, в които искам да вярват. А сега ми разказваш за влиянието, което тази жена има върху Докс, и за войната, в която те е въвлякла. Как бих могла да не се усъмня, че и четиримата не сте толкова доверчиви, колкото мъжете, които бяха уверени в мен?
	— Бях сигурен за теб. — Погледнах я пак в очите.
	— Не, не беше. — Тя поклати глава. — Тръгна си. А ти беше единственият мъж, който трябваше да е сигурен в мен. О, боже, каква ирония! Направо ми се гади.
	— Бях сигурен в теб.
	— Тогава защо си тръгна?
	— Защото не искаше да се откажеш от работата си. От този живот.
	— Този живот — повтори тя, като повиши глас. — Същият този живот, към който се мъчиш да ме върнеш в момента, защото така ти изнася?
	Няколко души в стаята погледнаха към нас, после се върнаха пак към разговорите си.
	— Съжалявам.
	Дилайла поклати глава. Изглеждаше изумена.
	— Имаше години да ми се обадиш и да ми го кажеш, Джон. Даже тази сутрин можеше да ми го кажеш. Но не го направи. Всичко, което чух от тебе тази сутрин, единствената причина, поради която си тук, е, че си се забъркал в някаква каша и съм ти нужна, за да те измъкна. Искаш да получиш само ползите, без да поемеш никакви задължения. И знаеш ли кое е най-лошото? Толкова си сляп, че дори не можеш да го видиш!
	— Не, не е така…
	— Не спори с мен, когато ти се карам! Мислиш ли, че ми дреме какво си повтаряш, че чувстваш дълбоко в сърцето си? Има ли то някакво значение за мен? За мен са важни действията ти, Джон. А действията ти са, че ми даде ултиматум, после ме изостави, без дори да погледнеш назад, а сега си тук само защото ти е нужно нещо от мен. Ако си казваш, че, о, не, липсваше ми, копнеех по теб, ето затова съм наистина тук, тогава не просто лъжеш мен, а лъжеш себе си, защото не можеш да приемеш какъв себичен, манипулативен задник си всъщност и за да се скриеш от жалката, грозна истина си измисляш разни красиви истории.
	Хвърлих един поглед наоколо. Хората, които ни гледаха, се върнаха към разговорите си.
	— Това болеше.
	— И защо си мислиш, че ми пука за чувствата ти?
	— Но знаеш ли кое го прави поносимо? — Дилайла не отговори. — Това, че грешиш!
	Сервитьорът дойде, за да провери каква е цялата тази шумотевица. Помислих си, че и това е начин да ти обърнат внимание на масата.
	— Дайте ми една чаша шираз — каза му Дилайла. — Не, нека бъде водка. „Белведере“, изстудена, без нищо.
	— Нека бъдат две — обадих се аз.
	Келнерът ни погледна за миг, сякаш се съмняваше в разумността на поръчката ни, после кимна и се отдалечи.
	Дилайла поклати глава.
	— Само час и вече ми е нужно питие.
	— Не само на теб, на мен също.
	— Така е, ти си виновен. Виждаш ли как успя да направиш своите проблеми мои?
	Не успях да разбера дали се шегува. Реших, че по-скоро не.
	Тя погледна нервно към витрината между нас и предния салон, зад който се намираше барът.
	— Ами ако ти кажа, че вече е твърде късно за нас?
	Извърнах очи, защото усетих, че нещо ме стяга в гърдите.
	— Тогава в живота ми завинаги ще има тъга. И никога няма да престанеш да ми липсваш. И да ми липсва това, което имахме. И никога няма да спра да съжалявам какъв идиот трябва да съм бил, за да го съсипя.
	— Няма да ме накараш да се чувствам виновна. Ти го направи. Вината си е твоя, така че си живей с нея.
	Сервитьорът донесе питиетата. Дилайла вдигна чашата си и без да си губи времето с разни наздравици, я преполови. Затвори очи и потрепери — реакция, която за съжаление, като се имаше предвид отчаянието на момента, ми напомни за начина, по който изглеждаше понякога, когато получаваше оргазъм.
	Аз също изпих половината си водка. Три кафета и водка, заедно с часовата разлика и много малко сън. Особено при сегашните условия не беше научен експеримент, който исках да провеждам. И все пак не ми пукаше.
	Оставих чашата, изпуснах продължително дъх и усетих как топлината на водката се разлива в стомаха ми.
	— Не се опитвам да те накарам да се почувстваш виновна.
	Дилайла поклати глава.
	— Вече не съм свързана с предишния си живот, идиот такъв. Почти не съм. Онова, което каза, че искаш… просто трябваше да изчакаш. Но не го направи. Как е възможно един човек с толкова много търпение в работата си да е толкова нетърпелив в личния си живот?
	— Не знам — искрено отвърнах аз.
	— Но все пак трябва да има отговор. Извинение ли си търсеше, защото беше отегчен?
	— Не.
	— Тогава какво? Опитваше се да саботираш сам себе си? Да саботираш нас двамата?
	— Не знам. Искам само да ти кажа, че… цялото търпение, което съм си изградил в работата и в живот ми… и цялата точност, и логичност, и самоконтрол… просто ги няма, когато става дума за теб. Бих искал да ги има, но ги няма.
	Замълчахме за кратко. Дилайла си допи водката, затвори очи и отново потрепери, после додаде:
	— Ами ако ти кажа, че се виждам с някого?
	По някаква глупава причина, страх или отрицание, или нарцисизъм, не бях очаквал подобен въпрос. Усетих как гърдите ми отново се стягат.
	— Щях да те попитам дали си сериозна.
	— И ако ти кажа, че съм?
	Преди време щях да поискам да го убия, който и да беше. Буквално. Да отстраня заплахата.
	Но изведнъж просто се почувствах тъжен. Разбира се, че се виждаше с някого. Наистина ли бях очаквал тази жизнена, космополитна, разкошна жена да стои и да ме чака, докато приключа с цупенето?
	Допих си водката.
	— Тогава ще кажа, че го заслужавам. И… че ще се опитам да се радвам за теб.
	Отново замълчахме.
	— Все пак? — попитах аз.
	— Все пак какво?
	— Виждаш ли се с някой?
	— Да.
	„Мамка му!“
	— И… сериозна ли е връзката?
	Дилайла изчака доста, преди накрая да отговори:
	— Не толкова сериозна, колкото беше между теб и мен.
	Контурите на стаята бяха добили приятна патина. Разговорите покрай нас ни обгръщаха като нежно жужене. Установих, че съм замаян. Може би беше водката, може би бяха последните й думи, а може би вече не ми дремеше за увъртанията или за защитата на достойнството ми, или за каквото и да било. Погледнах я и й казах:
	— Хайде да отидем в апартамента ти.
	Дилайла поклати глава.
	— Боже мой, колко си нагъл!
	— Не ми пука. Искам да се любим. Още тази сутрин. На леглото ти. А светлината да минава през тънките пердета. Така, както го правехме.
	— Няма да стане.
	— Защо?
	— Преди всичко съм ти прекалено ядосана.
	— Изкарай си го на мене.
	Тя ме погледна и усетих, че го иска. Топлината в корема ми се засили. Усетих приятно раздвижване малко по-надолу от него.
	— Не мисля, че можеш да понесеш толкова много гняв.
	— Нали сама го каза? Вината е моя. Така че ще поема риска.
	Тя поклати глава, с присвити очи и с разширени от възбуда ноздри. После сложи ръка на тила ми, придърпа ме и ме целуна страстно, дори бих казал диво. Отвърнах със същата сила на целувката й, сложил ръце на лицето й, за да я задържа до себе си и твърдо решен никога вече да не я изпускам.
	Дилайла се откъсна от целувката и ме погледна.
	— Мразя те!
	— Обичам те! — отвърнах аз.
	Наоколо се разнесе тихо ръкопляскане. Вдигнах поглед и видях, че всички клиенти се усмихват и ръкопляскат.
	Желаех я толкова силно, че не ми пукаше.
	— Хайде! — подканих я аз. Хвърлих на масата няколко евро, сграбчих я за ръка и я поведох след себе си.
	На тротоара Дилайла ме спря.
	— Чакай! Къде си отседнал?
	— Зад ъгъла, в „Хотелът“.
	— Заведи ме там. Апартаментът ми е твърде далеч.
	„Какво пък, по дяволите — помислих си. — Ще намерим някое друго място за Ливия и Докс“.


>>	38. Дилайла

	След като се любиха, Джон заспа почти мигновено.
	— Но ме събуди след час, чу ли? — каза той, легнал по гръб, докато Дилайла го гледаше отстрани. — Имам среща с екипа.
	Тя го гледаше как се мъчи да държи очите си отворени. Опитваше се, но не успяваше да не изпитва нежност към него.
	— Трябва да поспиш повече.
	— След срещата — измърмори Джон. — Обаче не знам къде ще спя. Ще ни е тясно, защото сме петима.
	Тя го удари леко по рамото.
	— Голям си идиот!
	Миг по-късно беше заспал.
	Тя нагласи телефона си да звънне след час и за известно време също задряма. Усещаше се умиротворена. Не се ядосваше на себе си, че беше отстъпила. Чувстваше се прекалено добре, за да се ядосва, прекалено добре, за да мисли изобщо какво ще последва.
	„Ще го измислиш — помисли си тя. — Какво, някой обещавал ли е, че ще ти е лесно с човек като него? И, хайде, бъди честна със себе си. И ти самата не си най-лесната личност“.
	Чу, че някой вкарва ключ в ключалката. Но бяха заключили вратата отвътре. Отвън опитаха отново.
	Дилайла стана, грабна една хавлия от банята и отиде до вратата. Погледна през шпионката и видя, че отвън е застанала привлекателна азиатка на около трийсет и пет, обута в спортен панталон и мека риза върху фланелката. Сигурно беше Ливия.
	— Да? — тихо попита Дилайла, защото искаше да е сигурна.
	— О! — възкликна жената, явно объркана. — Аз съм… Мога да се върна по-късно.
	Дилайла се усмихна. Никакви въпроси.
	Отключи и отвори.
	— Всичко е наред — тихо каза тя. — Това е твоята стая. Съжалявам за натрапването — протегна ръка. — Аз съм Дилайла.
	Жената кимна.
	— Ливия. — Стиснаха си ръцете. — Но наистина не е проблем. Мога да дойда пак по-късно.
	Дилайла хвърли поглед назад. Джон все още спеше. Което беше необичайно. Сред хората, които познаваше, той беше един от тези с най-лекия сън. Явно, че беше изключително изтощен, за да спи толкова дълбоко.
	И, предположимо, изключително доверчив към нея.
	— Няма проблем — каза Дилайла. — Каза ми да го събудя скоро. Заради срещата. Влез, сигурно искаш да се освежиш след пътуването. Не мисля, че ще му попречиш на съня. Никога не съм го виждала да спи толкова дълбоко.
	— Аз мога само да се наплискам с вода долу — каза Ливия. — На вас двамата… може би ви е нужно малко време заедно.
	— И за това ще има време по-късно. Хайде, влез, не искам да се чувствам сякаш съм те изгонила от стаята ти. Можеш да ползваш банята, докато се обличам.
	Ливия си взе чантата и след по-малко от десет минути отвори вратата на банята, облечена в нова фланелка и с мокра, причесана назад коса. Огледалото се беше замъглило от душа.
	— Благодаря — тихо каза, докато излизаше. — Банята е свободна, ако ти трябва.
	„Хубава е“, помисли си Дилайла. Не истински красива, но това може би се дължеше на безформените дрехи и на пълното отсъствие на грим. Ако разиграваше някакъв номер на Докс и останалите, явно не го правеше разчитайки на външния си вид, макар че би могла, ако го поискаше. Но без съмнение в нея имаше нещо. Някаква сила или интелигентност… и усещане за енергия. Щеше да е интересно да я види как си взаимодейства с останалите.
	— Благодаря — отвърна Дилайла. — След минутка се връщам. Не стой прекалено близо до леглото, в случай че се събуди.
	— Какво имаш предвид?
	Дилайла веднъж беше направила грешката да събуди Джон, като го разтърси. Реакцията му беше мигновена и яростна. Някак си бе успял да се спре и да не я нарани, но беше ужасен от станалото. Обвини себе си, но по-късно Дилайла осъзна, че би трябвало да го предположи. Като се имаше предвид животът, който водеше Джон, една изненада, когато беше уязвим, сто на сто щеше да предизвика изключителна защитна реакция.
	Дилайла го погледна, после погледна Ливия.
	— Може да се събуди… лошо.
	— А! — само каза Ливия, но Дилайла изпита странното усещане, че тази жена знае точно какво е усещането и какво би могло да го предизвика. После добави: — Ще дойдеш ли на срещата?
	Дилайла погледна отново Джон, после направи знак на Ливия да влезе с нея в банята. Ливия пристъпи вътре и Дилайла затвори вратата.
	— Извинявай. Не искам да го безпокоим.
	„А също така мога да се възползвам от възможността да те опозная по-добре“.
	— Разбирам — отговори Ливия.
	— Както и да е, за срещата. Да, мисля, че трябва да присъствам.
	Ливия кимна.
	— Рейн и Докс говориха много хубави работи за теб.
	Дилайла избърса огледалото с една кърпа. Сексът им беше бурен, така че нямаше да навреди да пооправи малко грима и косата си. Но не искаше да го прави пред тази жена.
	— И Джон за теб. — Тя се обърна към Ливия. — Разказа ми, че цялата история е заради мрежа за разпространение на детска порнография.
	— И заради хората, които се опитват да я прикрият.
	— Каза, че си му показала видео от сайта.
	Ливия я погледна предпазливо.
	— Да, така е.
	— Аз също бих искала да го видя.
	— Мога да ти го покажа веднага.
	— Не, по-късно също става.
	— Сигурна ли си? В тези неща е лесно да изпуснеш от поглед за какво всъщност става дума.
	Това предизвикателство ли беше?
	— Изглежда, че си се справила добре да държиш всички съсредоточени върху целта.
	— Аз съм просто ченге от Сиатъл — каза Ливия. — Не съм международен шпионин. Но мога да оценя, когато хората имат куража да кажат това, което им е на ума. Не е ли същото с теб?
	Дилайла я гледаше и с недоволство усещаше, че донякъде изпитва уважение към нея. Но примесено с доза негодувание.
	Погледна към вратата, зад която Джон навярно все още спеше.
	— Надявам се това, което ще кажа, да не прозвучи прекалено коравосърдечно. Не, всъщност не ми пука как ще прозвучи. Единственото, за което съм загрижена, е този мъж в стаята. Връзката ни е трудна. Почти невъзможна. За известно време го бях изгубила. И първото нещо, което научих, когато отново го видях, е, че може би ще изложи живота си на риск в нечия чужда битка. В битка за някого, за когото никога не съм чувала. Мислиш ли, че това ме прави щастлива? Мислиш ли, че ме кара да се усещам като твоя съюзничка? Или да съм ти признателна?
	Ливия не отговори, така че Дилайла продължи:
	— Разбирам, че има заплаха. Срещу всички вас. Добре, отстраняването на заплахата е това, което Джон прави. Но не усложнявай мисията. Не я превръщай в нещо, в което тези мъже нямат опит и което не ги засяга. Не въвличай други хора в своята собствена битка.
	Ливия мълчеше. Дишането й не се учести, цветът на лицето й не се промени, тя дори не мигна. Дилайла отново усети неволно уважение. Каквато и да беше истината, тази жена беше корава.
	Най-накрая Ливия каза:
	— Жалко, че мислиш за битката ми с изнасилването на деца като за моя собствена. А не като за своя. Не като за битка на всички ни.
	— Исках да кажа…
	— Знам какво искаше да кажеш. И те разбирам. Ако жестокостта и развратът, който се търгува на сайтове като „Детска игра“, не те засягат, значи не те засягат.
	— Не! Не казах, че не ме засягат. Казах, че не са моята война. Има много неща, които ме засягат, но заради които не тръгвам на война. А аз съм била на война. На истинска война. Но да си ме чула да искам от теб да се присъединиш към мен и да се биеш заедно с мен?
	— Не говоря за световната политика. Говоря за деца. За мен войната за защитата на децата от мръсниците е война, която трябва да води всеки от нас.
	— Не. Не и Джон. Бил се е в достатъчно войни. И почти загина в тях.
	— Виж, познаваш го по-добре от мен. Но така, както го казваш, все едно мислиш, че съм използвала някакъв трик за контрол над ума му като джедаите. Казах му… казах на всичките, че за мен това не е просто опит да отърва собствената си кожа. И че ако за тях това е най-важното и не ги интересуват хората, които правят и продават филми, в които изнасилват и измъчват деца, тогава аз няма да участвам. Играх с открити карти. Никого не съм манипулирала.
	Дилайла можеше да посочи, че при определени обстоятелства играта с открити карти е най-мощната манипулативна техника. Но какъв беше смисълът? Тази жена явно беше фанатичка.
	— И още нещо — добави Ливия. — Докс, Рейн, всичките направиха много за мен. Особено Докс. Но улицата не е еднопосочна. Оливър Греъм се опита да взриви Рейн с хеликоптер и ракети преди Рейн дори да беше чул името ми.
	— Да, Джон спомена и това. Но пак стигаме дотам, че Греъм е искал да те убие. А Джон не се е съгласил да му играе по свирката.
	Ливия се усмихна.
	— Мислиш ли, че е трябвало да го направи?
	Дилайла не отговори. Осъзна, че Ливия нарочно я е насочила към този момент, и то умело.
	— Иска ли ти се да го беше направил? — повтори Ливия.
	Истината беше, че част от нея всъщност го искаше. Но в такъв случай Джон навярно нямаше да влезе във връзка с нея. И нямаше да им се отвори друга такава възможност.
	Но не беше само това. Да желае Джон да беше убил тази жена, която изглеждаше невинна, с изключение на излишната самоувереност… не. Едно беше да почувстваш сянката на нещо подобно. Да му се предаде напълно щеше да е погрешно. И необратимо.
	— Сигурно си много добра във воденето на разпит — каза Дилайла.
	— Справям се.
	— Защо не ми покажеш въпросното видео?
	— Не е нужно да го гледаш. Особено ако по-късно смяташ да твърдиш, че съм го използвала, за да те манипулирам.
	— Нищо няма да твърдя. Ще ти помогна. Не съм такъв човек да стоя безучастно, когато Джон и Докс са изложени на опасност.
	— Благодаря.
	— Не го правя заради теб.
	— Но ще е от полза за мен.
	— А също и за много деца, предполагам.
	— Не съм казвала нищо такова. Щеше да си помислиш, че прекалено много сгъстявам боите.
	— Не го каза, защото не искаше да прозвучи сякаш ме манипулираш. Както и да е. Покажи ми видеото. Трябва да знам за какво става дума.
	Ливия извади лаптопа от чантата си, сложи го на плота до мивката и го включи. После го завъртя към Дилайла и задържа пръста си над бутона за възпроизвеждане.
	— Вече съм го гледала прекалено много пъти. Не искам пак да го гледам.
	И натисна бутона.
	За миг Дилайла просто не можеше да повярва на това, което вижда. Буквално не можа да го повярва. Сигурно беше нещо друго. После осъзна, че е умът й, който се опитваше да я защити от ужаса и търсеше начин да й покаже, че е нещо друго, а не това, което всъщност беше. Истината я удари като юмрук в корема. Тя вдигна ръка към устата си, хвърли се към тоалетната чиния, клекна и повърна.
	Ливия натисна бутона „Стоп“ и децата спряха да пищят. Дилайла пое няколко пъти дълбоко въздух, после повърна пак, като си мислеше: „Боже мой! Боже мой!“.
	Стомахът й, макар и бавно, сякаш успя да постигне някаква стабилност. Когато се убеди, че няма да има нов пристъп, тя се изплю, изправи се и пусна водата.
	— Е, определено доказа гледната си точка. Сигурно си доволна, че успя.
	Ливия я погледна и това беше наистина странно, защото жената сякаш се бореше със сълзите си.
	— В тези записи няма нищо, което да ми хареса — отвърна тя. — Освен когато наказвам хората, които ги правят.
	На вратата се почука.
	— Всичко наред ли е? — попита Джон.
	— Добре съм — отвърна Дилайла. — Просто с Ливия се опознаваме.
	— А! Е, добре. Щом свършите, може би ще си взема един бърз душ.
	— Да, а после трябва да тръгваме.
	Последва пауза.
	— Ще дойдеш ли? — попита той.
	— Да.
	Нова пауза, после:
	— Благодаря ти!
	Дилайла погледна Ливия.
	— Радвам се, че мога да помогна.


>>	39. Рейн

	Срещнахме се по план пред Голямата галерия на еволюцията. Докс, Хортън и Ларисън вече чакаха в горния край на стълбищата, когато се приближихме откъм градината. Щом Докс видя Дилайла, лицето му светна от радост.
	— Хей! — започна той, което за Докс практически означаваше, че езикът му е вързан на възел. Прегърна я ласкаво, но определено по-кратко и по-уважително от обичайната му костотрошачка.
	— Докс — усмихна му се тя, — нали знаеш, че в Париж обикновено е целувка. — И изимитира целувка по двете му бузи.
	— Няма проблем, и това можем да направим — каза той и побърза също да я целуне.
	Дилайла се разсмя. Знаех, че няма нищо против прегръдките му, даже напротив. Коментарът й беше по-скоро от типа на „когато си в Рим“. Е, пожелах да има късмет в това начинание с Докс.
	Беше хубаво да съм отново с тях двамата. Повече от хубаво. Какво, по дяволите, ми беше влязло в главата, за да обърна гръб на хората, които винаги бяха стояли зад мен? Трябваше да се опитам да вникна по-дълбоко в станалото. И да се постарая никога повече да не си повтарям грешките.
	Хортън стисна ръката на Дилайла и каза любезно:
	— Приятно ми е да се запознаем, мадам!
	Ларисън се задоволи само с предпазливо кимване. Веднага щом приключихме със запознанствата Ларисън каза:
	— Имам предложение! — Всички го погледнахме. — Хората на Хорт осигуриха пет пистолета „Берета“ АРХ и кобури за колан към тях. Заедно с резервни пълнители. Хорт взе един, а ние с Докс носим по два, така че щом тръгнем, веднага ще почнем да дрънчим. Близо до библиотеката има една тоалетна. С единична кабинка. Защо не се възползваме от нея и не оборудваме Ливия? Прехвърлянето ще стане бързо, без да го правим на публично място.
	Кимнах на Хортън.
	— Добре е, че твоите хора са се справили със задачата.
	— Справиха се донякъде — изсумтя Докс. — Все пак щеше да е добре да имаме подръка истинска пушка.
	— Е — подметна Хортън, — ако не искаш пистолета…
	— Разбрано, моя е грешката — побърза да каже Докс. — Не исках да се покажа неблагодарен. Просто исках да съм сигурен, че имаме на разположение всички възможни опции.
	Ларисън пръв се възползва от тоалетната, като остави една от беретите за Ливия, после Докс повтори същото упражнение за мен. Всички държаха под око двата подхода към библиотеката, но никой не ни последва.
	След като приключихме с оборудването, тръгнах ме да се разхождаме по дългите обсипани с пясък и чакъл алеи на градините със симетрични редове дървета от двете ни страни; клоните се събираха като балдахин над главите ни. Пейките покрай алеите бяха заети от туристи и парижани: пенсионери, които дремеха или четяха, майки с деца, младежи, които навярно бяха избягали от час и пушеха, смееха се и се държаха за ръце.
	Докс се възползва от възможността и ме прегърна през раменете.
	— Гордея се с теб, приятел!
	Погледнах го, но не казах нищо.
	— Искам да кажа, разбрах го в момента, в който ви видях двамата, че сте се целунали и сте се сдобрили.
	Пак не казах нищо.
	— Затова да благодарим на Бог, защото съм готов да се обзаложа, че не си спал с жена, откакто си я видял за последен път. Не много жени са толкова милосърдни, колкото Дилайла, и това е факт. Късметлия си ти.
	Явно мълчанието ми не работеше, така че опитах с простичкото:
	— Благодаря.
	Докс се разсмя.
	— Добре, няма да те тормозя. Но, сериозно, наистина се радвам за двама ви. Вие сте създадени един за друг. Единственият, който не можеше да го види, беше ти самият.
	— Нали каза, че си приключил с тормоза.
	— Какво? Това не е никакъв тормоз. Просто така го усещаш, защото е истината.
	Минахме покрай гъста горичка. Вървяхме така, че да имаме пълно покритие на всички възможни подходи към нашата позиция. Но градините бяха мирни, а край нас имаше само разхождащи се и замечтани хора, които се наслаждаваха на слънчевия следобед.
	— Бен се обади — каза Хортън. — С Греъм пристигат утре сутринта. Каза, че трябва да се срещнем.
	Кимнах.
	— Какво мислиш по въпроса?
	Хортън погледна Ларисън и каза:
	— Знаете какво мисля по въпроса.
	— Мисля, че Тревън е лъжец — отвърна Ларисън. — Откъде да знаем дали няма да се появи с цяла армия хора на ОГЕ?
	Погледнах Хортън.
	— Защо просто не се възползва от телефона?
	— Ти би ли го направил?
	Хвърлих бърз поглед наоколо и не видях никакви проблеми.
	— Най-общо казано, не, но бих предпочел телефон пред среща очи в очи, която е недопустимо опасна.
	— Казвам това, което знам — обясни Хортън. — Имах същите притеснения и ги споделих с Бен. Той каза, че иска да се видим очи в очи и че ако имам проблем с това, решението си е наше и че сме длъжни да чуем какво има да ни каже.
	— Не бих казал, че това ми харесва — изсумтя Докс.
	— И на мен — обади се Ливия.
	— Разбирам как се чувствате — каза Хортън. — Така че ето какво ще ви кажа: понеже изглежда, че съм единственият, който не е убеден, че Бен се опитва да играе двойна игра, ще отида лично на срещата. Така рискът ще е само мой.
	Ларисън го погледна и можеше да се види, че не е доволен от тази идея. Не защото бе особено загрижен за безопасността на Хортън. А защото не вярваше на Хортън само малко по-малко отколкото на Тревън.
	— Има още една възможност — вмъкна Дилайла. Всички я погледнахме, така че тя продължи: — Ние сме шестима. Можем да наблюдаваме целия маршрут. Ако има проблем, ще прекратим операцията преди дори полковник Хортън да е заел позиция.
	— Моля, наричай ме Хорт — обади се Хортън. — Или Скот, ако предпочиташ. От доста време не съм полковник.
	Дилайла кимна.
	— Значи Хорт. Джон, нали помниш „Льо Пиано Ваш“ близо до Пантеона?
	Беше един джазбар, който й бях показал. Едно от местата, които бях открил по времето, когато изучавах града. Кимнах. Имах известна идея накъде бие.
	— Улицата е тясна и има само два подхода — продължи тя. — Ако се срещнат там, останалите можем да наблюдаваме околността. Откъм страната на библиотеката „Сент Барб“ и откъм страната на улица „Монтан Сент Женвиев“. Точно на ъгъла има един малък ресторант, „Лекюри“. Мога да седна на една от масите на тротоара, така че да виждам и двата подхода. Страната откъм библиотеката е малко по-трудна, но четиримата ще можете да я покриете цялата.
	Погледнах Ларисън. След миг той каза:
	— Харесва ми. С една промяна.
	— Каква? — попита Дилайла.
	— Няма проблем да се откажем — обясни Ларисън. — Но ако Тревън си доведе компания, не виждам причина да ги оставим просто да си отидат. Не искам на никого да казвам как да се пази, но аз позволявам само веднъж някой да се опита да ме нападне. Не им позволявам да се измъкнат. Не им давам втора възможност.
	За мен това не беше проблем. Погледнах Хортън.
	— Става — каза той.
	Кимнах.
	— Кажи му… че ще се срещнеш с него от южната страна на Пантеона точно в седем вечерта. От тази страна има няколко хотела и всичките гледат към площада пред Пантеона. Няма да е трудно да намерим свободна стая. Ако не успеем, ще измислим нещо друго. Ще си някъде наблизо, а някой друг ще наблюдава улицата от стаята. Ако Тревън се покаже и наблюдателят не забележи проблеми, ще излезеш от укритието. След това двамата ще отидете до „Пиано Ваш“, а останалите вече ще сме заели позиции, за да видим дали някой не ви следи. И няма нужда да се притесняваме дали някой друг ще заеме позиция в бара, преди да сте отишли там.
	— Планът ми харесва — каза Хортън.
	— Седем е доста рано — добавих аз. — Барът няма да е много пълен. Както и нито един от околните ресторанти, така че за Дилайла няма да е проблем да си намери външна маса в „Лекюри“. Ще минете точно покрай нея. Ако по някаква причина не е успяла да си намери маса, наоколо има още няколко други заведения, които ще свършат работа, макар и не толкова добре. Трябва обаче да минем по маршрута. Веднъж сега и още веднъж по-късно, за да си отбележим всички промени, които настъпват през деня и които може би трябва да вземем предвид. Освен това знам, че не всички сме запознати с Париж, така че трябва да прегледаме плановете за отстъпление, местата за отход и резервните варианти.
	Докс сбута Ливия.
	— Аз какво ти казах?
	Знаех, че се заяжда с мен заради навика ми да микроменажирам. Не ми пукаше.
	— По-добре да го кажем сега — добавих, — отколкото по-късно да съжаляваме.
	Ливия ме погледна и кимна към Докс.
	— И той е същият.
	— Не съм! — възрази Докс. — Просто давам подходящите инструкции за обмисляне и потенциално използване от моите партньори.
	— В такъв случай — казах — нека да отидем и да огледаме въпросното място за обмисляне и потенциални използване от моите партньори.
	— Още нещо — вметна Ливия. — Забелязах, че в града има доста камери за видеонаблюдение.
	Кимнах утвърдително, доволен, че бе повдигнала въпроса. Смятах сам да го спомена, но сигурно просто щях да подхраня разговора за микромениджмънта.
	— Така е — потвърдих. — Не е толкова зле, колкото в Лондон, но ги има. Имаш ли някаква идея?
	Ливия измъкна от джоба на панталона си бейзболна шапка и очила.
	— Купих ги, докато се разхождах. Няма да навреди всички да имаме нещо подобно. Освен това може би щом наближим мястото, един от нас може да отиде напред, за да провери какво видеонаблюдение ни очаква.
	Преди време имах детектор за видеокамери благодарение на моя покоен приятел Харуйоши Фукасава — Хари. Но развитието на технологиите в крайна сметка го беше направило безполезен, а Хари за съжаление вече не беше жив, да го осъвремени.
	— Добра идея — казах. — Не си спомням да има камери близо до бара, но…
	— Възможно е ситуацията да се е променила, откакто си бил там за последен път — прекъсна ме Ливия. — Ако е така, само е станало по-зле.
	Очаквах едно ченге да има по-положителни схващания за камерите за видеонаблюдение. Но не счетох за нужно да го споделям.
	— Съгласен. Ще спрем в някой от туристическите магазини за шапки и очила за всички, които все още нямат. Защо не се заемеш с началния оглед? Явно имаш набито око къде могат да бъдат разположени камерите.
	„Пиано Ваш“ беше на петнайсет минути пеша. Дилайла тръгна напред с Хортън и Ларисън. Не бях изненадан, че се бе възползвала от възможността да ги опознае и да се убеди, че всички се познават и се чувстват непринудено в компанията на останалите. Докс навярно усети възможността за ответен удар, така че се въздържа от нови коментари за мен и Дилайла.
	Дилайла вече носеше шал и очила, а останалите си купихме шапки и очила в различни магазинчета по пътя. В края на улица „Декарт“, откъдето „Пиано Ваш“ беше само на няколко минути, казах:
	— Оттук наляво, после втората надясно. Това е улица „Лаплас“. Барът ще е от дясната ти страна. Това, което се намира точно пред бара, очевидно е от най-голямо значение, но не пропускай също да огледаш добре улиците от двете страни на „Лаплас“.
	Погледнах Докс, който шеговито вдигна ръце в знак, че се предава.
	— Нищо не съм казал.
	Останалите се настанихме на две маси в едно заведение, наречено „Льо Пети Кафе“. Всички си поръчаха кафе, но аз бях приключил с кофеина за деня, така че си взех прясно изцеден портокалов сок.
	Ливия се върна след двайсет минути и след като седна, каза тихо:
	— Всичко е наред. На „Лаплас“ няма нищо, а също нагоре и надолу по улиците, които я пресичат. Възможно е, разбира се, да съм изпуснала нещо, но ако е така, то трябва да е било добре скрито.
	— Добре, да тръгваме — казах. — Двама по двама. Ще се съберем пак тук след трийсет минути, за да обменим информация.
	След половин час бяхме пак в кафето. Всички бяха относително доволни от местността и от способността ни да наблюдаваме подстъпите към бара. Имаше едно липсващо нещо, но за мое удоволствие Ларисън пръв го отбеляза.
	— Ами ако Тревън носи някакво следящо устройство? Би могло да е всичко: телефон, проследяващо устройство с джипиес, нещо, свързано с безжичен интернет. В който случай никой няма да го следва. Просто ще се появят десет минути след него.
	— Едва ли — възрази Хортън. — Какъв би бил смисълът? В най-добрия случай ще ме очистят. Останалите все така ще сте на свобода. И ще знаете, че Бен е предател. Ще се разкрият почти без полза за тях. Оценявам загрижеността ти, но тъй като рискът е мой, защо просто не ме оставите да го поема?
	— А какво ще кажете за това? — обади се Ливия. — Къщата от другата страна на улицата има тераса на втория етаж. На четири метра над пътя. На ъгъла има пергола, улична лампа и един бетон еркер… За пет секунди мога да се кача. Ще имам добро прикритие и ще съм на по-високата позиция, точно над входа.
	— Ти пък какво си, някаква маймуна ли? — учуди се Ларисън.
	Ливия го изгледа така, че Ларисън побърза да добави:
	— Казах го като комплимент.
	— Оглеждах за места, които можем да заемем — обясни тя. — Не само за камери.
	Погледнах Хортън.
	— Твоите хора дали могат да ни осигурят някакви бронежилетки?
	— Може би.
	— Слушалки, нагръдни микрофони?
	Хортън кимна.
	— Не мисля, че ще представлява проблем.
	Погледнах Ларисън и той сви рамене и каза:
	— От теб зависи, Хорт. Ти си този, който вярва на Тревън.


>>	40. Докс

	Хотелската стая не беше лоша, но Докс предпочиташе да има две единични легла вместо едно огромно. Не че не искаше да си легне с Лаби, буквално и преносно, но предпочиташе тя да се чувства удобно. И въпреки лудостта, която се бе случила между двама им онази нощ в Районг, когато бяха стресирани и преследвани, и тя се бе възползвала от него така, както навярно имаше нужда, все пак го бе задържала на разстояние.
	От друга страна, не можеше да се каже, че съжаляваше много, че нещата се бяха стекли така, че да възникне подобна ситуация. Макар че едва ли щяха да прекарват чак толкова много в леглото. Докс го смяташе за прекалено, но Джон настояваше всички да спят на смени, в случай че бяха направили пропуск в подсигуряването на безопасността си и погрешните хора се появяха по малките часове. Джон им беше запазил втора стая в един от хотелите до Пантеона, която щяха да използват за контраразузнаване. А пък после, когато Дилайла предложи пред всички: „Джон, защо не останеш в моя апартамент? На тримата в една от тези хотелски стаи в Латинския квартал ще ви е тясно“, Докс се изкуши да пусне шега, нещо от сорта на: „О, не, нали го знаеш Джон, сигурен съм, че предпочита да е близо до останалите от екипа и да наблюдава улицата през пердетата“, или пък че Дилайла би могла да вземе при себе си някой друг от групата. Но вместо това просто я погледна и се усмихна, защото се радваше, че за момента всичко между тях изглежда наред, и се надяваше да продължи така и занапред. А тя му отвърна с едва доловима усмивка и леко поклащане на главата, сякаш казваше: „Даже не помисляй да кажеш нещо остроумно!“, така че Докс просто продължи да се усмихва и кимна в отговор, все едно че й отвърна: „О, не, не бих си и помислил!“.
	Взе си душ, от който се почувства божествено, после облече една от луксозните хотелски хавлии и излезе от банята. Светлините бяха приглушени, а Лаби наблюдаваше през спуснатите завеси. Искаше му се да си мисли, че е намалила осветлението, за да създаде романтична атмосфера, но знаеше, че всъщност е за да не й се вижда силуетът от улицата.
	Докс се отпусна в плюшеното кресло в ъгъла и въздъхна:
	— Ох, имах нужда от освежаване!
	— Защо не дремнеш пръв? — каза Ливия. — Аз съм бодра засега.
	Говореше напрегнато, навярно защото си деляха стаята. Но това не беше проблем. Беше решил просто да продължи да говори, докато не я успокои.
	— О, не, добре съм — възрази Докс. — Чувствам се превъзбуден. Какво мислиш за Дилайла? Радвам се, че най-сетне се запознахте.
	Ливия все така гледаше през пердетата.
	— Не ми вярва. Мисли, че с манипулиране съм въвела всички ви във война, която не е ваша.
	— Хммм. Много харесвам Дилайла, но не смятам, че гледната й точка е правилна или вярна.
	— Значи не смяташ, че съм те манипулирала? — Ливия го погледна.
	— Помоли ме за услуга. Там, откъдето идвам, на това не му казваме манипулиране. Особено ако човекът, който те моли, ти е спасил живота.
	— Да, но услугата беше само да ми помогнеш. А след това ти казах, че не искам помощта ти, ако… сам знаеш. Ако не включва разбиването на „Детска игра“.
	— Предполагам, че това може да се приеме за манипулиране, ако вече не бях решен да ти помогна в това отношение. Имам предвид, че не искам да прозвучи като хвалба или нещо подобно, но това, че ти помогнах да убиеш Сорм и другите трафиканти в Тайланд, беше може би едно от най-хубавите неща, които са ми се случвали от години. Като изключим запознанството ми с теб, искам да кажа.
	Опитваше се да я накара да се усмихне с тези думи, но Ливия остана сериозна.
	— Ами другите? Мислиш ли, че ги манипулирах?
	Докс се замисли за момент.
	— Не смятам, че „манипулирам“ е подходяща дума в този контекст. Ясно е, че си се надявала да постигнеш определен резултат, но нали не си направила нищо нечестно, за да го постигнеш? Имам предвид, че ако ти кажа: „Лаби, ще бъдеш ли така добра да ми подадеш захарта“, вместо: „Хей, Лаби, давай тука шибаната захар!“, тогава манипулирам ли те? Или просто постъпвам така, че да се съгласиш с това, което искам?
	Ливия се върна към наблюдението през пердетата.
	— Поемам… много рискове в това, което правя — каза и Докс усети, че има предвид нещо повече от работата си като ченге. — Защитавам хората, които не могат да го направят сами. За мен това е… много важно.
	— Знам. Това е едно от нещата, които… уважавам толкова много в теб.
	Мили боже! Толкова бе смазан от часовата разлика, че устата му насмалко щеше да каже „които обичам толкова много в теб“, преди мозъкът му да е успял да му подаде някакво смислено изречение.
	Но дори да беше забелязала, тя не каза нищо и след миг продължи:
	— Онова, което ти разказах за Тайланд. За сестра ми. Всичко е свързано. Но това, че знам причината не променя… фикс идеята.
	Докс впи очи в нея, но Ливия не откъсна поглед от пътя.
	— Мила, мисля, че се подценяваш — тихо каза той.
	Ливия се обърна към него и той видя, че плаче. Господи, колко много болка носеше в себе си тази жена!
	Но нещо се беше променило отпреди, когато щеше да се извърне и да избърше крадешком очите си. А това беше нещо ново. Позволяваше му да я види в такова състояние.
	— Мислила ли си някога, че може би просто си си такава? — додаде Докс. — Не всичкото, не и фикс идеята. Но загубата на Насон… не мисля, че те е обърнала в друга посока от тази, в която си щяла да тръгнеш така или иначе.
	Ливия сбърчи вежди за миг при споменаването на сестра й. Навярно беше докосването на спомена, а може би не беше свикнала някой друг да споменава името й.
	— Искам да кажа — продължи Докс, — мисля, че… загубата на Насон вероятно е подсилила това, което вече е било в тебе. И това нещо е буйният, неугасващ инстинкт да защитаваш по-слабите от тебе. А това са много хора, защото ти си страшно издръжлива.
	Гласът му стана дрезгав, преди да е успял да свърши. Притесни се и почти пусна шега за това, че навярно е по-изморен, отколкото е осъзнал. Но после си помисли, по дяволите, щом тя не се бои да плаче пред мен, защо трябва да се страхува да заплача пред нея?
	Ливия пусна пердето и се приближи до него. Коленичи и докосна бузата му. Докс сложи дланта си върху нейната, но тя не се отдръпна.
	— Обичам да правиш това — тихо каза Докс. — Винаги го усещам като голям жест, щом идва от теб.
	— Голям е.
	— Имаш ли нещо против да направя същото?
	Ливия го изгледа. После много тихо отвърна:
	— Щом искаш.
	Той го направи. Само с обратната страна на пръстите си, колкото може по-нежно.
	Ливия го погледна в очите, без да се опитва да скрие сълзите си.
	— Съжалявам, че съм такава.
	— Аз не съжалявам. И не намирам нищо лошо в това каква си. Съжалявам, че няма повече хора като теб. Освен това съм ти казал никога да не се извиняваш за това.
	— Не знам защо си толкова мил към мен. — Ливия поклати глава.
	„Е, хайде, нали убеждаваше Джон да каже на Дилайла какво чувства към нея? Толкова ли те е шубе да направиш същото?“
	Но, не. Може би се криеше зад разсъжденията си, но ситуацията беше по-различна. Само щеше да я накара да се почувства по-напрегната, ако се разкриеше прекалено много пред нея.
	— Все още ли си бодра?
	Ливия кимна.
	— Добре — продължи Докс. — Мисля да подремна. Едва ли ще е много, заради разликата във времето, но ако не се събудя сам, сритай ме, когато усетиш, че почваш да задрямваш. — Ливия само кимна отново. Докс се усмихна: — Но първо трябва да ми направиш една услуга.
	— Разбира се.
	— Искам да ме приспиш.
	— Да те приспя ли?
	— Ами, да, да легнеш до мен за минутка. И да докоснеш бузата ми, както го правиш. Няма да се преструвам, наистина много ми харесва.
	— Ти си странен мъж, Карл. — Ливия поклати глава.
	— Предполагам. Няма да отричам, че въпреки репутацията, която имам в определени среди, че съм закоравял наемник, който живее само за да му плащат и да спи с жени, всъщност имам и чувствителна страна.
	— Да, това го забелязах.
	— В такъв случай ще съм ти признателен, ако ми направиш само за минутка тази услуга.
	Ливия го изгледа продължително. После кимна.
	Докс се мушна под завивката колкото може по-близо до края на леглото, за да й остава повече място. Ливия седна в средата на леглото. Изглеждаше объркана.
	— Притеснявам се, че оттам няма да можеш да стигнеш до бузата ми.
	Ливия се засмя неловко, но не помръдна.
	— Да опитаме нещо друго — предложи Докс. — Защо просто не легнеш върху завивката с лице към мен? А пък аз ще те гледам в очите и ще се опитам да кажа нещо смешно, за да те накарам да се засмееш.
	Ливия се усмихна. А после легна на една страна, с лице към него, но все пак на доста голямо разстояние. Не му пукаше. Беше страхотно просто да е в едно легло с нея.
	— Много ли е зле? — попита той. — По десетобалната система?
	— Имаш предвид едно е зле, а десет е наистина зле?
	— Аха, нещо такова — разсмя се Докс.
	— Може би… две. Или три.
	— Е, значи не е чак толкова зле! Страх ме беше да не кажеш нещо като осем или даже девет. Имам предвид, че десет направо щеше да ме убие. Сигурен съм, че никога не би ми го казала, даже и да беше вярно, но все пак две или три? Това е голям успех!
	Ливия се разсмя. Господи, обичаше смеха й.
	— Знаеш ли какво — добави той, — тази вечер вече се чувствам победител. Така че, ако не искаш, можеш да не ме докосваш по бузата.
	Ливия не каза нищо. Просто го гледаше. После хвана лицето му с две ръце.
	Пръстите й бяха топли, а усещането беше толкова приятно…
	— Нека да не минаваме над пет, става ли?
	Ливия само кимна.
	— Окей, хубаво тогава. Кажи ми, ако стане зле. Ако стане, винаги можеш да спреш.
	Ливия си пое дълбоко дъх, после го изпусна. И го изненада, като се придърпа още по-близо, наведе се към него и го целуна, много нежно. И после се отдръпна, но не толкова далеч, колкото преди, а лицата им все още бяха само на сантиметри едно от друго.
	— Страхотно! — промърмори Докс.
	— Страх ме е! — промълви Ливия, а очите й плувнаха в сълзи.
	Желанието да я прегърне беше главозамайващо силно, но той знаеше, че трябва да е внимателен.
	— Няма от какво — успокои я. — Не е нужно да правим нещо и ти се извинявам, ако вече съм те накарал да отидеш по-далеч, отколкото искаш.
	— Знаеш ли, в колежа имах приятели.
	— Хубаво. Радвам се за тях, които и да са били.
	— Исках да кажа, че се научих да правя някои от нещата, които искаха от мен. Не всичко. Някои неща… никога няма да направя. Но никога не ми харесваше. Харесвало ми е само веднъж, когато двамата го направихме в онзи хотел на брега на Районг. И не мисля… не знам дали изобщо някога ще ми хареса. Ако успея да го направя. По начина, по който го правят нормалните хора. Да се целувам. И… нали знаеш. Такива неща.
	— А сега ме чуй. Преди всичко, няма такова нещо като „нормално“. Всеки, който се опитва да ти пробута нещо като „нормално“, всъщност се опитва да те убеди, че има и нещо „ненормално“, а това са просто глупости. Просто има скучни хора, които се опитват да направят изключителните хора скучни като тях самите.
	Ливия се засмя, но все още плачеше.
	— Може би това е типичното — продължи Докс. — Искам да кажа, не може да няма нещо типично. Така че, хубаво, не си типична. Но не забравяме ли нещо? Преживяла си неща, които биха съсипали почти всеки човек. Как би могла да преживееш всичко, което ти се е струпало, и да излезеш от него „типична“?
	— Рейн каза… че и ти си преживял доста.
	— Така ли? Да не би да се е опитвал да ти каже, че не трябва да се шегуваш с деликатните ми чувства или нещо подобно?
	Ливия кимна.
	Докс се позасмя.
	— Трябва да ти кажа, че Джон е добър приятел. Понякога е малко необщителен, но сърцето му е на място то си, макар че на него му е малко трудно да го разбере.
	— Затова ли си такъв с мен?
	— Не знам. Какъв съм с теб?
	— Не знам как да го кажа… Мил? Отзивчив? И… търпелив.
	— О, не, просто съм си такъв.
	Ливия се разсмя.
	— Но, честно казано — добави той, — не съм преживял чак толкова много. Джон просто се опитва да ме предпази. Веднъж едни много лоши хора ме хванаха и ме измъчваха, сред тях един, когото наричах чичо Фестър и когото, трябва да призная, все още виждам понякога в кошмарите си. Тъкмо възнамеряваше да ме кастрира, когато Джон ме измъкна.
	— Но това е ужасно! — възкликна Ливия. — За това ли говореше, когато ти се обадих първия път? За онези наистина лоши хора?
	— Да, точно за това. Беше доста неприятна история. Но попречих на Джон да убие Фестър. Оставих това удоволствие за себе си, което със сигурност ми спести продължителното ходене на терапевт. Убийството на Сорм и онези мъже в Тайланд помогна ли ти?
	Ливия помълча доста дълго. После отвърна:
	— За известно време.
	— Съжалявам, Лаби. Не е нужно да ти казвам, че когато си дете, ситуацията е съвсем различна. Което е една от причините да искам да ти помогна с „Детска игра“. И което показва, че не ти се е налагало да ме манипулираш майсторски. Нали?
	Тя кимна.
	— А сега, след като ме целуна — добави Докс, — имаш ли нещо против, ако аз също те целуна? Едва ли ще е толкова добра целувка като предишната, защото сме в този префърцунен хотел в Париж, а преди бяхме на паркинга в „Уолмарт“, но ако си поставим реалистични очаквания, може би ще успеем да се справим.
	Ливия се разсмя и смехът й отново го очарова.
	Докс я целуна. Нежно, с едва разтворени устни, но ги задържа върху нейните, а тя не се отдръпна. А след това го изненада, защото леко разтвори устата си. Боеше се, че го прави само заради него и почти каза нещо, но може би не беше прав, може би наистина всичко беше наред, а в такъв случай щеше да развали мига. Но след това осъзна, че прекалено много го мисли. А после спря да мисли, защото езикът й докосна устните му, главата му се замая, той отвори уста и позволи на езика си да докосне нейния. Ливия се отдръпна, сякаш беше шокирана, и го погледна с широко разтворени очи.
	— Извинявай! — побърза да каже Докс. — Аз… прекалено ли беше?
	— Не.
	Той се боеше да попита. Боеше се от отговора. Но все пак каза:
	— Добре ли беше?
	Ливия кимна.
	— Искаш ли… да опитаме още малко?
	Ливия кимна пак. А след това се наведе към него и макар че трепереше, го целуна истински.
	А после направиха много повече от „още малко“. В един момент Докс осъзна, че никой не пази. „По дяволите“, помисли си отнесено. Всъщност не очакваше, че ще им се наложи да се занимават с безопасността си тази вечер. А и се съмняваше, че Джон и Дилайла са неотлъчно на постовете си.


>>	41. Хортън

	Хортън вървеше по улица „Декарт“. Вечерта беше прохладна и тротоарите бяха оживени, изпълнени с хора, вечерящи в еклектичната колекция от ресторанти — китайски, италиански и виетнамски, кафенета, заведения за сладолед и сладкарници. Париж винаги му беше харесвал, но всеки път, когато идваше тук по работа, беше отсядал от другата страна на реката, близо до Триумфалната арка. Тогавашната му жена се наслаждаваше на пазаруването по Шанз-Елизе, а някои от ресторантите, в които ги бяха водили, всичките със звезди „Мишлен“ и явно много популярни, определено сервираха изключителна храна. Но от тази страна на реката имаше една простота, която му допадаше: извиващите се павирани улици, приглушеното осветление, на места граничещо с мрачно, по-скромните мащаби. Имаше чувството, че при предишните му посещения му бяха представили една внимателно организирана подборка от Париж, а не самия град. Предположи, че може би е трябвало да го усети още навремето, но си имаше своите претенции, които домакините му с радост бяха изпълнили. Е, сега вече знаеше истината. И ако се измъкнеха живи от тази история, щеше със сигурност да се върне и да разгледа града с други очи.
	— Появи се — чу гласа на Ларисън. Носеха устройствата за връзка, които им беше осигурил неговият човек в ИГНЖ, Интервенционна група на националната жандармерия — слушалки и нагръдни микрофони. Освен това всеки имаше предплатен мобилен телефон, но само като резервна опция. За съжаление нямаха бронежилетки, но когато ставаше дума за изчезнали от склада за веществени доказателства устройства и брони, трябваше да се задоволят с осигуреното от приятеля му.
	— Сам ли е? — попита Хортън.
	— С него не върви никой — отговори Ларисън. — Засега друго не мога да кажа.
	— Хортън, защо не тръгнеш към него? — обади се Рейн. — Не бързай, дай му възможност първо да се огледа.
	— Ще го карам бавно и кротко — потвърди Хортън.
	— Докс — продължи Рейн, — време е да се разходиш.
	Ливия бе успяла да подкара без ключ един от онези мотоциклети с две предни колела — умение, което Хортън обикновено не би свързал с полицай. Докс носеше шлем, който напълно скриваше лицето му, така че нямаше начин Бен да го разпознае.
	— Вече съм на път — потвърди Докс — С моя триколесен мотор. Казвам ви, това нещо е същинско извращение!
	— Такова намерих — додаде Ливия. — В тъмна пряка, без камери.
	— Няма значение дали е отвратително — възрази Рейн. — Важното е, че ги има навсякъде в Париж, така че да се сливаш с останалите.
	— По дяволите, като ме искахте да се сливам, защо просто не ми намерихте една барета? Или пакет цигари „Голоаз“? Само фактът, че никой не може да ме познае, прави срама ми поносим.
	— Хммм — изхъмка Рейн. — Май точно това беше целта.
	— Да бе, да — разсмя се Докс. — Добре, точно сега минавам покрай Тревън. Не виждам покрай него никакви подозрителни типове. Ларисън, можеш ли да ме видиш?
	— Аха. Задръстеняка на триколката.
	— Какъв позор! — възкликна Докс. — Кой ме качи на това отвратително нещо? Ларисън, трябваше ти да го караш, а пък аз да съм горе в хотелската стая.
	— Бих го направил — отвърна Ларисън, — но достойнството ми е прекалено голямо.
	— Спрете — прекъсна ги Рейн. — Направи едно кръгче около Пантеона. Ако всичко е чисто, ще пратим Хортън на срещата.
	След две минути Докс се обади:
	— Не видях нищо необичайно. Ако си е довел компания, сигурно са назад.
	— Добре — каза Рейн. — Хортън, иди му кажи здрасти.
	След три минути Хортън зави на площада на Пантеона. Изненада се, че сърцето му бие толкова силно. Вярваше на Бен. Наистина му вярваше. Но дали преценката му беше обективна? Дали Даниъл нямаше да се окаже прав?
	Бен го забеляза веднага и му кимна.
	Хортън се приближи към него и му подаде ръка.
	— Радвам се да те видя, момче. Добре, че се обади.
	Стиснаха си ръце. Хортън започна малко да се успокоява.
	— Сам ли си? — попита Бен.
	— Да. Решихме, че така ще е най-удобно. — Това обяснение беше достатъчно мъгляво, за да обхване множество възможни значения, нито едно от които нямаше смисъл да се обяснява.
	Бен кимна.
	— Предполагам, че отиваме някъде другаде?
	— Имам предвид едно заведение. Съвсем наблизо е.
	И отново нищо нямаше да спечелят, ако започнеха да си обясняват какво всъщност целят процедурите.
	Тръгнаха. След три минути се чу гласът на Дилайла:
	— Виждам ви.
	С периферното си зрение Хортън я забеляза да седи на една от масите пред „Лекюри“. Русата й коса беше прибрана под широка кърпа и си беше сложила очила за четене, през които се взираше в мобилен телефон.
	— Ливия — каза Рейн, — може би засега можеш да се отдръпнеш назад. В случай че погледне нагоре.
	— Вече го направих — отвърна Ливия.
	— Ливия — намеси се Докс, — как я караш там горе?
	Беше очевидно, че грамадният снайперист си пада по мълчаливото ченге. Явно не им пречеше да си изпълняват задачите, така че Хортън реши, че връзката им не му влиза в работата. А също така Рейн и Дилайла.
	— Всичко е наред — отговори Ливия. — Апартаментът зад мен все още е тъмен. Ако светнат, ще сляза долу. Но засега позицията е идеална. Тук горе е тъмно, но мога ясно да видя входа на бара.
	Хортън и Бен завиха зад ъгъла. Бен додаде:
	— Имаш ли нещо против да спрем тук за секунда? Не видях някой да ме следва, но нека за всеки случай да проверим.
	— Сам щях да го предложа — отвърна Хортън. После, най-вече заради Ларисън, добави: — Радвам се, че не пренебрегваш следенето.
	— Или само се преструва — възрази Ларисън.
	Изчакаха три минути. Никой не се показа иззад ъгъла.
	— Мисля, че изчакахме достатъчно, ако си съгласен — каза Хортън.
	— Аха. — Бен кимна.
	— Заведението е през няколко къщи. Какво ще кажеш да си вземем по бира?
	След минута вече влизаха вътре.
	— Окей, ще намалим разговорите до минимум — нареди Рейн. — Ако видим нещо, ще съобщим. Ако ти имаш нужда от нещо, викай.
	— Май е добре — каза Хортън на Бен, но по-скоро имаше предвид останалите.
	— Изглежда добре — съгласи се Бен.
	Всъщност Хортън си мислеше, че даже е повече от добре. „Пиано Ваш“ беше място, което изглеждаше едновременно непретенциозно, но и с традиции. Стените бяха покрити с плакати, които рекламираха музикални и джазови събития, някои датиращи още от петдесетте години. Колоните, които поддържаха двете свързани зали, бяха покрити с тебеширени графити, светлината беше приглушена, а акустиката — отлична. Декорът беше еклектичен — тук старо радио, там стара китара, висяща от тавана, древно пиано с препарирана глава на крава върху него, откъдето навярно идваше името на заведението. Заведението беше на приземния етаж, но имаше и сутерен, приличаше на място, което е скрито или потайно, или пък се посещава само от посветени. Рейн се оказа прав — като се имаше предвид ранният час, заведението беше полупразно. Клиентите бяха основно хипстъри и студенти. Носеше се приятното бръмчене на разговорите, примесени с френски поп от уредбата, точно този шумов фон, който би позволил на двама души да водят поверителен разговор, без да крещят. Без проблем си намериха свободна маса в дъното, от която и двамата виждаха входа.
	— Бира? — предложи Хортън.
	— По една пинта или каквото там имат — отвърна Бен.
	Хортън отиде до бара и се върна с две запотени халби, преливащи от пяна. Сложи ги на масата и преди даже да е седнал, Бен взе едната и отпи голяма глътка.
	„Май не е много приятелски настроен — помисли си Хортън. Но това не беше проблем — Това, че някой друг е невъзпитан — винаги казваше майка му, — не значи, че и ти трябва да си невъзпитан.“.
	— Santé!* — Хортън вдигна чашата си.
	[* Наздраве! (фр.). — Б.пр.]
	— Наздраве — изгрухтя Бен.
	Отпиха, после замълчаха за кратко.
	— Искаше да се срещнем — подкани го Хортън.
	Нова пауза.
	— Да — каза Бен. — Не знам защо, но очаквах да видя и останалите.
	— Всички са просто екстра предпазливи — отвърна Хортън.
	— Аха.
	Бен отново отпи от бирата и с въздишка сложи халбата на масата.
	— Опитва се да ме използва — започна той. — За да ви направи капан. Не ми е приятно да го призная, но пък и не искам да съм част от плана му.
	— Не съм сигурен, че разбирам какво искаш да кажеш.
	— От мен се искаше да ви кажа за срещата, която ще има вдругиден. Обяд в „Гран Вефур“. Суперизискан ресторант в първи арондисман. Предполагаше се да ви го кажа уж случайно, за да проучите мястото и да се опитате да го ударите там. Само че няма да стане. Ще има засада и при рекогносцировката, и по време на обяда. Цялата информация е просто капан.
	— Защо ми го казваш?
	Бен забарабани с пръсти по масата.
	— Знаеш ли, Хорт, не съм съвсем сигурен. Ти ме прецака. Защо и аз да не те прецакам? И може би някой ден ще го направя. Но точно сега… Няма да оставя Греъм да ме прави на балама. Щом иска, нека да ви убива. Или пък вие да го убиете. Просто ви казвам, помислете си добре за „Гран Вефур“.
	— Какво ще стане с теб, ако не се появим?
	— Нищо няма да стане. Греъм ще се сети, че сте надушили засадата и сте се измъкнали. Няма да ме потупа по рамото и да ми даде някое ново празно обещание. Всъщност какво значение има?
	Хортън се поколеба, защото не искаше да засегне гордостта му, но накрая каза:
	— Как я караш там? Имам предвид в ОГЕ?
	— Тебе пък какво те засяга?
	— Отчасти е моя вина, че се озова при тях.
	— Прав си. Така че малко си закъснял със загрижеността.
	— Може би ще успеем да ти намерим нещо по-добро.
	— Спести си труда, Хортън. Почваш да ми приличаш на Греъм.
	— Виж, просто ми дай някаква информация. Ако не успеем в „Гран Вефур“, тогава къде другаде?
	— Не знам къде. Каза ми, че изпълнителният му помощник все още уточнява подробностите по графика му. Мисля, че това са глупости и че идеята е да ви дам само това парче блестяща и неустоима информация.
	— Няма ли да има други срещи? Няма ли места, където обича да ходи?
	— Харесва му хотелът. Особено барът. Но това няма да ви помогне особено. Една от причините да стои в „Риц“ е заради добрата им сигурност, отвън и отвътре. Половината им гости са ВИП: знаменитости, политици, шибани саудитски принцове, такива. Така че имат камери навсякъде. Охрана. А в допълнение към охраната на хотела точно до хотела е Министерството на правосъдието, което си има свой въоръжен контингент. И към това трябва да се добави собствената въоръжена охрана на Греъм. Виждал съм ги. Добри са. Даже не си и помисляйте да го нападнете там. Повече шансове имате да разбиете някой шибан банков трезор.
	— Може би имаме проблем — чу се гласът на Дилайла.
	Пулсът на Хортън се ускори с едно деление. Той отпи от бирата си, сякаш обмисляше думите на Бен, но всъщност искаше да прекъсне за кратко разговора, за да се съсредоточи върху новината.
	— Двама яки типове — продължи Дилайла, — облечени като за разузнаване: сиви дрехи, всичко по тях изглежда средно, удобни обувки. Приличат на бивши военни или полицаи. Широки якета, под които може би е скрито оръжие. Току-що ги видях да влизат във втори ресторант подред на моята улица.
	— Идвам — каза Ларисън. — След три минути съм там.
	— И аз — добави Докс. — Само кажи, ако искаш да дойда.
	— Не още — спря го Рейн. — Дилайла, колко си сигурна?
	— Сигурна съм. Прекалено са съсредоточени, за да приемем, че просто търсят подходящо място за вечеря. — Замълча за миг, после добави: — Хорт, трябва да се махаш. Завий надясно по улицата, щом излезеш от бара. И внимавай. Може да има други, които да те пресрещнат.
	— Ясно — отвърна Докс. — В случай че се появи проблем.
	— И аз ще дойда — добави Ларисън.
	— Нещо не е наред — каза Хортън.
	— Какво не е наред? — Бен го погледна.
	Хортън остави бирата си, сърцето му вече тупкаше бързо.
	— Доведе ли още някой със себе си, момче?
	— Не.
	— Искам да чуя истината.
	— Смешен въпрос, особено от теб.
	— По дяволите, просто ми кажи. И ми кажи защо си го направил. Иначе нещата ще тръгнат зле.
	— Защо пък реши, че съм довел някого? Идва ли някой?
	— Да, идва. Но не знам защо. Тебе ли търсят, или мен? Или и двама ни?
	Бен се обърна и започна да оглежда помещението, дясната му ръка се плъзна под ръба на масата.
	— Излизат от ресторанта — каза Дилайла. — Завиват по улица „Лаплас“.
	— Виждам ги — обади се Ливия. — Ще се оттегля за минута, за да не ме забележат.
	— Хорт, стой на място — добави Дилайла. — Ако тръгнеш сега, ще излезеш право пред тях.
	— Тревън имаше ли устройство за проследяване? — попита Ларисън.
	— Не мисля — каза Дилайла. — Ако беше с трекер, нямаше да проверяват ресторантите. Щяха да тръгнат направо към тях. Моето предположение е, че са водили мобилно наблюдение в широка мрежа. Държали са се достатъчно назад, приближавали са се или са завивали, така че нито един от тях не е попадал на по-малко от една пресечка от Тревън. Понеже го няма вече десет минути, предполагам, че са предположили, че е спрял. Сега затягат мрежата и проверяват заведение по заведение, за да разберат къде е.
	— Хортън, какво искаш да направим? — намеси се Рейн. — По твой избор.
	— Стойте навън — отвърна Хортън. — С Бен ще се справим сами.
	— С какво ще се справим? — попита Бен, който все още оглеждаше стаята. — С кого говориш? С Рейн ли?
	— В момента надничат през витрината — каза Дилайла. — Точно както направиха при последните три заведения. Бих казала, че имате трийсет секунди, преди да влязат.
	— Виждам ги — обади се Ларисън. — Приближавам се от другия край на улицата. И ми се струва, че… аха, почти сто процента съм сигурен, че пред мен вървят още двама и вече наближават бара.
	Хортън погледна Бен и каза:
	— Ако си дошъл да ме убиеш, можеш да го направиш сега. Кашата ще е много по-малка, отколкото ако изчакаш.
	— За какво говориш, по дяволите? — изръмжа Бен, който все още оглеждаше бара. — Ако бях дошъл да те убивам, щях да те очистя още в тъмното пред Пантеона. Или в мига, когато ми каза, че няма да дойде никой друг.
	Хортън му повярва. Навярно думите на Бен бяха логични, но все пак някъде в себе си усещаше, че по-скоро ги приема на вяра. Всъщност нямаше значение.
	— Вярвам ти — каза той. — А сега слушай, момче. Въоръжен съм. Предполагам, ти също. След секунда ръката ми ще изчезне под масата. Щом отиде там, в нея ще има пистолет. Този пистолет не е за теб. Той е за двамата, които току-що влязоха през онази врата, в случай че покажат враждебни намерения.
	Бен вече ги беше забелязал и ръката му също изчезна под масата, както тази на Хортън.
	— По дяволите, какво си намислил? — процеди Бен, като местеше бързо поглед между Хортън и двамата мъже.
	— Нищо не съм намислил. Спомни си какво ми каза току-що. Ако исках да те убия, защо бих го правил по този начин?
	Двамата стигнаха до връзката между двете зали. Видяха Хортън и Бен. Единият тръгна напред, а ръката му се плъзна под разкопчаното му яке. Другият сложи ръка на рамото му, за да го спре, и прошепна нещо в ухото му. А след това каза нещо към ревера си.
	— Познаваш ли ги? — попита Хортън.
	Бен поклати глава.
	— Не. Във всеки случай не са от охраната на Греъм. Може би са от тукашната му армия.
	— Откриха ни — каза Хортън. — Засега никой не е предприел нищо. Мисля, че чакат подкрепления.
	Хортън чу в слушалката си два пистолетни изстрела. А после гласа на Ларисън:
	— Подкрепленията ще закъснеят.
	Човекът, който беше говорил към ревера си, повтори операцията. Веждите му се сбърчиха. Отново каза нещо. След миг започна да говори настойчиво. Много по-настойчиво. Двамата с партньора му се скриха зад една колона. Може би бяха прекалено предпазливи, може би ги бяха предупредили колко добър стрелец е Бен. При всички случаи Хортън осъзна, че изборът на маса, който бяха направили с Бен, е бил грешка. Не беше очаквал да попаднат в такава безизходна ситуация и се беше съсредоточил по-малко върху прикритието и повече върху възможността да забележи опасността преди да ги е приближила прекалено.
	— О, по дяволите! — възкликна Докс. — Имаме три мотоциклета, всеки с по двама души. И трите завиха по „Лаплас“ откъм библиотеката. Предполагам, че някой току-що е повикал помощ или нещо такова. Ларисън, по-добре си намери прикритие, beaucoup* бързо.
	[* Много (фр.). — Б.пр.]
	— Още двама им идваха на помощ — каза Хортън на Бен. — Ларисън току-що ги очисти. Но всеки момент ще пристигнат още шестима.
	— Аз съм на позицията на Дилайла — каза Рейн. — Ливия, готова ли си?
	— Държа под око предния вход.
	— Мамка му! — изруга Дилайла. — Още три мотора всеки с по двама души. Значи идват общо дванайсет.
	— Готов съм за действие — обади се Докс, а от слушалките се чу как форсира двигателя на мотоциклета си. — Чувствам се глупав и смъртоносен върху тази шибана чудесия. Ларисън, не те знам къде си се покрил, но ще ме видиш след секунда.
	— Точно тук съм — отвърна Ларисън. — Ела да ме вземеш.
	Бен навярно бе осъзнал като Хортън слабостите на позицията им, защото каза:
	— Имат прикритие, но са събрани на едно място. Ще тръгна наляво. Ти тръгни надясно. Но бъди готов. Щом забележат, че искаме да ги приклещим, или ще побегнат, или ще открият огън.
	— Тръгвай! — каза Хортън.
	Двамата се насочиха в уговорените посоки. Мъжете явно не бяха предугадили този ход и се забавиха със секунда. След това този отдясно извика:
	— Tout de suite!* — И извади пистолет иззад колоната.
	[* Сега, веднага (фр.). — Б.пр.]
	Още дори не беше успял да вдигне ръка, когато Бен вкара два куршума в лицето му. Бръмченето на разговорите секна толкова внезапно, сякаш някой бе натиснал гигантски бутон „Стоп“, и за момент нямаше дори музика от уредбата. След това някой изпищя, последва друг писък и хората наскачаха от местата си. Мъжът от страната на Хортън се премести наляво, за да може да извади дясната си ръка, в която държеше оръжието, иззад колоната. Хортън продължи да се движи странично и го простреля три пъти. Мъжът направи два изстрела напосоки, но Хортън продължи да се движи с пистолет в ръка, докато накрая не го довърши с два куршума в лицето.
	Вече беше същински ад. Всички бяха наскачали, пищяха, тичаха панически към изхода. Като че ли случайните изстрели не бяха уцелили никого, но Хортън не беше съвсем сигурен.
	— Мисля, че носят бронежилетки — извика той. Микрофонът на ревера му щеше да приеме думите му и без да повишава глас, но той явно беше напомпан с адреналин. — Целете се в главите. В главите!
	— Има ли друг вид изстрел? — попита Ларисън и Хортън чу в слушалката два изстрела. После точно пред заведението избухна ожесточена престрелка.
	— Хайде! — викна Хортън на Бен и хукна към изхода. — Отвън има още дванайсет. Или десет. Ларисън май току-що свали още двама.
	Наложи им се да спрат, защото блъсканицата при вратата беше неописуема. Хората вътре се мъчеха да се измъкнат навън, а онези, които се опитваха да избягат от престрелката на улицата, напираха навътре.
	Момиче горе-долу на годините на дъщеря му се спъна и се стовари в ръцете му, пищеше истерично. Бен изкрещя:
	— Хорт! — След което стреля два пъти. Хортън вдигна глава и видя човек с кожени дрехи на моторист и с каска да се промушва през вратата. Мъжът залитна, но блъсканицата зад него му попречи да падне. Хортън отблъсна момичето и стреля. Не беше вече толкова добър както някога и предпочете да не се цели в главата сред цялата суматоха и всичките тези хора и го простреля в гърдите. Два пъти. Бен заби два куршума в шлема и вътрешността му избухна в червено.
	Стрелбата отвън продължаваше, но хората, които бяха успели да се измъкнат навън, навярно се бяха разпръснали наляво и надясно, защото тълпата изведнъж изчезна. Изключение правеха десетина ужасени изостанали посетители, които се бяха изпокрили под масите, където трепереха от страх. Хортън и Бен инстинктивно ги обходиха с оръжията си, което предизвика още писъци и ужасени стонове. Хортън погледна към вратата и видя още един моторист с пистолет в ръка, който явно беше в престрелка с Ливия. Изстрелът й се чу едновременно в слушалката и през вратата и мъжът падна на земята.
	— Тръгвай! — подкани го Бен, като провери зад гърба си. — Помогни на другите. Ще проверя, че…
	Изпод бара изскочи още един моторист. Навярно се беше плъзнал под него по време на суматохата и бе изчакал там подходящия момент.
	— Бен! — изкрещя Хортън и извъртя оръжието си към мъжа. Дръпна спусъка. Улучи го точно под лъжичката. Втори изстрел. Този път в главата. И още един, за по-сигурно. Мъжът се строполи.
	Във въображението му, в реалността, която очакваше и към която все още се придържаше, това беше всичко, което се беше случило.
	Но в ретините му беше прогорена друга последователност. Мъжът бе стрелял преди Хортън да го уцели. Бен беше залитнал назад.
	Хортън го потърси с поглед. Бен се беше облегнал на носещата колона. Лявата му ръка притискаше гърдите му, а дясната му я покриваше.
	Между пръстите му струеше кръв.
	— О, мамка му! — изруга Хортън. — Мамка му! — Втурна се към него и протегна ръка точно в мига, когато Бен започна да се свлича. Успя само да го задържи да не се плъзне настрана от колоната и да го сложи да седне.
	— Бен е ранен! — извика той, без да го е грижа, че някой от криещите се под масата ще чуе името. Бързо огледа бара, видя, че няма заплаха, и побърза да извади с треперещи пръсти телефона си. Проклетото нещо беше изключено, като допълнителна предпазна мярка. Натисна бутона за включване и изчака, докато екранът постепенно се освети…
	„Хайде, хайде, мамка ти, включвай се!“
	— Идвам — чу гласа на Рейн.
	— Недей — извика Хортън в отговор. — Просто изтегли всички. Обаждам се на един приятел. Лекар.
	Господи, възможно ли беше един телефон да се включва толкова дълго? Погледна Бен. Положението беше лошо, много лошо. Подът беше залян с повече кръв, отколкото беше виждал наскоро. А Хортън беше виждал много кръв.
	— Дръж се, момче, дръж се! — опита се да го успокои и установи, че плаче. — Чуваш ли? Имам приятел тук, в Париж. Бивш военен лекар. Легионер. Виждал съм го да кърпи и много по-лоши рани от тази. Много по-лоши. Ще се оправиш, чуваш ли ме?
	Бен простена.
	— Навремето беше по-добър лъжец.
	— Не те лъжа. Хайде, шибан телефон такъв!
	— Влизам — предупреди Рейн. — Не стреляй!
	Миг по-късно Рейн беше коленичил до Бен. Вдигна очи към Хортън, но той не се обърна към него. Не искаше да види какво е изписано в очите му.
	Дишането на Бен стана съвсем накъсано.
	— Ще се оправиш! — повтори Хортън по боен навик.
	— Да не си мислиш, че съм глупак? — изохка Бен.
	Нищо повече не можеше да се каже. Хортън хвана ръката на Бен и я стисна здраво. Огнестрелна рана в гърдите и толкова много кръв… вече беше въпрос на секунди.
	— Какво можем да направим? — попита Рейн.
	— Просто вървете — завалено каза Бен. — Може би сега вече ще ми повярваш.
	— Вярвам ти — отвърна Рейн. — Хортън също. Винаги.
	— Вярно ли? — попита Бен.
	Хортън стисна ръката му.
	— Винаги съм ти вярвал.
	Кожата на Бен беше станала почти бяла.
	— Мамка му! — изпъшка той.
	— Чака ли те някой? — попита Рейн. — Нещо да кажеш на някого? Кажи ми. Обещавам, че ще им предам.
	Бен го погледна.
	— Брат ми Алекс.
	— Какво да му кажа?
	— Кажи му… че ще бъда с Кейти. И че… съжалявам, че се държах като задник. Мамка му! Не мога да повярвам…
	После очите му се затвориха и главата му се отпусна на една страна.
	— О, не! — възкликна Хортън. — Не, не, не!
	Усети, че Рейн промуши ръка под рамото му и го хвана като в стоманена кука.
	— Хайде — подкани го. — Трябва да тръгваме. Веднага!


>>	42. Рейн

	След час шестимата се бяхме скупчили в тесен кръг от столове и възглавници насред дневната в апартамента на Дилайла в Маре. Пердетата бяха спуснати, светлината беше приглушена и въпреки че подът беше застлан с дебел килим, говорехме тихо, за да не рискуваме да разбудим хората в апартамента под нас.
	Според плана се бяхме срещнали на мястото за отстъпление — зле осветен и ошарен с графити подлез на кръстовището на „Жан Калвин“ и „Муфтар“. Докс и Ливия се бяха измъкнали с мотоциклета на Докс. Дилайла и Ларисън се изтеглиха пеша. Двамата с Хортън реквизирахме един от мотоциклетите на мъртвите нападатели и понеже напуснахме последни, тръгнаха да ни преследват две полицейски коли. Хортън пусна по тях няколко предупредителни изстрела, а аз успях да се отскубна, като минах с мотора през няколко тесни улички. В крайна сметка зарязахме мотора близо до парка в северния край на улица „Муфтар“ и минахме пеша остатъка от разстоянието.
	Но останахме съвсем за кратко на мястото за отстъпление. Навсякъде се чуваха сирени, а Дилайла настоя, че най-безопасното място е нейният апартамент. Не ми се искаше да се съгласявам, защото вече й бяхме причинили достатъчно неприятности, но знаех, че е права. Описанията на очевидците бяха объркани и частични, но не можехме да разчитаме на това. Трябваше да обсъдим плана за по-нататъшно действие, но щеше да е твърде рисковано да го правим на публично място или в хотелските стаи, където трябваше да минем покрай рецепцията и камери за видеонаблюдение. Затова се разделихме и тръгнахме поотделно към жилището на Дилайла.
	Може би щях да се почувствам странно в апартамента й с такава голяма компания, но бях прекалено загрижен за станалото в „Пиано Ваш“, за да обръщам внимание на такива неща. Важното беше, че е тиха сграда на тиха улица. Нямаше видеокамери и се бяхме промъкнали по стълбите един по един, без да срещнем дори един съсед.
	Хортън се държеше геройски, но се виждаше, че е потресен. Беше обучил Тревън, беше го съветвал и му бе помагал в кариерата и с оправдана гордост го бе наблюдавал как израства. Но в тази приличаща почти на родителска връзка имаше и много усложнения, защото Хортън, от една страна, се държеше манипулативно и експлоататорски, а от друга, го защитаваше и се грижеше за него. Очевидно беше потънал в скръб, но тази скръб беше опетнена от вина.
	Беше лесно да се прецени как се бяха развили събитията. Всички се съгласиха с първоначалната преценка на Дилайла, която се потвърждаваше от броя на агентите, които се бяха събрали край бара. В група от шестнайсет те през цялото време бяха можели да покриват успоредните и перпендикулярни на движението на Тревън улици, нещо като движеща се мрежа. И всеки път, когато той бе спирал или бе тръгвал обратно, мрежата около него се беше възстановявала. А после, когато беше станало ясно, че вече не се движи, мрежата беше започнала да се затяга.
	За да разберем какво се бе случило, бе нужно само да обединим това, което всеки един от нас беше видял. По-трудният въпрос беше: „Защо?“. Бях приел първоначалното мнение на Хортън. Нямаше логика Тревън или някой друг да използва срещата като клопка, защото беше малко вероятно повече един от нас да отиде на нея. И понеже оцеляването ми винаги бе зависело от свръхразвитата ми способност да се поставям на мястото на противника и да предвиждам следващия му ход, бях повече от объркан, защото този път бях сгрешил. Това ме плашеше.
	Така се случи, че Ливия първа успя да прозре какво се бе случило. Без да гледа конкретно някого и като говореше толкова тихо, че трябваше да се наклоним към нея, за да я чуем, каза:
	— Мисля, че извадихме късмет. Е, поне тези, които останахме.
	Поклатих глава, защото не бях сигурен какво има предвид.
	— Да, но…
	— Искам да кажа — продължи тя, — че стана точно това, което са очаквали.
	— Какво имаш предвид? — попита Докс.
	Ливия изчака миг, сякаш все още редеше парчетата на пъзела, после продължи:
	— Мисля, че от Хортън и Тревън се е очаквало да забележат първите двама и да видят, че се обаждат за подкрепление. И щом видят, че противникът току-що се е обадил за подкрепления, да повикат своите хора.
	Всички замълчаха, докато осмисляха казаното.
	— Защото със сигурност са знаели, че не бихме рискували да се срещнем с повече от един или най-много двама — добавих аз.
	— Именно — каза Ливия.
	Започвах да разбирам.
	— Но са били сигурни, че останалите ще сме някъде наблизо. И че щом решим, че сме сгрешили в преценката и че Хортън и Тревън са в опасност, ще дотърчим на помощ.
	— Точно затова бяха толкова много — каза Докс. — Не е било просто мрежа за следене. Знаели са, че ако нещата се развият по план, ще се изправят срещу всички ни.
	Вече всичко беше ясно. Но бях научил, че е по-добре да оставям другите да допълват картината. Така че казах:
	— Тогава къде сбъркахме?
	Докс погледна Ларисън.
	— Има едно мъничко нещо, наречено „ангел на смъртта“, да речем.
	— Точно така — потвърди Хортън. — Това е. Очаквали са двамата с Бен да видим как първият агент говори към ревера си. Отначало се зачудих, но само подсъзнателно, защото едновременно се случиха наистина много неща. Но в наши дни не се налага да навеждаш глава към тези микрофони, защото са достатъчно чувствителни да уловят дори и шепот. Очаквали са да видим как агентът се обажда за помощ. И ако това само по себе си се окаже недостатъчно, тогава появата на следващите двама е щяла да ни накара да ви извикаме. Но те не дойдоха. Благодаря много, Даниъл.
	Ларисън само кимна.
	— Има още нещо — каза Ливия.
	Всички я слушаха с внимание, защото явно беше изключителен тактик, но при Докс имаше нещо повече. На лицето му се четеше гордост. И удоволствие. И преданост.
	Това беше любов.
	Надявах се нещата да се развият добре за него. Нещо се криеше дълбоко в Ливия. Нещо тъмно. Не бях сигурен дали влюбеният Докс може да го види. Или, дори да го виждаше, дали можеше да разбере какво представлява.
	Но, едно по едно.
	Ливия ни огледа и продължи:
	— Не бяха много добри. Поне не всичките.
	Ларисън кимна и разбрах, че е останал със същото впечатление. И, след като го бяха споменали, осъзнах, че смътно бях усетил нещо подобно. Но бях толкова облекчен, че се бяхме измъкнали от клопката само с една жертва, че емоциите ми пречеха да го видя.
	— Мисля, че си права — казах. — Но, кажи ни, какво видя?
	Ливия сви рамене.
	— Паникьосаха се веднага щом видяха, че нещата не се развиват по план. Повечето стреляха напосоки. За щастие цивилните, които излизаха от бара, бяха зад тях, иначе щеше да има много пострадали. Но и нас не можаха да уцелят. Донякъде се дължи на факта, че ги сварихме неподготвени, защото Докс и Ларисън ги притиснаха отстрани, а аз — отгоре. И преди съм виждала как стрелят гангстери. Противниците ни, поне онези, които бяха пред бара, бяха аматьори, а не професионалисти.
	Забелязах, че Ливия, която лично беше застреляла четирима от нападателите, не е особено притеснена от случилото се. Повечето ченгета щяха да решат, че са прекрачили чертата на допустимото си участие. Очевидно Ливия живееше в такова отношение спрямо тази линия, че се чувстваше комфортно от двете й страни.
	— Хората вътре бяха добри — вметна Хортън. — Просто Бен беше по-добър.
	— Не достатъчно добър — обади се Ларисън.
	— Опитваше се да не засегне някой цивилен — изсъска Хортън и се надигна от стола си. — Това, предполагам, е последното шибано нещо, за което ти пука на света.
	— Може и така да е. — Ларисън го изгледа студено. — Но все още съм тук, за да понеса критиките ти.
	— Ти си просто един проклет социопат. — Хортън се изправи. — И ще ти кажа и още нещо…
	— Не! — спрях го. — Достатъчно.
	— Не е социопат — тихо каза Докс и хвърли към Ларисън такъв поглед, на който човек не би искал да бъде от погрешната страна. — Просто е груб. И безсърдечен когато не трябва. Аз лично бих бил признателен, ако млъкне за малко.
	Последва напрегнато мълчание. Хортън се отпусна в стола си.
	Ларисън го погледна и каза:
	— Тревън не ми беше любимец. Но това… не беше честно. Съжалявам.
	Хортън кимна.
	Ливия навярно усети, че ще е от полза да продължи разговора, така че попита:
	— Дилайла, спомена, че първите двама ти приличали на бивши военни или полицаи.
	Дилайла кимна.
	— Разбира се, не мога да съм сигурна. Но в начина, по който проверяваха ресторантите… имаше нещо властно. Сякаш бяха свикнали да проверяват стаи или да нахлуват в жилища за арест на хора и събиране на доказателства. Престъпниците се държат така, сякаш оглеждат мястото с цел обир. Полицаите и войниците се държат така, сякаш го притежават.
	— Значи са били смесени — заключи Хортън. — Няколко професионалисти и няколко аматьори. Но защо?
	— Може би Греъм няма много хора тук — предположих аз. — Може би не е искал да рискува личната си охрана. А може би професионалистите, които е успял да наеме, са искали сред тях да има няколко наемници, които да пуснат в разход. За да имат повече огнева мощ на своя страна, а в същото време и пионки, които да могат да пожертват при нужда.
	— Докато водехме престрелка с останалите, още двама успяха да влязат вътре — вметна Ларисън. — Предполагам, че вторите двама също са били професионалисти, защото се опитваха да помогнат на другарите си. — Погледна към Хортън и добави: — Също така явно са били добри, за да ударят Тревън.
	— Прав си. — Хортън кимна.
	— Добре — обадих се аз. — Но сега изглежда, че истинската клопка е била самата среща.
	— Съгласен. — Хортън кимна отново.
	— Греъм не е смятал, че Тревън ще ни пробута историята с ресторанта — казах аз. — Или, дори да е вярвал, не е смятал, че ще се възползваме.
	Всички мълчаха и чакаха да чуят накъде бия. Самият аз не бях сигурен. Но… като че ли бях напипал нещо.
	— Искам да кажа — продължих, — че Греъм не е вярвал на Тревън. Не го е било грижа дали ще научим нещата, които му казва. Или, по-скоро, е искал да ги научим.
	Всички продължаваха да мълчат.
	— Така че — добавих, — какво не е знаел Тревън? Какво не ни е казал? Какво Греъм не му е споделил, защото не е искал да го научим?
	— Искаш да кажеш, нещо като „известното неизвестно“? — обади се Докс.
	— Надявам се, че нямаме никакви „неизвестни неизвестни“ — отвърнах.
	— Хотелът — сети се Хортън. — Тревън нямаше никакви подробности за него. Само че Греъм харесвал бара и вършел много от бизнеса си в хотела. Но освен това ме предупреди да не предприемаме нищо в него заради засилената охрана. Предполагам, че по-циничните сред нас — хвърли поглед към Ларисън — биха предположили, че Бен се е опитвал да ни приложи някаква реверсивна психология. Но бих казал, че Бен по един трагичен начин доказа своята честност.
	— Съгласен съм — казах аз. — Хотелът не е примамка. Както каза, Тревън ни предложи просто общи знания, никаква оперативна информация. Освен това общите наблюдения на Тревън съвпадат с по-подробната информация от Канезаки.
	— От друга страна — вметна Докс, — ако Тревън е прав и хотелът наистина е толкова добре охраняван, може би сме в ситуация да преминем към план Б. Особено след като Греъм ще е в повишена готовност след провала на засадата. Но независимо колко е предпазлив, съмнявам се, че ще устои поне за кратко да погледне към красивия пейзаж, който се разкрива от потресаващия му апартамент. Така че, ако един от хората на Хортън или Канезаки могат да ми осигурят снайпер, със сигурност ще успея да намеря подходящ покрив в Париж, от който да му изпратя нашите най-сърдечни поздрави.
	— Канезаки дали не може да ни даде някаква по-специфична информация за хотела? — попита Дилайла.
	Погледнах я, защото се надявах, че ще може да ни помогне, но същевременно се чувствах виновен от тази мисъл. И загрижен в същото време. Дилайла не беше взела участие в „Пиано Ваш“. Даже не беше въоръжена. Прикритието й и всичко, което то ни осигуряваше, бяха прекалено важни. Но всичко беше възможно да се случи. И колкото повече я въвличахме в операцията, толкова повече това „всичко“ ставаше възможно.
	— Какво имаш наум? — попитах.
	— Знаем колко много Греъм харесва блондинките — продължи Дилайла. — И знаем за любовницата му, Доминик Деньов. Според Канезаки каквато и бизнессреща да има Греъм в хотела, тя винаги също участва, нали?
	Кимнах утвърдително.
	— Е — продължи тя, — какво ли би се случило, ако госпожица Деньов не е в състояние да изиграе обичайната си роля? А мистър Греъм случайно срещне друга блондинка?
	— О, Дилайла — възкликна Докс, — мисля, че си два пъти по-хитра, отколкото си красива.
	Дилайла му хвърли усмивка, която бързо се стопи, после погледна към мен и допълни:
	— Има само един малък проблем.


>>	43. Дилайла

	Следващата вечер Дилайла беше в бар „Хемингуей“ в „Риц“. Предпочиташе бар „Риц“, който според нея беше по-добре осветен и безкрайно по-шик и се намираше точно срещу „Хемингуей“. Но беше тук по работа, така че предпочитанията й нямаха значение. Имаше значение само, че по неизвестна причина Греъм беше голям поклонник на потискащата мъжествена атмосфера на бар „Хемингуей“ с неговата тежка ламперия, отрупана навсякъде с ловни трофеи и реликви, посветени на човека, на когото беше наречен. И трябваше да признае на Кент, който беше облечен в перфектно скроено сако от камилска вълна и отпиваше от мартинито си с джин „Гордънс“, че определено изглежда непринудено в бара. Но да изглеждаш непринудено беше само част от изискванията. Предстоеше му също така да изиграе роля и може би се вживяваше в нея прекалено добре.
	Беше безкрайно радостен, когато му се обади и го попита дали може да я посети в Париж. „Мога да съм с теб още утре“, каза той с лек оттенък на похотливост с безупречния си английски, придобит в частно училище.
	— Всъщност — беше отговорила Дилайла, — точно утре ми трябваш.
	— Трябвам ти? Хмммм, задраскай утре, тръгвам веднага.
	— Кент, не става дума за това. Професионално е. Една професионална услуга.
	— О-о! Разбирам. Е, защо в такъв случай не ти помогна с бизнеса, какъвто и да е той, а след това можем да вечеряме заедно в хотела ми?
	Тя никога не му позволяваше да остава при нея, когато я посещаваше. Предпочиташе контрола и, както сама беше признала пред себе си, по-малката интимност на наетите стаи, далеч от мястото, където живееше.
	— Не мога. Нужен си ми само за няколко часа, а след това няма да можем да се видим. Поне не този път. Съжалявам!
	Кент замълча за момент. После отвърна:
	— Няма проблеми. Ще ти помогна с удоволствие. Само не ми се извинявай, чуваш ли? Освен ако не се опитваш да ме накараш да се чувствам жалък.
	Почувства се виновна. Проблемът беше, че харесваше Кент. Беше интелигентен, излъчваше някакъв развратен чар и макар в някои отношения да беше погълнат изцяло от себе си, в леглото беше всичко друго, но не и такъв. Но за нея Кент не беше нищо повече от една възможност, докато за него Дилайла все повече се превръщаше в приоритет. А сега щеше да се възползва от тази нестабилна динамика на отношенията им в негов ущърб.
	Не искаше да споделя с него повече, отколкото бе необходимо за операцията, но също така трябваше да бъде реалистична. Кент беше професионалист. Възможно бе да се възползва от МИ6, за да проучи кои ВИП гости са отседнали в „Риц“, в който случай щеше да разбере, че целта им е Греъм. Или пък можеше да разпознае Греъм без никаква допълнителна информация. Дори беше възможно да е работил заедно с Греъм, в който случай операцията щеше да бъде провалена още преди да е започнала.
	Беше обсъдила идеята с групата и всички се бяха съгласили, че ще им е нужен мъж, за да подготвят добре сцената. Това означаваше да привлекат външен човек, защото всичките бяха известни на Греъм и охраната му. Кент щеше да свърши идеална работа, защото беше едновременно професионалист и човек, когото Дилайла познаваше лично. Връзките му с МИ6 бяха риск, както и това, че го бяха осведомили коя е целта им, но алтернативите можеха да създадат по-големи проблеми.
	Дилайла виждаше, че Джон не е напълно съгласен с решението й. Прие го само защото нямаха нищо друго смислено. Но по-късно, когато всички се бяха сместили върху двете кушетки или върху пода в дневната, а двамата с Джон бяха сами в спалнята й, той я попита дали Кент е същият, за когото му беше казала — онзи, с когото се вижда. Тя го потвърди, на което Рейн отвърна с мълчаливо кимване.
	— Ревнуваш ли? — попита тя.
	— Как мислиш?
	— При теб не може да се каже. Много добре криеш чувствата си. Или може би просто нямаш чувства.
	— Да. Ревнувам.
	— Добре! Отдавна не си показвал, че ме цениш.
	— Не! — Джон тръсна глава. — Винаги съм те ценил високо. Просто бях твърде глупав, за да го покажа.
	— Не ми се подмазвай. Още не съм ти простила.
	Рейн се усмихна.
	— Имаш ли още натрупан гняв, от който искаш да се освободиш?
	Дилайла се опита да сдържи усмивката си, но не успя.
	— Ела тук, идиот такъв.
	Отново се любиха, тихо, за да не обезпокоят останалите.
	Но сега пък Кент беше станал сприхав и настояваше да знае как стоят нещата между тях и дали ще продължат да се виждат след операцията, а също и десетки други неща, за които не й се искаше нито да говори, нито да мисли.
	Дилайла хвърли поглед към входа. Седяха един до друг на една от тапицираните пейки в дъното на бара, с добър изглед към двете зали.
	— Не мога да разбера дали това е част от тазвечерното ти представление — каза тя, — или говориш сериозно.
	— Може би и двете. Може би съм актьор майстор на превъплъщенията.
	— Само не си забравяй репликите.
	— Не се безпокой за това. Ролята, която ми даде, ми пасна като мое второ аз. Ами ти? Изглеждаш възхитително и го знаеш. Но заради мен ли си такава, или заради плячката?
	Беше облечена в тясно прилепнала средно дълга рокля от черна дантела с къси ръкави и изрязан гръб и носеше златен кашмирен шал, за предпазване от хладния вечерен въздух. Тоалетът й беше скромно комбиниран с малко бижута и лек грим: обици от опал и злато на „Мансур и Гоур“, стара гривна от ковано злато, лека очна линия и червило. Въпреки това видът й беше по-предизвикателен, отколкото нормално би избрала за бар, но беше важно Греъм да види как би могла да изглежда за елегантна вечеря. Така че тази вечер несъмнено се беше нагласила заради Греъм и Кент трябваше да го знае. Все още не можеше да разбере коя част от поведението му е истина и коя е роля.
	В бара влезе набит мъж с тъмен костюм, спря и огледа помещението. Носеше слушалка с кабел. Явно беше охрана, но на кого?
	Очите му се спряха за миг на Дилайла, после продължиха. Всичко беше наред. Телохранителите винаги я зяпаха. Просто никога не виждаха това, което би трябвало да видят.
	Бодигардът каза нещо в микрофона на ревера си. След минута се появи Оливър Греъм. Нямаше нужда да прави специално проучване, за да го разпознае. Беше в новините достатъчно често и редовно даваше интервюта колко по-ефикасно Америка би могла да води войните си, ако Пентагонът ги прехвърли на частния сектор. Беше добре сложен, облечен в шит по поръчка блейзър от тъмносин плат на едри канелени карета. Не можеше да се отрече, че изглеждаше привлекателен с добре оформената си челюст и скули, а русата му коса преливаше към сребърно по слепоочията. Беше с друг мъж, по-възрастен и по-пълен, приличащ на корпоративен служител, със сако от хубав плат, което висеше безжизнено от раменете му.
	Барманът го видя и го поздрави:
	— Добре дошли, мистър Греъм! За нас винаги е удоволствие да ни посетите.
	— Колин, радвам се да те видя! — каза Греъм и стисна ръката му.
	— Обичайното?
	— Да, и за двама ни.
	Интересно, че Греъм поръча за себе си и за спътника си. Дали обичаше да командва? Или пък се перчеше с познанията си и фамилиарничеше? Дано спътникът му да харесваше мартини, защото от разказа на Джон Дилайла знаеше, че любимото питие на Греъм е фирменото питие на бара — мръсно водка-мартини, на цена от трийсет евро.
	Греъм и спътникът му седнаха на една ъглова маса близо до бара, малко далеч от Дилайла и Кент, но все пак достатъчно подходяща. Бодигардът зае позиция близо до входа.
	— Отивам да си оправя грима — каза Дилайла. — Веднага се връщам.
	Видя, че Греъм я изгледа от главата до петите, докато минаваше покрай масата му. Беше малко по-прикрит от повечето мъже, но не чак толкова, колкото навярно си мислеше. Извън бара имаше още двама телохранители. Също така беше възможно Греъм да има още двама, заели предварително позиции в бара. Дилайла не можа да определи дали има такива, но едва ли щеше да успее, ако бяха истински професионалисти. Дотук добре. Нямаха точна представа каква е охраната на Греъм извън хотела, но щом вътре го пазеха поне трима, вероятно в града щяха да са още повече. Особено като се имаше предвид станалото в „Пиано Ваш“, заедно с факта, че Джон и останалите бяха някъде в града на лов за него.
	Греъм я огледа отново, докато се връщаше, но Дилайла дори не обърна очи в негова посока. Знаеше, че най-добрият начин за привличане на властните мъже е като ги игнорира. Приемаха го като предизвикателство, понякога дори като оскърбление.
	Седна. Кент беше привършил напитката си. Посрещна я с ненужно висок глас:
	— Къде се губиш?
	— За какво говориш? Нямаше ме най-много пет минути.
	— Имам чувството, че те чакам цяла нощ — продължи Кент все така високо. — Честно казано, почва да ми писва.
	Няколко души погледнаха към тях.
	— Така ли? Може би не си само ти на когото му писва.
	— Хубаво. Няма проблеми. Ще те закарам у дома.
	— Защо просто не си вървиш? Ще се прибера сама.
	— Дойдох специално, за да се видим, и проклет да съм, ако те оставя да ме разкараш само защото си в едно от шибаните си настроения.
	Сега вече ги гледаха много хора. Греъм включително. Гледаше ги с жив интерес.
	— Настроението си ми беше много добро, докато не започна да се държиш, сякаш ме притежаваш. Казах ти, върви си. По-добре ще съм сама.
	Кент стана и й протегна ръка.
	— Хайде.
	— Не!
	— Казах ти, ела! — Той я сграбчи за китката.
	Дилайла плисна в лицето му питието си и му се сопна:
	— Cochon*!
	[* Прасе (фр.). — Б.пр.]
	Из бара се разнесоха ахкания и шепот.
	Кент избърса лицето си и изтръска течността от пръстите си.
	Един от сервитьорите в миг се озова до него.
	— Сър, може би искате да ви поръчам такси?
	Дилайла трябваше да признае на персонала на бар „Хемингуей“, че знаеха как да кажат на един клиент, че е време да си върви.
	— Не! — възрази Кент. Взе една от ленените салфетки и избърса лицето и ръцете си. После извади от джоба си няколко банкноти от по двайсет евро и ги хвърли на масата. — Знаеш ли какво? И без това си ми омръзнала.
	После излезе от бара. Всички го изпратиха с очи. Освен Греъм. Той наблюдаваше Дилайла.
	Тя се извини на сервитьора на френски и му благодари за навременната намеса. Сервитьорът й отвърна, че няма нужда от благодарности, и я помоли за няколко секунди, за да почисти масата.
	— Моля — отвърна Дилайла. — Просто ще седна на бара.
	После се изправи и каза на хората, които се преструваха, че нищо не се е случило:
	— Извинявам се, че обезпокоих вечерта ви. — А после повтори същото на английски.
	Седна до бара. Барманът Колин я попита:
	— Нещо сладко да си оправите вкуса?
	Дилайла се разсмя.
	— Звучи идеално.
	Зад гърба й някой каза:
	— Колин, добави го към моята сметка, моля.
	Тя се обърна.
	— Бихте ли желали да се присъедините към мен? — попита Греъм.
	Номерът беше винаги да ги караш да се мъчат да го постигнат.
	— Много сте любезен, но, не, благодаря.
	— Сигурна ли сте? Спътникът ми тъкмо си тръгваше, а не обичам да пия сам. Тукашна ли сте?
	Тя го погледна, сякаш се опитваше да прецени намеренията му.
	— Да.
	— В такъв случай ще съм ви признателен, ако ми разкажете за живота тук. За истинския Париж. Идвам тук няколко пъти в годината, но винаги е „Риц“, мишленски ресторанти и „Майбах“ с шофьор.
	Като за заучена реплика хич не беше зле. Особено когато целеше да впечатли някого с пари и власт, каквито от опит знаеше, че бяха повечето хора.
	— Трябва по-често да излизате — отвърна му Дилайла.
	— Опитвам се — разсмя се той. — Ще се присъедините ли към мен? Наистина за мен ще удоволствие да ми разкажете за града.
	— Добре — каза тя. — Благодаря ви.
	Спътникът на Греъм, който все още не беше допил мартинито си, побърза да им пожелае приятна вечер и предложи на Дилайла стола си, заедно с някакво скалъпено обяснение за ранна среща на следващия ден.
	В продължение на няколко часа двамата с Греъм изпиха по две питиета всеки — за него мръсно водка-мартини, за нея „Френч-75“ — джин, лимонов сок, захар и шампанско. Тя му разказа за работата си като моден фотограф на свободна практика, което му даде възможност да изкоментира: „А, това обяснява тази красива рокля“. Той й разказа как компанията му консултира различни правителства относно подобряването на сигурността им. По-скоро беше приятно изненадан, отколкото разочарован, когато Дилайла се престори, че не знае кой е. Не беше лош събеседник. Като бе обещал, зададе й множество въпроси за Париж, нищо прекалено информирано, но все пак беше приятно да разговаря с влиятелен мъж, който не смяташе, че разговорът е просто възможност за водене на монолог. Имаше навика да пуска прекалено много намеци относно състоянието си — апартамента в хотела, колекцията му от бургундско, защо Лоренцо Чифонели бил най-добрият шивач в Париж. Но Дилайла нямаше проблем с всичко това. Греъм очевидно беше решен да я впечатли, но дали знаеше как да го постигне, всъщност нямаше значение.
	Малко след полунощ Дилайла си погледна часовника.
	— Е, благодаря ви за чудесната вечер. Сутринта съм на снимки, така че…
	— За мен беше удоволствие. Ще позволите ли на шофьора ми да ви откара вкъщи?
	Дилайла не го очакваше, но се справи с лекота.
	— Много сте мил, но не е нужно. Ще си взема такси.
	— Сигурна ли сте? Колата ми е по-добра от такси.
	— Предполагам — усмихна се Дилайла. — Някой друг път, може би?
	Затвори тази вечер. Но си отвори вратичка към бъдещето. И зачака да го види дали ще мине през нея. Или, по-скоро, как.
	— С удоволствие — отвърна Греъм. Замълча, после добави: — Може да ви прозвучи малко странно, защото е в последната минута, но… организирал съм прием за утре вечер, тук, в „Риц“. Без претенции, в малката частна банкетна зала. Просто бизнессреща с няколко важни клиенти. Имам приятелка в Париж, която обикновено ми помага да организирам тези събития, но за съжаление тя внезапно се разболя и няма никакъв шанс да дойде. Тези мъже са изключително успешни, но някой от тях са изненадващо срамежливи. Не бих могъл да си представя кой по-добре от вас би могъл да ги накара да се отпуснат и да се почувстват удобно. Бихте ли желали да бъдете мой гост?
	Внезапното заболяване беше всъщност една доста гадна стафилококова инфекция. Канезаки им беше осигурил картата на движенията на мобилния телефон на Доминик Деньов за един месец назад. С нейна помощ бяха определили дните, в които посещаваше „Льо Барометр“, където обядваше с една приятелка на една от масите на тротоара. За Ливия не представляваше трудност да изсипе осигурената от Канезаки ампула със стафилококи във виното на Деньов, докато Дилайла отвличаше вниманието на нея и на приятелката й с объркани въпроси за някакъв адрес.
	— Ваш гост? — отвърна Дилайла, като все още се преструваше, че се колебае. — Струва ми се, че по-скоро си търсите друга домакиня на приема.
	— И двете, честно казано. Но не очаквам от вас нещо друго освен това, което направихте тази вечер. Което бе да бъдете една изключително очарователна и мила събеседница.
	— Аха, а сега преминахте към ласкателствата.
	— Бих го направил, ако ще ви убеди, но всъщност просто ви казвам истината.
	Дилайла направи пауза.
	— Аз ли ще бъда единствената жена?
	— Не, ни най-малко. Повечето от гостите ми си имат придружителки.
	Ако придружителките бяха съпругите, Греъм щеше да го каже. Значи ставаше дума за куртизанки и любовници.
	— Звучи интересно — провлечено каза тя. — Но… не съм сигурна дали наистина съм толкова интересна, колкото си мислите.
	— Не би ли трябвало аз да преценя това?
	Дилайла се засмя и не каза нищо.
	— Познавам гостите си — продължи Греъм. — И знам как ще реагират на присъствието ви. Ще ги накарате да се чувстват успели, остроумни и очарователни… точно това, което им се иска да повярват за себе си, но обикновено подлагат на съмнение в отсъствието на малко външно поощряване.
	Дилайла си помисли, че всъщност това е едно доста проницателно наблюдение над начина, по който жените като нея успяваха да спечелят благоразположението на мъжете. Беше любопитно, че Греъм бе забелязал тази движеща сила в поведението на другите, но не го прилагаше към, да речем, тяхното собствено взаимодействие тази вечер. В края на краищата всички мъже като Греъм знаеха за нещото, наречено хващане в капан. Но това знание не им пречеше сами да се впримчват в клопките.
	— В колко часа? — попита тя накрая.
	Греъм се усмихна.
	— В осем.


>>	44. Дилайла

	Беше малко след единайсет на следващата вечер и последните гости на Греъм бяха напуснали малката, но разкошна частна банкетна зала, като не бяха пропуснали да се сбогуват многословно с Дилайла. Греъм затвори вратата зад последните. После се обърна към Дилайла и лицето му се разтопи в доволна усмивка.
	— Дилайла! Беше… фантастична!
	— Е, чак пък толкова…
	— Не, дори не се опитвай да се правиш на скромна! Беше пленителна! И го знаеш. Боже мой! Ами мистър Лиу, китайският аташе по отбраната? Само за пет минути го накара да каже повече думи, отколкото го чух да говори през цялата вечер.
	— Спри! Мисля, че просто беше самотен и се наслаждаваше на вечерята.
	— Именно! Точно това исках да кажа. Навярно не можеш да го оцениш, но в сравнение с обичайната си сдържаност Лиу практически преливаше.
	— Е, радвам се, че съм помогнала.
	— Тази вечер успях да сключа няколко много важни сделки. Много големи! Щеше да е невъзможно, ако настроението не беше подходящо. А настроението беше… идеално. Какво мога да направя, за да ти покажа моята благодарност?
	Дилайла само поклати глава.
	— Не ми дължиш нищо. Вечерята беше изключително вкусна, а пък и не само ти се занимаваше с бизнес. Няколко от клиентите ти ми казаха, че търсят фотограф за техните корпоративни мероприятия, и ми дадоха визитките си.
	Според развоя на събитията можеше дори да каже на Мосад за контактите, които беше установила. Можеха да се окажат полезни. Но, от друга страна, можеше и да премълчи. Нямаше нужда да вдигна излишен шум.
	— Това изобщо не е достатъчно — възрази Греъм. — Какво ще кажеш за това? Хотелът пази част от колекцията ми от бургундско вино в частна секция на избата си. Искаш ли да им поръчам да донесат бутилка „Дени Морте Шамбертен Гран Кру“ 2003 в апартамента ми и двамата ще го отворим заедно? Това е най-малкото, което мога да направя, за да ти благодаря.
	Беше почти смешно да го слуша как й описва очевидния си план да я съблазни като средство да изрази благодарността си. Дилайла се усмихна и каза:
	— Предложението е примамливо.
	— Предполага се да е такова.
	— Но мога ли да предложа нещо още по-добро?
	— Не бих могъл да си представя какво би могло да бъде то, но… разбира се.
	— Каза, че би искал да опиташ повече от истинския Париж. А не само изисканите хотели и ресторанти. Виж, нямам нищо против „Домейн Дени Морте“, а и никой с всичкия си не би имал, но за теб няма да е нищо ново. Защо вместо това не те отведа някъде? Където се обзалагам, че никога не си бил?
	— Какво имаш наум?
	— Един много специален бар близо до апартамента ми в Латинския квартал. Коктейлбар „Прескрипсион“. Чудесно и задушевно място, подобно на американските тайни барове през трийсетте.
	Веднъж беше гледала един анимационен филм на Гари Ларсън за това, което кучетата чуват, когато стопаните им говорят: само имената си и „дрън-дрън-дрън“. Знаеше, че в момента Греъм се чувства точно така: близо до моя апартамент… задушевно… дрън-дрън-дрън. Можеше да му каже: „инсталация за преработка на фекални води, близо до моя апартамент“. Или пък „кланица, близо до моя апартамент“. Или „завод за отровни отпадъци, близо до моя апартамент“. Реакцията му щеше да е все същата.
	— Права си, мисля, че твоята идея е по-добра. Хммм…
	Знаеше за какво си мисли. От една страна, провалената атака в „Пиано Ваш“. И, без съмнение, препоръките на телохранителите му, хора, които винаги биха предпочели охраняемият обект да бъде под строга изолация.
	От друга страна, доста изпито вино по време на вечерята. Замайването от успешния бизнес. И красивата, очевидно заинтересована французойка пред него, която току-що бе казала думите: „… задушевно… до апартамента ми…“.
	Усмихна се и извади мобилния си телефон.
	— Защо пък не!
	След пет минути се настаняваха на задната седалка на майбаха на Греъм. Един от бодигардовете му се качи до шофьора. Прозорците бяха тонирани, за да не ги безпокоят, което беше идеално. Зад тях следваше втора кола — мерцедес с четирима мъже в него.
	Погледнато в ретроспекция всъщност беше смешно. Частта, за която останалите се бяха притеснявали най-много — дали Дилайла ще успее да убеди Греъм да напусне хотела и да отиде в заведението, което му предложи — беше най-малкото й притеснение. След това беше най-вероятно да се прояви законът на Мърфи…
	Джон беше предложил „Прескрипсион“.
	— Ако хората на Греъм го проверят — увери ги той, — ще установят, че мястото отговаря на описанието: малък бар от точно такъв клас, какъвто би предложила. И се намира на улица „Мазарин“, която е еднопосочна, с една лента за движение. А в квартала има само една улица, която води към нея — улица „Гинего“, също еднопосочна и еднолентова, защото по на север „Мазарин“ е затворена за ремонт. От „Гинего“ може да се завие или наляво, по улица „Мазарин“, или да се продължи направо по улица „Кало“. Няма как да се обърне обратно или да се задмине, защото тротоарите са толкова тесни, че все едно ги няма. Така че без значение какъв маршрут ще избере охраната, в крайна сметка ще трябва да минат по „Гинего“ откъм Ке дьо Конти и да завият наляво по улица „Мазарин“. Могат да спрат или да продължат направо, но нямат други опции.
	— Ето тук една карта щеше да ни е от полза — обади се Докс. — Нали се сещаш, за тези от нас, които са по-зле запознати с местността.
	Докато Дилайла зареждаше карта на Париж на лаптопа си, Джон допълни:
	— Исках да кажа, че разбрахме, че в хотела на Греъм няма да стане. Охраната е прекалено силна, а хората на Греъм ще са нащрек, особено след „Пиано Ваш“. Но, хубаво, ще го натоварят без проблеми на колата в „Риц“ и ще отидат с него до бара. Някой ще е до шофьорското място, вероятно ще има и втора кола. Ще минат по целия път. Няма никакъв шанс хората му да го оставят някъде другаде освен пред самия клуб. Това означава, че ако Дилайла го убеди да дойде в „Прескрипсион“, ние вече знаем последните триста, може би дори повече метра от маршрута му. И няма нужда да ви казвам, че на триста метра могат да се случат много неща.
	Разузнавателната информация на Канезаки беше от решаващо значение. Беше успял да проследи покупката на мерцедес-майбаха на Греъм и беше потвърдил, че е брониран и с непробиваеми за куршуми стъкла. Другата кола на Греъм, която беше паркирана в „Риц“, беше обикновен мерцедес. Канезаки дори беше успял да открие, че в „Прескрипсион“ има видеокамера, свързана към локалната мрежа, и хората му бяха готови да я изключат, щом дойдеше време.
	И също така ги беше оборудвал. За свръзка щяха да ползват предавател, който беше вграден в токата на достатъчно стилна кожена чанта. Решиха, че ползването на слушалка е прекалено рисковано, но с помощта на чантата целият екип можеше да подслушва това, което чува Дилайла. А за втората кола, която очакваха, беше осигурил нещо, което се наричаше РЧБА — радиочестотен блокатор за автомобили. Оказваше се, че Отделът за несмъртоносни оръжия към Пентагона беше измислил устройството, което използваше мощни микровълни, за да блокира автомобилните двигатели. Канезаки им каза, че вече е изтекла информация за съществуването му. Това, което обществеността не знаеше, беше, че ЦРУ има много по-компактна версия, която се използва в Париж и другаде за предотвратяване на атаките с превозни средства, които се бяха случили в Европа през последните няколко години.
	Единственото, което Канезаки не бе успял да осигури, беше пушка. Но местните познати на Хорт бяха успели да попълнят липсата: винтовка със заглушител FAMAS G2, с пълнител с трийсет патрона и с комбиниран телескопен прицел, който включваше също така уред за нощно виждане и лазерен далекомер. Докс я сглоби с любовната грижливост на дете, което е получило коледен подарък.
	След като потеглиха с майбаха, бодигардът се обърна към Дилайла:
	— Трябва да ви помоля да ми дадете мобилния си телефон. Това е стандартна процедура за сигурност.
	Греъм изключи телефона си.
	— Магнус, няма проблеми. Дилайла, би ли изключила телефона си? Не е нужно да му го даваш.
	— Но, мистър Греъм… — опита се да възрази охранителят.
	Греъм го изгледа.
	— Сам ще потвърдя, че е изключен. Дилайла, ако нямаш нещо против. Напоследък получих няколко заплахи. Сигурен съм, че не е нещо сериозно. Тези господа искат като предпазна мярка да бъдат сигурни, че никой не носи мобилен телефон, който може да бъде проследен, когато сме извън хотела. Нали не възразяваш?
	— Заплахи ли? — попита Дилайла.
	— Такива, каквито хората в моя бизнес получават непрекъснато. Но тези господа са най-добрите. Просто си вършат работата и се отнасят сериозно дори към най-малките проблеми.
	— Няма проблем — каза Дилайла и му показа как изключва телефона си. Миг по-рано беше изключила предавателя в чантата си, който вече беше свършил задачата си да информира останалите за развоя на събитията, включително за момента, в който напускат хотела. Джон се притесняваше, че хората на Греъм може би разполагат с детектори, които могат да засегнат предавателя, щом другите устройства покрай него бъдат изключени. Щеше да е добре, ако можеха от разстояние да следят придвижването на мобилен телефон или някакво друго устройство, но всъщност не беше нужно. Ливия и Джон вече бяха наблизо върху мотоциклетите си, откраднати благодарение на Ливия, която, както се оказваше, не беше просто обикновено ченге. Бяха с цели шлемове и можеха да предугадят пътя, защото знаеха крайната цел. Освен това можеха да работят в двойка, ако се наложеше да следят противника, така че щяха да са на практика незабележими.
	Шофьорът на Греъм мина над Сена по Пон Ньоф. Зави надясно по Ке де Конти. Навалицата по пътя отдавна се беше разчистила и движението беше слабо. Дилайла не си позволи да мисли за следващите стъпки. Ако го направеше, щеше да уязви тръпката, която искаше да почувства Греъм. Беше просто негова гостенка, харесваше го, беше доволна, че е приел предложението й, беше развълнувана, че може да му покаже бар, който й харесва, и възбудена от това, което може да се случи след това.
	Наляво по улица „Гинего“. Погледна небрежно през прозореца на Греъм и видя камиона с РЧБА оборудването паркиран точно отляво, в самия край, където улицата излизаше на Ке де Конти. Зад кормилото седеше Хорт. Докс беше в една стая, която бяха наели в хотел „Принс де Конти“ или, с малко късмет, може би дори на покрива, но и в двата случая с добър изглед към улицата. Ларисън щеше да е в „Прескрипсион“. Рейн и Ливия трябваше да са зад втората кола. Всеки момент Хортън трябваше да…
	Бодигардът докосна слушалката си, после се обърна и погледна към тях.
	— Има проблеми с втората кола.


>>	45. Докс

	Много жалко за „Принс де Конти“. Беше също много хубав хотел и Докс нямаше нищо против да прекара нощта тук с Лаби. Всъщност в Париж имаше много хубави хотели и щом приключеха с тази операция, той с удоволствие щеше да ги посети, стига Лаби да искаше. Но този им трябваше по работа, така че Докс се бе възползвал от още една дебитна карта и един фалшив паспорт, за да си вземе стая.
	Очакваше, че може да му се наложи да си търси път към покрива, но стаята му се оказа достатъчно високо и му осигуряваше идеално покритие на улицата. Нулира прицела на карабината с помощта на един контейнер за строителни отпадъци и беше готов за действие. Единственият труден за стрелба ъгъл всъщност беше точно под прозореца му, но не очакваше някой да успее да стигне толкова далеч, освен ако не бяха по-бързи от куршуми.
	Джон и Лаби държаха него и останалите от екипа в течение за приближаването на Греъм, така че когато майбахът зави по улицата, Докс вече беше готов. Лампите в стаята бяха изгасени, а той беше придърпал до прозореца едно бюро, така че да може да използва двуногата на карабината, вместо да му се налага да стреля прав. Не че щеше да е проблем, защото от толкова близко навярно можеше да хвърля камъни по тях, но с двуногата беше по-добре.
	Колата на охраната зави след майбаха на Греъм… и спря. Двигателят беше блокиран от Хортън, който беше в паркирания в края на улицата камион с РЧБА-то, което им беше осигурил Канезаки. Докс не беше привърженик на модерните оръжия с насочена енергия и подобните им, които ползваше ЦРУ, особено след като веднъж се бе оказал от погрешната страна на една такава пушка в Сингапур, но от друга страна, устройството му беше спасило живота. Онази пушка беше малка, само колкото да накара кожата ти да заври. Това чудо блокираше автомобилни двигатели и тежеше няколкостотин килограма. Е, за техен късмет Канезаки го беше оставил да ги чака заедно с камиона и със скрит под един от калниците ключ. Беше ги накарал да обещаят, че ще го върнат „невредимо, ако обичате“ на същото място, откъдето го бяха взели, и Хортън го бе уверил, че всичко ще е наред.
	Майбахът на Греъм продължи покрай позицията на Докс и към завоя, точно както бяха очаквали. Инстинктивната реакция на охраната, в случай че заподозряха нещо нечисто с проблемите на втората кола, щеше да е да изведат охраняемия обект от зоната и да го махнат по-бързо от прицела. За тяхно съжаление охраняемият обект вече беше попаднал във фуния, на чийто край беше нарисуван X. Шофьорът на Греъм караше право към него.
	Докс наблюдаваше втората кола през интегрираната оптика. Всичко беше добре осветено и увеличено при това. Беше готов за действие. Чакаше само сигнала на Джон.


>>	46. Дилайла

	— Барът е точно зад ъгъла — каза Дилайла. — Можем да стигнем пеш оттук.
	Греъм все едно не я чу и се обърна към бодигарда.
	— Какъв е проблемът?
	— С двигателя — отвърна охранителят. — Двигателят им изгаснал. Съвсем неочаквано. Не ми харесва тази работа. — Обърна се към шофьора — Давай напред. Не спирай! — После бръкна под сакото си и извади картечен пистолет.
	— Хей, почакайте — викна Дилайла. — Какво става?
	— Прибери го! — заповяда Греъм. — Не бързай да реагираш.
	Бодигардът направи гримаса.
	— Мистър Греъм…
	— Прибери го! — повтори Греъм.
	Охранителят се подчини. Но инстинктите му бяха добри и явно бе нащрек.
	Шофьорът зави наляво, в единствената възможна посока, по грубия паваж на улица „Мазарин“.
	— Ето го бара — каза Дилайла и посочи едно заведение само на трийсетина метра отляво на тясната улица. — Ще влезем ли? Какво става?
	— Всичко е наред — успокои я Греъм. — Магнъс, какво казват?
	Бодигардът докосна слушалката си и се заслуша.
	— Просто… двигателят спрял.
	— Спукана гума? Или нещо подобно?
	— Не.
	— Тогава се успокой. Барът е точно пред нас. Кайл, спри пред него, точно пред онези мотори. Тук е идеално. Магнъс, влез и провери дали всичко е наред. Кажи на останалите да дойдат пеша. Ще са тук, докато го провериш.
	Шофьорът погледна в страничните огледала.
	— Ще стане ужасно задръстване, ако остана тук.
	— Не се притеснявай — каза Греъм. — Ще останеш тук само няколко минути.
	— Оливър — обади се Дилайла, — може би идеята не беше много добра.
	Греъм я потупа по коляното.
	— Напротив, идеята беше чудесна. Трябваше да те предупредя за охраната ми. Винаги пътувам така в Париж. За мен е напълно нормално, но не и за някой друг. Съжалявам, че се получи така.
	— Хавиер — нареди по микрофона бодигардът, като погледна назад, сякаш се надяваше да види втората кола, — ти стой в колата. Останалите излизайте и идвайте тук на бегом. Завийте по първата пряка вляво. Барът е на триста метра, от лявата страна. Паркирали сме точно пред него.
	Огледа улицата. Пред тях нямаше никакво движение. Лявата лента беше задръстена с паркирали мотоциклети и няколко коли. Тротоарите пред тях бяха пълни с хора, които се редяха да влязат в ресторантите. Зад тях, както беше отбелязал шофьорът, се беше наредила върволица от коли: автомобили, скутери и два мотоциклета, чиито ездачи бяха с цели шлемове и облечени в кожа.
	Бодигардът излезе с ръка под сакото си и тръгна към бара.
	„Започва се“, помисли си Дилайла.


>>	47. Рейн

	Видях, че колата на Греъм спря пред бара. Това беше добър знак. Точно това очаквахме, но оставаше възможността охраната да се окаже достатъчно настойчива или самият Греъм да е достатъчно параноичен, за да се откажат от посещението в бара и да продължат. Ако това се случеше, на Ларисън щеше да му се наложи да излезе от бара и да открие огън по тях, докато двамата с Ливия успеем да заобиколим колата и да пуснем мотоциклетите си пред нея, за да образуваме барикада. Но за щастие всичко, изглежда, се развиваше по план А.
	Бодигардът излезе от колата.
	— Ларисън — предупредих го аз, — бодигардът влиза в бара.
	Изфорсирах мотора и минах по тротоара отдясно на колата, като не пропуснах да покажа на шофьора среден пръст, сякаш бях раздразнен от това, че са ни блокирали и са ни накарали да чакаме зад тях. Заставих се да не се вглеждам прекалено. Решението да прекъснем връзката с Дилайла беше правилно, но не очаквах, че това ще предизвика в мен толкова силно безпокойство. „Нищо й няма — помислих си. — Всичко ще мине по план. Греъм не я подозира. След минута Дилайла ще отвори вратата и ще слезе. Двамата с Ларисън ще се погрижим за останалото“.
	Ливия ме последва в паркинга, който се намираше през три входа от бара. Спряхме мотоциклетите и слязохме от тях. Възнамерявахме да ги оставим тук. Нямаше начин да ни свържат с тях.
	Ливия кимна и двамата излязохме на улицата. По-рано през деня бях паркирал наблизо един откраднат бус. Чаках близо шест часа да се освободи място. Не беше толкова близо до „Прескрипсион“, колкото ми се искаше, но щеше да свърши работа.
	— От изгасналия мерцедес слязоха трима — обади се Докс с онова свое свръхестествено спокойствие, което придобиваше, когато застанеше зад прицела на пушката. — Тичат към вашата позиция и скоро ще ме подминат. Сега е тъкмо подходящото време да ги ударя.
	— Виждам бодигарда — обяви Ларисън. — Качва се по стълбите. Само дай знак и е пътник.
	Поех си дълбоко дъх и се опитах да не мисля за Дилайла, която седеше на двайсет метра от мен заедно с Греъм на задната седалка на майбаха. После заповядах:
	— Действайте!


>>	48. Ларисън

	Ларисън беше седнал на ъгловата маса, точно до перилото на втория етаж на „Прескрипсион“. Сервитьорът вече го беше посетил, но Ларисън го беше попитал дали не може да изчака с вземането на поръчките, докато дойдат приятелите му. Мъжът не беше особено ентусиазиран от това, че някой заема маса, без да поръчва, но просто кимна и се отдалечи. Хората обикновено не спореха с Ларисън.
	Някои от другите маси сигурно предлагаха по-добра видимост към стълбището, което водеше надолу и после завиваше към приземния етаж точно пред входа. Но бяха всичките заети. На Ларисън и без това не му беше нужна видимост, защото Рейн го беше предупредил за влизането на бодигарда.
	Мъжът се насочи направо към стълбите. Явно смяташе първо да огледа втория етаж, след което да завърши проверката долу, за да е сигурен, че никой не се е промъкнал зад гърба му.
	Е, правеше голяма грешка, защото някой вече беше вътре.
	— Виждам бодигарда — каза Ларисън. — Качва се по стълбите. Само дай знак и е пътник.
	— Действайте! — каза Рейн.
	Ларисън стана. Измъкна пистолета от кобура на колана си и го мушна зад гърба си, после тръгна надолу по стълбите. Бодигардът вече беше подминал стълбищната площадка и веднага го забеляза. Държането на Ларисън, факта, че криеше дясната си ръка зад гърба си. Реакциите му бяха добри. Хвърли се наляво и посегна към каквото оръжие носеше под якето. Но всичко това отне прекалено много време и преди да е успял да стигне до отсрещното перило или да е измъкнал оръжието си, Ларисън беше вкарал куршум в лявото му око. Мъжът рухна назад, тялото му се преметна надолу по стълбите и падна чак на площадката.
	Целият бар изведнъж стихна, с изключение на музиката. Собствениците навярно се питаха: „Какво става, по дяволите? Фойерверки? Или гръмна някой бушон?“.
	Ларисън дори не забави крачка. Просто прекрачи тялото и каза:
	— Готов е, излизам. — След което продължи по пътя си.
	Келнерът, когото беше отпратил, изтърча нагоре покрай него, несъмнено в търсене на причината за шумотевицата.
	Ларисън нахлузи на главата си ски маска, блъсна входната врата и излезе на тротоара, точно до шофьорския прозорец на колата на Греъм.


>>	49. Докс

	Тримата мъже, които току-що бяха изскочили от мерцедеса, тичаха по улицата към ъгъла, където майбахът на Греъм беше завил наляво. Докс чу в слушалката си изстрел. Това сигурно беше Ларисън, който беше отстранил бодигарда в бара. И наистина, само след секунда чу:
	— Готов е. Излизам.
	Докс погледна през комбинирания прицел, издиша и…
	Щрак! — първият мъж падна.
	Щрак! — вторият мъж падна.
	Третият беше единственият, който имаше време да се сети, че по тях стреля снайперист. Хвърли се с намерението да заеме позиция зад една паркирала кола и почти успя. За съжаление последната част от тялото му, която трябваше да достигне прикритието, беше главата му. Докс изпрати третия куршум точно в нея.
	— За малко да успее — тихо каза сам на себе си.
	Насочи прицела си към втората кола тъкмо навреме, за да види как шофьорът изскача от нея и хуква в обратната посока. Имаше възможността да се хвърли на земята и да разчита на колата да го пази, но тогава щеше да е лесна плячка за всеки, който го приближи пеша. Но пък по този начин оставаше незащитен, докато си търсеше прикритие. И двете алтернативи не бяха кой знае колко добри.
	При други обстоятелства Докс може би щеше да му позволи да се измъкне. Битката беше приключила и участието на мъжа вече нямаше значение.
	Но, пряко или косвено, тези хора бяха тръгнали да преследват Лаби. И нямаше да имат втора такава възможност. Докс издиша, задържа дъха си и вкара куршум в тила на мъжа.
	— Благодаря ви, че участвахте в състезанието! — каза тихо. — Следващият състезател, моля! А, какво, нямало повече участници? Полковник, сега е подходящият момент да напуснете играта. Жалко, че трябва да си тръгнете, защото точно пред вас на пътя има един чудесен мерцедес. Готов съм да се обзаложа, че ключовете са все още на таблото.
	— Добра стрелба — похвали го Хортън. Докс видя как фаровете на камиона светнаха, след което Хортън върна назад към Ке де Конти. На юг по улица „Гинего“ имаше километрична опашка коли, които чакаха да завият наляво от Ке де Конти, но бяха блокирани от изгасналия мерцедес. Но на север пътят беше чист. Хортън натисна клаксона и върна назад право в най-близката кола, като я избута напреки. Последва какофония от клаксони, но изведнъж човекът в колата реши, че вече не му е чак толкова нужно да завива наляво. Колата се устреми надясно, право по Ке де Конти, и освободи по този начин място зад камиона. Хортън върна назад със свирене на гуми, след което ускори на север, извън полезрението на Докс.
	— Добра работа, сър — каза Докс. — Джон и Ларисън, подкреплението от втората кола на Греъм няма да пристигне в уговореното време. Ваш ред е.


>>	50. Дилайла

	Майбахът беше шумоизолиран, но Дилайла все пак успя да чуе пукота на пистолета в бара. Беше достатъчно приглушен, за да бъде много други неща, но Греъм явно беше нервен, защото подскочи и възкликна:
	— Това изстрел ли беше?
	Шофьорът попита:
	— Магнъс? Всичко наред ли е при теб?
	Откъм гърба им отекнаха пушечни изстрели. Докс.
	— Мамка му! — извика Греъм. Бръкна отзад под сакото си и измъкна един миниглок.
	— Какво става? — попита Дилайла, опитвайки се да се придържа към ролята си.
	— Под обстрел са! — изкрещя шофьорът.
	— Разкарай ни оттук! — нареди Греъм със забележително спокойствие. — Веднага!
	Шофьорът включи на скорост. Но изведнъж срещу тях се устреми на заден ход един бял бус, който спря със свирене на спирачките точно пред бронята им и ги блокира.
	— Мамка му! — изруга Греъм и се огледа наляво и надясно. Шофьорът измъкна картечен пистолет.
	— Спрете! — извика Дилайла. — Пуснете ме! Искам да сляза! — И посегна към дръжката на вратата.
	— Чакай! — Греъм я сграбчи за косата и я дръпна назад. Дилайла протегна ръка към дръжката на вратата, но Греъм теглеше прекалено силно. От отчаяната сила на хватката му тя се сети, че вече е разбрал какво става и че тя е подставено лице.
	Ларисън гръмна в шофьорския прозорец. Куршумът отскочи от стъклото, но беше достатъчен да привлече вниманието на шофьора.
	Дилайла отново посегна към вратата и Греъм пак я дръпна назад. Но този път тя го очакваше и се възползва от силата му, за да се отблъсне назад и да го завърти обратно на часовника заедно със себе си. В движението си блокира пистолета му с лявата си ръка и заби дясната си ръка с палеца нагоре в носа му. Главата му се отметна назад и Дилайла успя да измъкне пистолета от ръката му. Шофьорът понечи да се обърне, но Дилайла го застреля точно зад ухото. Мъжът се строполи напред върху кормилото и натисна клаксона на колата.
	Дилайла едва го чу. Преметна се върху предната седалка, като държеше главата си ниско и лицето си настрана от прозорците. Греъм я сграбчи, но успя само да стисне шала й и Дилайла успя да се изплъзне. Натисна бутона за отключване на вратите. Джон на мига се вмъкна на задната седалка, с шлем на главата, и насочи пистолета си към главата на Греъм. Ларисън отвори вратата откъм Греъм, цапардоса го с дръжката на пистолета в скулата и го извлече на тротоара.
	Джон хвърли на Дилайла една ски маска, после бързо изскочи от колата и я заобиколи отзад. Дилайла си сложи маската и се измъкна навън. Щеше да е цяло чудо, ако никой не снимаше ставащото с мобилния си телефон. Но сега вече нямаше да има много за снимане.
	Ливия, и тя с шлем, отвори задната врата на буса, след което се втурна към шофьорското място. Дилайла се метна вътре. Джон и Ларисън вдигнаха под мишниците Греъм от тротоара. Той се опита да се съпротивлява и Джон заби коляно в слабините му. Ларисън стовари един удар в черния му дроб. Греъм отново започна да се свлича, но двамата го подхванаха и го завлякоха в буса. Дилайла затръшна вратата веднага щом се качиха и викна на Ливия:
	— Тръгвай!
	Ливия настъпи газта. Всички загубиха равновесие и изпопадаха, но подът на буса беше покрит с възглавници, така че никой не се нарани. Улицата пред тях беше празна, защото колата на Греъм блокираше движението, и след няколко секунди стигнаха булевард „Сен Жермен“. Ливия зави наляво и изведнъж се превърнаха просто в един от стотиците бели бусове, които пътуваха в града.
	Ларисън притискаше с коляно Греъм към пода. После си свали ски маската, измъкна пластмасови белезници и закопча ръцете на Греъм зад гърба му.
	— Всички добре ли сте? — попита Джон, свали шлема си и го сложи на пода. За момента нямаха връзка с Докс и Хорт, така че въпросът беше отправен само към четиримата в буса.
	— Всичко е наред — викна Ливия от шофьорската седалка.
	— Добре съм — отвърна Ларисън, който в момента претърсваше Греъм за някакво проследяващо устройство.
	Джон погледна към Дилайла, която се разчувства от неподправената загриженост, от уязвимостта в очите му.
	— Добре съм — успокои го тя и смъкна ски маската си.
	Сякаш с магическата пръчка жената, която играеше, беше изчезнала. А в образувалия се вакуум нахлу прозрението как се бе измъкнала на косъм. И какво се бе случило току-що. А също така и какво бе направила.
	Разтрепери се. Джон не каза нищо. Просто я прегърна.
	— Щях да кажа, че се тревожиш прекалено много — каза тя с разтреперан глас. — Но няма да е истина. Тревожиш се прекалено малко.
	— Бих започнал да споря — прошепна Рейн в ухото й, — но знам, че това би било грешка, когато ми се караш.
	Дилайла се разсмя. Чувстваше се замаяна. Усети, че ако Джон продължава да се държи така, няма да успее дълго да му остане сърдита. Е, може би в това нямаше нищо лошо. Но също така беше обезпокояващо.
	Джон я пусна и коленичи до Греъм. Взе една от възглавниците и я мушна под главата му.
	— Съжалявам за ударите. Предполагам, че нямаше да дойдеш, ако просто те бяхме помолили любезно.
	Греъм го изгледа. Лицето му беше подуто и насинено от ударите.
	— Какво искаш? — изръмжа той.
	— От теб зависи — отвърна Джон. — В момента искаме да те убием. Но може би ще променим решението си.


>>	51. Ливия

	След час всички бяха в буса, който беше паркиран на предварително избрания пункт за отстъпление — една глуха улица без осветление между разпрострялата се индустриална гара и едно място, наречено „Павилионите на Берси“, което приличаше на нещо като музей на панаирното изкуство. Зад тях имаше покрита с графити каменна стена, навсякъде наоколо контейнери за боклук, земекопна техника и изобилие от строителни отпадъци и бурени. Мястото беше предложено от Рейн, който, освен че беше експерт по местните барове и джаз, явно беше и специалист по нещо, което можеше да бъде наречено „самотния изоставен нощен Париж“. Ливия бе принудена да се съгласи, че изборът е добър. Тук можеха да разполагат с колкото си искат време.
	Въпреки това Дилайла остана зад кормилото, в случай че ги обезпокоят, като постоянно наблюдаваше през предното стъкло и в страничните огледала, а мъжете бяха с готово за стрелба оръжие. Бяха подпрели Греъм до един от подкалниците. От възглавниците и дюшеците му бяха направили импровизиран стол, а до него беше клекнала Ливия и държеше пакет с лед до подутото му лице.
	— И сега какво? Ще си играем на „добро ченге, лошо ченге“, така ли?
	— Повярвай ми — отвърна Ливия, като остави пакета с леда на пода на буса, — ако аз съм доброто ченге, не ти трябва да виждаш лошото.
	— Нещо да не съм пропуснал? — Греъм се огледа. — Мислех, че вече го видях.
	— От теб зависи — каза Ливия.
	— Всичко е много просто — каза Рейн. — С Арингтън е свършено. Опитай се да ни покажеш, че си готов да ни съдействаш за това, или си отиваш заедно с него.
	Ливия изгледа Рейн. Уважаваше го, но не го познаваше достатъчно, за да му позволи да води с нея кръстосан разпит. Е, както беше казал Карл, човекът беше луд на тема контрол. Но тя щеше да намери начин да се справи с него.
	Дори да бе изненадан, че знаят за Арингтън, Греъм не го показа.
	— Как бих могъл да ви го покажа?
	— Мога да предложа няколко начина — продължи Ливия. — Но при сегашните условия мисля, че за теб ще е по-добре да се опиташ сам да измислиш нещо.
	— Защото ако не предложиш нищо, утре ще намерят тялото ти в някой контейнер — допълни Ларисън.
	Ливия го изгледа по същия начин, както и Рейн. Осъзна, че би трябвало да е по-точна в инструкциите да не й се месят, докато провежда разпита. В началото изпита облекчение, че всички се съгласиха тя да проведе разпита, без да е нужно да води ненужен спор. Но не беше предполагала, че ще се обаждат непрекъснато.
	Поне досега не бяха казали нищо глупаво. Номерът сега беше да подскажат на Греъм, че знаят много, и да го накарат да вярва, че имат още повече информация. Хубаво беше да му се напомни какво ще му се случи, ако не им сътрудничи. В това отношение коментарът на Ларисън, в съчетание със смъртоносното му излъчване, беше полезен.
	— Арингтън е изтеглил досиетата — каза Ливия. — А след това ги е класифицирал. Говоря за имената на агентите от Сикрет Сървис, които са били предадени на Департамента по правосъдието за използване на служебните си компютри за достъп до детска порнография.
	Беше сигурна, че агентите са били предадени на Правосъдното. Не беше сигурна за точната причина. Но имаше достатъчно опит със сексуални маниаци, които се проваляха, защото бяха използвали служебните си компютри за достъп до забранени материали, така че беше доста уверена в блъфа си.
	Греъм сведе очи. Изглежда, се опитваше да асимилира нещо, навярно факта, че са го надиграли и че опциите му са изчерпани. Това беше моментът, в който заподозрените започваха да мислят за нещо, което биха могли да предложат в замяна на някаква сделка.
	След малко вдигна очи.
	— Ако помислите малко, ще видите, че цялата тази история е една голяма грешка. Едно гигантско недоразумение.
	Ларисън и Рейн не казаха нищо. Слава богу! Имаше време за оказване на натиск и време за отстъпление.
	— Във всеки случай — продължи Греъм, — съжалявам… искрено съжалявам за всичко, което се случи.
	— Не е ли малко… — започна Ларисън.
	Ливия му запуши устата с яростен поглед. Продължи да го гледа, докато той не кимна. После обърна глава към Греъм и каза:
	— На думи е лесно.
	— Мисля, че знам какво искате — отвърна Греъм. — Но ще ми трябват някакви уверения.
	Още преди да стане ченге Ливия беше научила, че трябва да отстъпиш малко, когато противникът ти е паднал по гръб, като размениш ненужния вече натиск срещу повече контрол, който може да ти свърши работа. Падналите по гръб бяха отчаяни и в състояние да направят почти всичко, за да се освободят, така че към тях трябваше да се подхожда внимателно. Затова запази хладнокръвие. И преди бе попадала в подобни ситуации. Всъщност многократно беше чувала точно тези думи в стаите за разпит в полицията. Да, на масата за преговори имаше потенциална сделка, но тя още не беше сключена. А сключването й само по себе си бе цяло изкуство.
	Ларисън и Рейн отново си задържаха езиците зад зъбите. Схващаха бавно, но се поддаваха на обучение.
	— Слушам — каза Ливия.
	Греъм я погледна, после останалите от екипа.
	— Знам, че с Арингтън е свършено. Но не искам да го предават на прокуратурата. Ясно ли е?
	— Слушам — отново каза Ливия.
	— Искам имунитет — продължи Греъм. — Но бих приел единствено имунитет, който не ме въвлича в нищо — нито в признания, нито в даване на свидетелски показания, нито в публикации в пресата. Нито дума. Ще ви покажа, че имам най-искрени намерения, при условие че се договорим след това или вие, или аз да премахнем Арингтън.
	— Тоест очакваш да те оставим да си отидеш само на честна дума? — обади се Хортън.
	Ливия го изгледа по същия начин, както бе изгледала Ларисън. Какво караше мъжете винаги да се чувстват длъжни да добавят нещо, вместо просто да стоят и да гледат? Дилайла беше на шофьорското място, готова да потегли в случай на неприятности, но Ливия беше сигурна, че дори да бе при другите в буса, нямаше да се меси като мъжете.
	Хортън кимна и млъкна.
	— Това, което мога да ви дам — каза Греъм, — ще е достатъчно да предадете Арингтън на прокуратурата. Да разбиете мрежата в Сикрет Сървис… всичко. Така че в момента проблеми с доверието би трябвало да имам аз, а не вие. Какво би ви попречило да ме убиете, след като ви кажа каквото ви е нужно?
	— Ако искаш, можеш да не ни вярваш, че няма да те убием, ако ни кажеш всичко — каза Рейн. — Но ти гарантирам, че ще те убием, ако мълчиш.
	Този път Ливия не си направи труда да го изгледа. По принцип част от нея искаше да го направи, но всъщност това бяха горе-долу думите, които самата тя смяташе да каже и които накратко описваха положението на Греъм. Все пак дано това да не окуражеше другите да се обаждат. Усети се, че Карл, който обикновено беше меко казано най-разговорлив в групата, е единственият, който пазеше мълчание.
	— Това ми е ясно — отвърна Греъм. — Така че нека ви кажа следното. Цялата история беше просто бизнес. И нито една част от нея не беше истински нужна. Рейн, бях готов да уважа отказа ти. Но след това двамата с Ларисън отидохте да се видите с Хорт и го приех като пробив в защитата ми. Може би реагирах малко остро, но все пак.
	— Ами аз? — попита Ливия. — Това също ли беше бизнес?
	Греъм кимна.
	— Това беше началото на сделката. Знаеш какво стана. Ти разкри мрежата за детска порнография в Сикрет Сървис. Програмистът, с когото работеше, докладва на началника си. Нейният началник докладва на Арингтън. В този момент Арингтън реши, че нещата трябва да се покрият.
	Ливия насмалко да го попита защо. Това беше единственото нещо, което не бяха успели да разберат: защо Арингтън толкова силно иска да защити Сикрет Сървис?
	И след това изведнъж всичко й стана ясно. Беше един от тези моменти на прозрение, които често държат ченгето в досаден мрак, а после изведнъж идват и проясняват цялата картина. Може би беше провокирано от една проста дума, „защити“, към която досега бе подхождала от погрешната страна.
	Винаги се беше отнасяла към мрежи като „Детска игра“ като към болест. Болест, която като всички останали има разпространители. Начален пациент, който заразява други, които от своя страна инфектират трети.
	Беше се съсредоточила прекалено върху това, че агентите на Сикрет Сървис са се заразявали един-друг. В края на краищата приложението за криптиране, което Трахан беше открил в „Детска игра“, беше същото, което сам беше създал за Сикрет Сървис.
	Но с кой друг бяха в контакт агентите на Сикрет Сървис? Кой друг можеха да заразят?
	Не само един-друг. А също… онези, които пазеха?
	Не позволи на догадката да промени изражението й. Не показа вълнението си. Задоволството си. Екзалтацията си. Нищо!
	— Стига си се преструвал, че историята касае само Сикрет Сървис — притисна го тя, като се наведе напред и приближи лице до лицето му. — Наистина ли мислиш, че сме толкова глупави?
	Усещаше, че всички я гледат. „Кълна се в Бога, ако някой от вас се намеси в този момент в играта ми, ще го убия!“
	Но никой не го направи. Тя остави мълчанието да работи върху Греъм. Накрая каза:
	— Арингтън е разбрал от досиетата в Департамента по правосъдието, нали? В „Детска игра“ имахме шестима души, които ползваха приложението на Трахан. Но предадените на Правосъдието не бяха шестима. И Арингтън го е осенило: агентите, които са били предадени на Правосъдието, са споделили приложението за криптиране на Трахан с някой друг. Някой извън Сикрет Сървис.
	Греъм премигна и Ливия разбра, че е права. Беше се надявал да ги заблуди. Да скрие нещо. Но сега разбираше, че номерът му няма да мине, и търсеше изход.
	— И така, Арингтън е притиснал въпросните агенти с досиетата от Правосъдието — продължи Ливия. — Казал им е: „За тези престъпления няма правна защита. Ще ви разкрия. Ще ви пратя в затвора. Ще ви съсипя живота“. И те са се насрали в гащите, и са го молили. Предлагали са му да му сътрудничат както той поиска. И тогава той им е казал: „Кажете ми с кого споделихте приложението за криптиране. Дайте ми имената им и няма да ви дам на прокуратурата. Ще ви защитя“.
	Греъм остана безстрастен. Но зениците му се бяха разширили, а по подутото му лице се стече капчица пот.
	Всички мъже мълчаха. Е, никога не е късно да научиш, че не трябва да се месиш, когато някой друг води разпит.
	Ливия установи, че има още един блъф, и реши да го изиграе.
	— Искам копието ти от досиетата от Департамента по правосъдие.
	— Откъде пък реши, че имам копие? — Греъм премигна.
	Приличаше на човек, който се опитва да си поеме въздух, след като са го ударили в диафрагмата, и Ливия усети прилив на възбуда.
	— Защото ако тези досиета някога попаднат в чужди ръце — каза тя, — те ще научат същото като Арингтън. И ако разбраното от него някога стане обществено достояние, Арингтън няма да може да използва досиетата, за да изнудва хората, с които агентите на Сикрет Сървис са споделили приложението. Така че не просто е класифицирал досиетата, но ги е унищожил. Само че преди това е направил копие за себе си, за да го показва на хората, които е заплашвал.
	— Предполагам, че е възможно да е станало така — отговори Греъм и Ливия разбра, наистина разбра, че това е краят на опита му да ги заблуди, — но защо Арингтън би искал да сподели тази информация с мен?
	— Защото двамата се познавате отдавна — повиши глас Ливия. — „Тюлени“, осма команда. Хаити. Косово. Защото не би убил ченге и агент на ФБР, не би свалил цял шибан самолет, без сам да си видял доказателствата. Без да имаш достъп до тях. Така че по-добре бъди разумен и ни покажи от коя страна стоиш или Ларисън ще ти пъхне дулото на пистолета си в ухото и ще дръпне спусъка, а каквото е останало от теб ще изхвърлим на тротоара. И ще обвиним Арингтън, защото… Знаеш ли какво? Писна ми. Всъщност, да върви всичко по дяволите! Ларисън! Убий го!
	Ларисън повдигна вежди от изненада и очевидно удоволствие. Погледна Рейн. И Рейн, който най-сетне й беше отстъпил воденето на играта, както трябваше да направи още в самото начало, кимна.
	Ларисън взе една от възглавниците и я нави около пистолета, който държеше в ръка — хитър начин да приглушиш звука на изстрела. След това сграбчи Греъм за яката.
	— Излизай навън! — заповяда му. — Не искам да се возя в бус, омазан навсякъде по стените с мозъка ти.
	— Чакайте! — каза Греъм. — Чакайте. Добре, сбърках.
	Ларисън го повлече.
	— Малко си закъснял, боклук!
	Ливия вдигна ръка към Ларисън и погледна Греъм.
	— Последна възможност. Не прави повече грешки, или сме дотук.
	— Имам досиетата — отвърна Греъм. — Качени са на един криптиран сайт. Мога да ви дам данните за достъп. Сами можете да проверите.
	Карл измъкна лаптопа на Ливия от раницата, подаде го на Рейн и включи сателитния си телефон, за да го ползват като точка за достъп на данни.
	Ларисън бутна Греъм на пода, но продължи да го държи за яката. Греъм им съобщи потребителското име и паролата. Рейн ги въведе, след което предаде лаптопа на Ливия, която с мъка сдържа триумфа си. Беше точно това, от което се нуждаеше — документите за предаване на прокуратурата на агентите от Сикрет Сървис. Трима агенти. Разглеждане на детска порнография от служебните компютри, точно както подозираше. Направи копия на един друг сайт, който препрати на Литъл и на Стрейнджланд, след което върна лаптопа на Рейн.
	— Трима — каза Ливия. — Но в „Детска игра“ шестима ползваха приложението за криптиране на Трахан. Предполагам, че е възможно някои от тях никога да не са ги хванали, че разглеждат детско порно от служебните си компютри. Но поне някои от тях са били сред охраняваните лица. Бих могла да се опитам да ги разкрия, точно както е направил Арингтън, защото сега вече имам досиетата от Департамента по правосъдието и откъде да тръгна. Ако ми кажеш кои са останалите, просто ще ми спестиш малко време и усилия. Което, като си помислиш, е доста добър начин да си спасиш живота. Така че казвай. Кои бяха другите трима членове на „Детска игра“, които ползваха приложението за криптиране на Сикрет Сървис? Онези, чиито имена не са в досиетата от Департамента по правосъдието.
	Последва дълга пауза. Никой не наруши мълчанието.
	Най-накрая Греъм изпъшка:
	— Няма да ми повярвате.
	— Нищо, нека да опитаме.
	Греъм въздъхна.
	— Добре. Първият е Уолтър Баркли.
	Само дългите години на професионална дисциплина попречиха на Ливия да покаже изумлението си при споменаването на сенатора, който на всичко отгоре беше водеща кандидатура за президент. За да прикрие реакцията си и да накара Греъм да продължи да говори, тя превключи на нещо второстепенно.
	— Кой от агентите му е дал приложението?
	— Не е агент. А друг сенатор.
	Ливия осъзна, че от вълнение е допуснала нещо ненужно и погрешно. Трябваше да зададе по-широк въпрос: „Кой е споделил приложението с Баркли?“. Мразеше да прави такива грешки. Но поне засега не беше станало нищо лошо.
	— Значи един от агентите е споделил приложението със сенатора, когото е пазел?
	Греъм кимна. Раменете му бяха отпуснати. Беше виждала тази поза и преди, при заподозрените, които в един момент разбираха, че тяхната позиция за преговаряне става все по-слаба, докато тази на ченгетата остава все така силна. Но веднъж започнал, този процес не можеше да бъде спрян.
	— Кой сенатор?
	— Феник.
	Историята започваше да изглежда сюрреалистична. Но Ливия изблъска това чувство настрана и си напомни, че трябва да остане делова. Заподозреният трябваше да се чувства така, сякаш подобни признания са рутина, сякаш са нещо, което ченгето вече знае, и следователно не са нито предателство, нито пък особено ценни.
	— Гарисън Феник? — недоверчиво попита Хортън. — Лидерът на сенатското мнозинство?
	„О, боже мой! Какво им е на тези хора? Кълна се, трябваше да им залепя устите с лепенка“.
	Този път Ливия не хвърли на Хортън погледа „Млъкни, по дяволите!“. Този път беше поглед, изпълнен с отвращение. Хортън вдигна ръце в знак на извинение.
	Ливия се обърна пак към Греъм.
	— Защото на сенатския водач на мнозинството му е нужна защитата на Сикрет Сървис? Мислех, че по-скоро се занимават с президенти, вицепрезиденти и техните семейства.
	— Освен това изпълняват и специални поръчения — обясни Греъм. — Според случая, в зависимост колко са загрижени за безопасността. Преди няколко години Феник станал обект на заплахи заради някакъв спорен закон. Някой от съответното място се обадил, че полицията на Капитолия не е достатъчна. Агент Крокър, единият от тримата в тези досиета, бил назначен да го охранява. Прекарвал нощите в дома на сенатора край Потомак, докато жената и децата на сенатора пътували. Опознали се, намеците станали по-откровени, докато накрая не осъзнали, че имат общи интереси и… започнали да си разменят материали. Крокър искал да се подмаже, така че един ден казал на сенатора: „Не ползвай Тор, нали знаеш, че Бюрото и АНС правят всичко по силите си и един ден ще го разбият. Ето, ползвай това суперсигурно приложение, разработено специално за Сикрет Сървис“.
	— Добре — каза Ливия. — Значи Феник е споделил приложението с Баркли.
	— От един сенатор на друг — потвърди Греъм. — Заплатено с доларите на данъкоплатците.
	— И още кой? — подкани го Ливия. — Помни, че така или иначе ще науча. Не ме карай да си мисля, че се колебаеш на кого да си лоялен.
	— Има още един. Феник споделил приложението с Чарли Хам, председателя на сенатския Комитет по въоръжените сили. Трима сенатори, всичките в джоба на Арингтън. Само по себе си това би било голяма работа. Но освен това Баркли се спряга за следващия президент на САЩ. Сега разбирате ли защо сделката е толкова голяма?
	— Мога да разбера защо сделката е голяма — отвърна Ливия. — Не разбирам обаче защо шефът на Отдела за криминални разследвания на ФБР не е завел дело.
	— Защото — обясни Греъм — Арингтън не е просто жаден за власт. Не е точно така. Осъзнал, че щом той може да научи за мрежата за детска порнография в Сената, какво може да попречи на руснаците също да го разберат? Представяте ли си какво могат да направят руснаците, ако имат подобен компромат за президента? Да не говорим за председателя на Комитета по въоръжените сили и за лидера на мнозинството в Сената.
	Това съвпадаше с казаното от Канезаки — че Арингтън е обсебен от идеята, че Кремъл постоянно крои заговори. Добре, явно Греъм беше откровен.
	— Ако се е боял от изнудване — възрази Ливия, — просто е трябвало да заведе дело. Никой не може да ползва информацията, ако е всеизвестна.
	Греъм се усмихна.
	— Е, тук започва да става малко по-сложно. Искам да кажа, първо, представяте ли си какво би било да разследваш човек като Баркли? Тези трима сенатори навярно имат общо състояние от двеста милиона долара. След това имаме Сикрет Сървис. Те ще се борят със зъби и нокти. Агенцията ще се опита да се разграничи от Арингтън. Ще пуснат „случайно“ резултатите от психологичния му тест. Ще се надигне координирана атака от някои от най-силните членове на правителството и от тайната власт с цел да го унищожат. Защо да води тази битка и най-вероятно да я губи, когато може да направи нещо много по-лесно и по-ефикасно?
	— И какво е то? — попита Ливия.
	— Да поеме контрола над руските активи. Да ги ръководи. Да ги накара да правят каквото той иска за доброто на нацията, а не каквото искат руснаците в наш ущърб.
	— И какви искания е имал Арингтън предвид?
	Греъм въздъхна.
	— На първо място, самият той да заеме поста директор на ЦРУ. За него би било нещо като завръщането на Стив Джобс в Епъл. Поддръжката на Феник и Хам в Сената би му била гарантирана, при това с неограничен бюджет за секретни операции.
	— Значи Арингтън би имал изгода — обади се Рейн. — Лична изгода.
	Ливия вече нямаше нищо против прекъсването. Явно, че не можеха да се сдържат. Но, по-важното, беше получила всичко, от което се нуждаеше. Останалото бяха просто подробности.
	Греъм погледна Рейн и каза:
	— Предполагам.
	— Но не пропускаш ли какво щеше сам да спечелиш?
	— Какво имаш предвид? — попита Греъм.
	— На първо място президентът — отвърна Рейн. — А към него лидерът на мнозинството в Сената и председателят на Комитета по въоръжените сили. Щеше да получиш най-сетне своите частни войни, за които толкова отдавна агитираш. Щеше да станеш милиардер.
	Греъм поклати глава.
	— Вече имам повече пари, отколкото мога да похарча.
	— Богатите са единствените хора — разсмя се Карл, — които казват, че имат повече пари, отколкото са им нужни, но не чак толкова, колкото им се иска.
	— Няма значение — възрази Греъм. — Помислете за безкрайните ни войни. Нима може да се твърди, че правителството ги ръководи ефективно? Не виждате ли, че частният сектор би се справил по-добре?
	Карл отново се засмя.
	— Ето така най обичам: спор за ефикасността на частния сектор, воден от основния му представител, който в момента е вързан на пода на един бус и заобиколен от група ядосани хора, които го държат на прицел.
	— Това е един начин да се погледне на ситуацията — отвърна Греъм. — Но има и друг. Вие също сте в частния сектор. И се оправяте добре.
	— Е, това е така — съгласи се Карл, — но да си ни чувал да казваме, че искаме да поемаме воденето на цели войни?
	— Искам да кажа — каза Греъм, — ако се върнем към началото на този спор, че интересите ни, вашите и моите, не са непременно противоположни. Дадох ви това, което искахте. Няма да спечелите нищо от убийството ми. Но можете да получите много, ако съм жив. Винаги имам нужда от добри хора. Особено след като наскоро премахнахте няколко, които бяха на служба при мен. А сега, след като ви показах искрените си намерения, пуснете ме да си вървя и ще ви докажа даже още нещо. Лично ще убия Арингтън.
	— Господи! — възкликна Карл. — Мислех, че сте приятели.
	— Да, приятели сме — отвърна Греъм. — Но това е просто бизнес.
	— Не съм съгласен — възрази Хортън. — Как някой някога би могъл да ти се довери?
	— Винаги можете да разчитате на разумното ми отношение, когато става дума за бизнес. А какво по-разумно решение от това да работим заедно?
	Ливия погледна Рейн, който просто сви рамене: „Решението е твое“.
	Знаеше какво е решението й. Но Ларисън беше още по-бърз. Вдигна увитата си във възглавницата ръка и застреля Греъм в главата. Всички подскочиха, сепнати от гърмежа, който прозвуча много силно в затвореното пространство на буса дори въпреки увитото около пистолета уплътнение. Греъм се свлече. От едното му ухо потече кръв, а на подутото му лице застина безкрайна почуда.
	Ларисън ги изгледа.
	— Какво? Нали не сте си мислили сериозно, че ще го пуснем? — Никой не каза нищо, така че Ларисън добави: — Мамка му, та той уби Тревън.
	— Бен дори не ти беше симпатичен — обади се Хортън.
	Ларисън сви рамене.
	— Така беше, докато беше жив. Във всеки случай, искам да се извиня, ако прибързах малко. Надявам се да не съм наранил нечии чувства.
	— Ако ти не го беше застрелял — обади се Ливия, — щях да го направя аз.
	— Правилно! — подкрепи я Карл.
	Рейн погледна Ливия.
	— Наистина ли можеш да използваш тези досиета, за да свалиш Арингтън от власт? И мрежата в Сикрет Сървис? И Баркли, и останалите сенатори?
	Ливия се замисли за момент. После отвърна:
	— Не. Но Департаментът за вътрешна сигурност може. И Б. Д. Литъл ще ги накара да го направят.


>>	52. Рейн

	Стоях гол пред прозореца в спалнята на Дилайла и гледах небето, порозовяло от изгряващото слънце, а светлината от изток очертаваше силуетите на сънливите парижки покриви.
	Изхвърлихме тялото на Греъм, после на друго място изгорихме буса с помощта на туба бензин, която бяхме купили предварително. След това се събрахме тук. Дилайла лежеше на леглото зад мен. Останалите бяха в дневната, навярно прекалено превъзбудени, за да заспят.
	Дилайла стана, застана зад мен и ме обгърна с ръце.
	— Мисля, че мина… добре.
	Обърнах глава към нея и я целунах.
	— Имам чувството, че все още си ми ядосана.
	— Винаги ще съм ти поне малко ядосана.
	Погледнах я. Не можах да разбера дали е сериозна, или се шегува.
	— Наистина ли?
	Тя се замисли, после отвърна:
	— Да.
	— Защо?
	— Не ми харесва властта, която имаш над мен.
	— Мисля, че те разбирам — казах. — На мен също не ми допада, че имаш власт над мен.
	— Да, но не се върна при мен, защото искаше. Върна се, защото имаше нужда от нещо.
	Помълчах, после казах:
	— Може би това, което търся в теб, не е толкова очевидно, колкото си мислиш.
	— Ще видим. — Тя леко се усмихна.
	Замълчахме за кратко.
	— Какво ще стане… с Кент?
	— Кент има поне десет жени из Европа. Ще намери начин да се утеши.
	Погледнах я.
	— Няма други жени като теб.
	— Какво, да не би да го съжаляваш? — разсмя се тя.
	— Не. Но… мога да му съчувствам. Знам как бих се чувствал, ако намериш някого, когото да предпочетеш пред мен.
	— Доста време ми се искаше да намеря такъв.
	— Не искам вече да го искаш. Радвам се, че си напуснала професията. Аз също се пенсионирах. Доволен съм, че не го направихме прекалено късно.
	Тя отново се разсмя.
	— Какво има? — попитах подозрително.
	— На това пенсиониране ли му казваш? Опасности, интриги и убийства?
	— Приключих с тази част.
	— Дали? Колко пъти досега си си го казвал?
	Не за първи път интуицията й ме накара да се притесня.
	— Знаеш ли, Докс веднъж спомена нещо подобно.
	— Така ли? Не съм изненадана. Той е много по-проницателен, отколкото го показва.
	— Нима всички мои познати ме разбират по-добре отколкото аз самия себе си?
	— Джон, не бих казала, че не разбираш себе си. Просто не искаш да признаеш пред себе си това, което разбираш.
	— И какво е то? — Тревогата ми нарасна.
	— Търсиш начин да балансираш кармата си. Да облекчиш страданието, докато по-рано го причиняваше.
	Думите й нямаше да са толкова обезпокоителни, ако не бяха верни. Опитах се да намеря някакъв отговор. Накрая успях.
	— Ще… ще си помисля по въпроса.
	— Париж е добро място за мислене. — Дилайла сви рамене. — Нали знаеш, че Роден тук е създал „Мислителят“?
	Усмихнах се и си помислих, че не я заслужавам. Дали затова не я бях отблъснал? Върху това също трябваше да помисля.
	Но заедно с нея. А не сам.
	— Ще трябва да се откажа от къщата си в Камакура — казах. — Тя е _минка_, древна японска селска къща. Реконструирах я със старовремски дървен материал. Мисля, че ще ти хареса.
	— Защо не ми я покажеш? Видял си достатъчно от Париж. Да не би да се боиш да ми покажеш Токио?
	— Не мога да разбера дали го казваш буквално или преносно.
	— Защо не ми отговориш така, сякаш е и двете? — Тя се намръщи.
	Кимнах. Усещах, че съм на ръба на бездна. Бях развълнуван от възможността да скоча, но в същото време се боях.
	— С удоволствие ще ти покажа Токио — отвърнах. — Но… градът прилича на лабиринт. Повечето ми живот е минал там, но все още не го разбирам.
	— Нямаме ли достатъчно време?
	— Всъщност имаме. Имаме. Само не си мисли, че повече няма да ми показваш Париж, нали?
	Дилайла ме изгледа дълго, после каза:
	— Париж също може да е лабиринт.
	— Знам — отвърнах. — Това е едно от нещата, които обичам в него. Едно от нещата, които ми липсваха.
	Дилайла не каза нищо. Просто ме хвана за ръка и ме поведе към леглото.


>>	53. Ливия

	На следващия ден се разотидоха един по един. Бяха се съгласили, че ще е по-безопасно да напуснат Париж поотделно.
	Ливия се свърза с Литъл и със Стрейнджланд. Литъл й каза, че ще повдигне обвинения, като започне с тримата агенти от Сикрет Сървис, предадени на Департамента по правосъдието, и оттам ще върви нагоре. По същия път, по който беше минал Арингтън, но с цел публично обвинение, а не лична изгода. А Стрейнджланд й обясни, че имала начин да подкрепи плана на Литъл. На Ливия не й допадна, че двамата ще си съдействат, но нямаше голям избор.
	— Фелпс ми каза, че си почти напълно изчистена по обвинението за полицай, въвлечен в стрелба — обясни Стрейнджланд. — Но по отношение на нападателите нямаме никакъв прогрес, нито за двамата в академията Равена-Брайънт, нито за двамата снайперисти в Саут Парк. Най-сетне получихме достъп до АСДД и познай какво?
	— Няма съвпадащи отпечатъци?
	— Правилно. Ако питаш мен, дори някога да е имало, някой отдавна ги е погребал дълбоко. Но виж какво. И двете знаем за кого са работили нападателите. Може би ще успеем да го докажем, но според мен те са мъртви, а ти си в безопасност. Засега предлагам да се задоволим с това.
	Толкова много неща се бяха случили през изминалата седмица. Изнасилвачът в парка, атаката при академията, Фелпс и вътрешното разследване… всичко беше някак сюрреалистично, сякаш по-скоро го беше сънувала, отколкото наистина го бе изживяла.
	— Ами началникът? — попита Ливия. — Как са нещата между вас двете?
	— Ами, както ти казах, не беше много доволна, че не си в града, за да могат нейните хора да те държат под наблюдение. Но какво можеше да направи? Ти беше в принудителен отпуск. А след ден-два ще е още по-малко щастлива, но за това ще си говорим, когато се върнеш. Като стана дума, отпускът ти скоро свършва, така че няма да мога повече да те покривам.
	— Утре се връщам.
	— Добре. Остави си малко време да наваксаш. А след това двете ще имаме дълъг разговор.
	Ливия знаеше, че разговорът е неизбежен. Стрейнджланд вече знаеше много, но изглеждаше склонна да го запази между тях двете. Но ако започнеше да разпитва, можеха да стигнат до въпроси, които на свой ред да ги отведат към някои области, които лейтенантът нямаше да може да пренебрегне.
	Но за момента не можеше да бъде направено нищо.
	— Как е времето? — попита Ливия.
	— Все още е сухо. Не сме имали нападения в парка. Засега просто се върни. А след това сме отново на линия.
	После дойде ред да си вземат довиждане.
	Ларисън си тръгна пръв. Стисна ръка на всички, с изключение на Карл, когото прегърна.
	— Благодаря, че ми пазеше гърба пред „Пиано Ваш“ — каза на Ливия.
	— Благодаря, че пазеше моя — отвърна тя. Осъзна, че е започнала да харесва много Ларисън. Беше доволна, че бяха оставили недоразуменията зад гърба си.
	— Никога не забравям — каза Ларисън. — Питай тези тъпаци. Ако някога ти потрябвам, само кажи.
	После се обърна към Дилайла, кимна към Рейн и каза:
	— Може да не го показва, но е луд по тебе. Толкова много се измъчваше, че дори ми се обади, за да си поговорим по въпроса. На мен. Можеш ли да си представиш?
	— Благодаря — обади се Рейн. — Много съм ти задължен.
	Дилайла се разсмя, после целуна Ларисън по двете бузи.
	— Елате в Коста Рика — покани ги той. — Това се отнася за всички. Там е тихо и мирно. Ще е адски гот.
	Ливия си помисли, че това едва ли някога ще се случи. Но с изненада установи, че не иска напълно да го изключва като възможност.
	Хортън беше следващият. Вече беше прибрал оръжието на Ларисън, а в момента прибираше пистолетите от останалите, заедно с устройствата за свръзка. Парижките му познати му бяха казали, че оборудването е дадено назаем, а не като подарък.
	— Време е да тръгвам — каза той. — Трябва да проверя дали застраховката на къщата ми покрива ракетна атака.
	— Ще се оправиш ли? — попита го Рейн.
	— Предполагам, че полицията ще има някои въпроси относно местонахождението ми по време на атаката и също относно подробностите по въпроса. Но имам добър адвокат и много лоша памет. Освен това предполагам, че ще има цял куп причини правителството да си затвори очите за станалото и да го припише на мистериозен пожар или на друго природно бедствие.
	Ливия беше запозната с привичката на правителството да си затваря очите пред очевидното. И да полага усилия да го представи като нещо друго.
	— Какво ще правим с брата на Тревън? — попита Рейн. — Искаш ли аз да се заема с това?
	— Предпочитам сам да го направя, ако нямаш нещо против. Дължа му поне това.
	Последва нова серия ръкостискания. След което Хортън също си тръгна. Останаха само Рейн и Дилайла и Ливия и Карл.
	Ливия искаше да говори с Канезаки. Имаше нещо, от което се нуждаеше толкова силно, че дори я беше страх да попита за него. Но не виждаше друга възможност.
	— Вижте — започна тя. — Не сме се чували с Канезаки след нападението при „Пиано Ваш“.
	— Вярно — отвърна Рейн. — Щях да му изпращам новини през секретния сайт.
	— Не можем ли просто да му се обадим?
	Мислеше, че Рейн ще я попита защо, но той само погледна Карл, след което просто кимна. Карл сложи сателитния телефон на говорител и се обади.
	— Крайно време беше — вместо поздрав каза Канезаки. — Наистина мразя да научавам какво става в Париж от Си Ен Ен. Носят се слухове, че Оливър Греъм бил отвлечен.
	— Здрасти, Том — поздрави го Карл. — Затова ти се обаждаме. Си Ен Ен са назад с материала. В наши дни не може да се разчита на тях. Имах предвид относно Греъм. Отвлечен? Това са стари новини. Сега вече е и мъртъв.
	Разказаха на Канезаки за всичко, което се беше случило и за което бяха научили, включително, че Литъл ще огласи случая. Канезаки сякаш не беше особено доволен от тази перспектива, защото просто каза:
	— Разбирам.
	— Том? — започна Ливия, а сърцето й затуптя по-бързо, щом помисли за това, за което искаше да попита. — Мога ли да те наричам Том?
	— Разбира се. Така ми казват всички, които ме влачат наляво-надясно от двете страни на линията на закона.
	Ливия се поколеба дали да не му каже, че невинаги е ясно кой кого влачи, но реши да премълчи.
	— Знам, че си в разузнавателния бизнес — продължи тя. — И знам, че наученото от нас щеше да бъде много важна разузнавателна информация… ако беше останало в тайна. Мога ли да попитам за какво мислеше преди малко? Защото прозвуча малко разочарован, когато ти казахме за Литъл.
	— Дискусията в този момент е вече чисто теоретична — отвърна Канезаки. — Литъл и отделът за разследвания на Департамента за вътрешна сигурност притежават тези досиета от Правосъдието. Предполагам, че е въпрос на време преди да завалят обвинения. Но си права, разказаното от вас вече не ми е от особена полза. Но все пак… не е чак толкова трудно да се погледне на нещата откъм хубавата им страна.
	— Том, ти си добър човек — подметна Карл.
	Канезаки се разсмя.
	— Всеки път, когато започнеш така, искаш нещо от мен.
	Ливия преглътна.
	— Този път аз искам да помоля за нещо.
	Канезаки не отговори веднага. Сериозността на тона й може би го изненада.
	— Слушам.
	— Работя по един случай — обясни Ливия. — Сериен изнасилвач. В момента е в Сиатъл. Следващия път, когато завали, а в Сиатъл това ще е скоро, ще го направи пак.
	Карл я гледаше тревожно.
	— От какво имаш нужда? — попита Канезаки.
	Ливия се окуражи, че бе използвал думата „нужда“, вместо да каже „какво искаш“. Но още не бяха стигнали до съществото на въпроса.
	— Спомена за някакви програми. Програми, които дават достъп до всичко, което човек купува, търси по интернет, всички места, които посещава.
	Канезаки мълчеше.
	— Знам, че нито можеш да потвърдиш, нито да отречеш…
	— Хайде, Том — подкани го Карл, който макар все още да изглеждаше разтревожен, явно беше взел решение да подкрепи играта й. — Чух слуховете преди няколко години. Някаква си програма, наречена „Окото на Бога“. Тъпо име, ако питаш мен. Със същия успех можеха да я нарекат „Правителството ти гледа в гъза“. Подобни информации само плашат хората, вместо да ги успокояват.
	— Всъщност — отвърна Канезаки — наистина имаше програма, наречена „Окото на Бога“. Но вече не съществува.
	— А-ха! — рече Карл. — От опит знам, че програмите, които шпионите обичат, но ги прекратяват заради натиска на обществеността, обикновено просто придобиват ново име.
	Последва дълга пауза, през която Ливия имаше усещането, че Канезаки се усмихва.
	— Е — най-сетне отговори той, — пак не мога нито да потвърдя, нито да отрека съществуването й, но може би съм чувал за една програма, наречена… „Ангел пазител“.
	Карл се разсмя.
	— Радвам се, че най-сетне сте наели способни хора в маркетинга.
	— Мога да дам много данни — добави Ливия. — Знам какво прави този човек. Знам всичко за него, но това са само параметри. Нямам специфични данни. Все някога ще събера тези данни и ще го хвана. Но дотогава кой знае колко съдби още ще е разбил.
	— Освен ако… — вметна Канезаки.
	Ливия стисна по-здраво телефона, като едновременно се надяваше и се опитваше да не го прави.
	— Да?
	— Нищо не обещавам. Но… дай ми параметрите му.
	Ливия му разказа за вероятните му фетиши — облекло за тичане, хирургически ножици за разрязване на дрехи, свинските опашки и възможните покупки по интернет. Вероятните търсения в интернет — паркове близо до вода. Датите, на които мъжът вероятно е наемал стая през интернет, първо в или близо до Бриджпорт, а понастоящем в или близо до Сиатъл.
	— Нещо важно — каза Канезаки, след като Ливия приключи. — Какъвто й процес да организираш срещу този човек, защото предполагам, че искаш да го направиш, трябва да бъде направена паралелна конструкция.
	Паралелната конструкция беше подход в полицейската работа, при който доказателствата по делото се изграждаха отзад напред, за да се прикрие истинският източник на информацията за разследването. Обикновено това, което трябваше да се прикрие, беше нарушаване на гражданските права или нещо друго противозаконно. Канезаки беше прав, разбира се, но тези разсъждения щяха да са чисто теоретични, ако Ливия решеше да се разправи с изнасилвача… в извънработно време.
	Но сега нямаше да може да го направи. Вече беше под прекалено внимателно наблюдение. И беше поискала помощ от твърде много хора. Освен това може би нямаше да се наложи да действа на своя глава. Беше уверена, че ще успее да завърти колелата на системата, стига да успееха да идентифицират мъжа.
	— Доказателствата по делото — каза Ливия — няма да имат нищо общо с това, което науча от теб.
	— Добре — съгласи се Канезаки. — Дай ми час.
	— Утре се връщам в Сиатъл — добави Ливия. — Ще съм ти истински благодарна, ако успееш да намериш нещо преди това и особено преди времето да се е променило.
	Изключи телефона.
	— Трябваше да ми кажеш какво искаш да го питаш — каза Карл. — Том е добър човек, но не прави безплатни услуги. Когато дава, очаква да получи нещо в замяна. Не веднага, но някога.
	Това обясняваше защо й се беше сторил неспокоен. Погледна го, но не каза нищо.
	— Знам, знам, за теб е много важно — каза Карл. — Просто ми се искаше да те бях предупредил.
	Тя знаеше, че намеренията му са добри. Знаеше дори, че навярно е прав. Но това беше без значение. По-късно щеше да го мисли.
	Обърна се към Дилайла, без да е съвсем сигурна как ще мине раздялата. Определено бе започнала да уважава тази жена. И беше доволна, че Рейн и Дилайла бяха преодолели това, което ги разделяше. Но не беше забравила първите й подозрения, нито пък първоначалната й неохота.
	Ливия й кимна, може би не топло, но с уважение към това, през което бяха преминали заедно. И каквото бяха постигнали.
	— Merci, Дилайла.
	Дилайла й върна кимването.
	— И на теб. Можехме да започнем по-добре, но мисля, че… вината по-скоро беше моя, а не твоя.
	Ливия се изненада от добронамереността й. Осъзна, че е очаквала нещо, примесено с остатъци от обида. Поклати глава.
	— Знам, че може би… очаквах прекалено много. Как бих могла да очаквам, че няма да се държиш подозрително към мен? Самата аз бих била нащрек.
	Дилайла се усмихна. Ливия усети, че зад усмивката й може би се крие известно усилие, но освен това оценяваше, че Дилайла се опитва да се държи приятелски.
	— Виж какво — каза Дилайла, — нека онзи разговор в банята да не остава единствения между нас. Върни се в Париж. И ще поговорим пак.
	Ливия кимна и протегна ръка, а Дилайла я стисна. А след това, за нейна изненада, се наведе напред и я целуна по двете страни. Не беше толкова зле и Ливия не трепна, както обикновено правеше, когато я докосваха.
	— Знам, че не трябва да отиваме заедно на летището — каза Карл. — Положението все още е напечено.
	— Изобщо не трябва да ходите на летището — обади се Рейн.
	— Трябва да се връщам — каза Ливия. — Лейтенантът ми не може повече да ме прикрива. Освен това трябва да спра във Вашингтон, за да си прибера оръжието от скривалището, където го прибра Ларисън. Не разполагам с много време.
	— В такъв случай може би само ти — въздъхна Рейн. — Докс, остани още няколко дни. Или пък вземи влака до Брюксел и после се прехвърли на самолет.
	— Не, сър — възрази Карл, — няма да ви се моткам из краката. Двамата имате много за наваксване. Но ще имаме възможност да се видим друг път. Дори не ти остана време да ми се подиграеш за триколесния мотоциклет. Представяш ли си: Ларисън да те изпревари и да ти се подиграва!
	Рейн се засмя.
	— Е, кой да предположи, че ангелът на смъртта има чувство за хумор?
	Карл ги прегърна, после взе своята чанта и тази на Ливия.
	— Слушайте, вие двамата! Радвайте се на Париж! И този път нека не чакаме толкова дълго, преди да се видим отново. Нито пък да чакаме, докато цял куп хора не се опитат да ни убият.


>>	54. Ливия

	На следващата сутрин Ливия беше отново в офиса. Беше официално: Отделът за вътрешни разследвания беше пуснал недвусмислен доклад, въз основа на който беше решено вътрешното разследване да бъде приключено и обвиненията — свалени. Полицаите я поздравяваха един през друг, докато вървеше през управлението, като не само ръкопляскаха, но дори я потупваха по гърба въпреки добре известното й нежелание за такъв тип контакт.
	Отиде право в офиса на Стрейнджланд. Тя също не можа да се сдържи. Заобиколи бюрото си и хвана Ливия за раменете.
	— Нито за миг не съм се съмнявала — започна тя. — Но, все пак, божичко! Какво облекчение!
	— Благодаря, лейтенант.
	— Сядай. Знаеш ли, вчера се случи нещо наистина много странно.
	— Така ли?
	— Да. В Отдел сексуални престъпления постъпи анонимно обаждане. Имаме информация за някой си Матю Джей Струп, който наел стая в „Куин Ан“. Анонимният източник казва, че това е нашият изнасилвач от парка, и заяви, че го е разпознал при последната му атака. Успяхме да проверим кредитните карти на Струп. Няма да познаеш къде е бил по време на атаката в Бриджпорт, зад която подозираше, че стои същият човек.
	— Бриджпорт, нали? — каза Ливия.
	— Бинго!
	Ливия кимна. Знаеше, че не е само Бриджпорт. Канезаки бе успял да открие данни за Струп в Сан Диего, Чарлстън и Портланд, щата Мейн. За всички тези места Ливия беше потвърдила през Програмата за тежки престъпления, че имат свои неразгадани случаи на изнасилвания през съответните периоди. Струп се занимаваше с нещо като дневна търговия и разполагаше с достатъчно пари и време, за да пътува към нов ловен район на всеки няколко месеца. Част от материалите по делото срещу него щеше да бъде присъствието му в близост до пет различни местопрестъпления. Но всичко това щеше да дойде по-късно, по време на паралелната конструкция.
	Да, Канезаки беше леко казано преизпълнил обещанието си. Ливия знаеше, че някога ще поиска нещо в замяна. Дори не искаше да мисли какво ли може да бъде то.
	— Получихме съдебно разпореждане — каза Стрейнджланд — и поставихме камери за наблюдение около апартамента му, а също така следим мобилния му телефон. Знаеш ли, че прогнозата утре е за дъжд?
	— Вече проверих — отвърна Ливия.
	— Бях сигурна, че си проверила. Ами, идеята е да го проследим до парка. Да го хванем, щом тръгне на лов. Да осигурим повече доказателства за прокуратурата. Искаш ли да участваш? Все още е твой случай.
	Искаше да участва. Много!
	— Благодаря, лейтенант, бих искала лично да му сложа белезниците.
	— Става. Утре ще бъде хубав ден. И не само защото ще хванем този маниак.
	— Какво друго ще става?
	— Ами, нека да кажем, че случайно познавам един журналист, когото началникът не познава. Казва се Леополд. Някои хора го наричат Терориста за свобода на информацията, защото е непримирим, когато става дума за прилагането на Закона за свободата на информацията. Както и да е, но може би утре Леополд ще публикува едно експозе относно няколко агенти от Сикрет Сървис, които били предадени за разследване от Департамента на правосъдието по обвинения, свързани с детска порнография. Но Правосъдието не направило нищо по заявка на Сикрет Сървис. Говори се, че може да се сравни с разкритията за детските изнасилвания в Католическата църква. Ще е много напечено. И ще има още разкрития.
	Ливия си помисли за мъжете, които Рейн и Ларисън бяха убили във Федералния парк.
	— Звучи много добре. Но… дали все пак Литъл няма да бъде в опасност? Искам да кажа, че убиха агент на ФБР. Опитаха се да ме убият.
	— Греъм е мъртъв, Ливия. Хората му не знаят какво да правят. Освен това историите, за които говоря, ще създадат такъв климат, в който никой не би посмял да попречи на разследването на Литъл, а още по-малко да се опита да го отстрани. Дори да става дума за сенатори. Даже и за кандидат-президенти. Всичко ще излезе наяве. Всичко!
	Всичко това й доставяше огромно задоволство. Но в същото време беше причина за безпокойство. Вече беше привлякла достатъчно внимание.
	— Това е много добре. Но… нали началникът няма да разбере, че информацията е дошла от вас?
	Стрейнджланд махна с ръка, сякаш не беше нещо особено.
	— А, сигурна съм, че ще го заподозре. Но информацията би могла да дойде от много други места. Леополд не е местен. А Литъл ще работи по тези обвинения. Така че кой би могъл да каже откъде е изтекла информацията?
	Ливия усети, че лейтенантът само се прави на смела. Началник Бест обичаше да се държи като любима леля и може би това не беше изцяло престорено. Но беше показала ясно, че не обича да й се противоречи. Нито едно ченге не иска да си създава враг в лицето на началника. Ливия не за първи път усети колко много дължи на лейтенанта.
	— Единствената лоша новина е — продължи Стрейнджланд, — че щом новината се разчуе, останалите плъхове от „Детска игра“ ще се разбягат. Но петимата, чиито имена открихте с Трахан, ще бъдат арестувани и подведени под отговорност. Все пак е нещо.
	Ливия кимна. Още един компромис, който вече беше предвидила. И още един, по който нищо не можеше да се направи. Но плъховете нямаше да останат скрити вечно. Все някога щяха да излязат и да потърсят храна наново. И когато това се случеше, Ливия щеше да ги очаква.
	— Още нещо — каза Стрейнджланд. — Видях новините за Оливър Греъм по Си Ен Ен. Не искам да знам къде си била, когато се е случило всичко това. Не искам да знам с кого си била през последните няколко дни, нито пък какво знаеш за анонимния информатор. Поне не днес. Някой ден ще проведем разговора, за който споменах. Но не днес. Днес просто се радвам, че си в безопасност. А сега върви. Отивай и бъди страхотното ченге, каквото си била винаги.
	Ливия й благодари и се върна на бюрото си. Беше признателна, че бяха отложили разговора. Но се боеше, че ще дойде час за разплата.
	Канцеларската работа вече се беше насъбрала. Опита се да навакса. Не успя. Не можеше да престане да мисли за всичко, което се беше случило, и за това, което може би предстоеше.
	След час се предаде. Слезе по стълбите, излезе от сградата и отиде до фериботното пристанище, където остана известно време, загледана в блестящите под слънцето води на залива Елиът, заслушана в крясъците на чайките и във вятъра. Въздухът миришеше на идващия дъжд. Ливия кимна доволна от това, което очакваше Струп. Представи си как го събаря на земята и му закопчава белезниците.
	Но всичко останало я безпокоеше. Колко далеч щеше да отведе следствието Литъл? Дали следователите щяха да научат, дали някой щеше да повярва, че сваленият самолет не е дело на Ислямска държава, а на частна военна фирма? Ако го повярваха, дали това щеше да привлече още повече внимание върху нея?
	Гледаше водата, слушаше вятъра и в края на краищата безпокойството й се разсея. Установи, че мисли за Карл, за момента, когато бяха излезли от апартамента на Дилайла и бяха слезли по стълбите, и колко объркана и раздвоена се чувстваше от предстоящата раздяла.
	Когато излязоха на улицата, Карл каза:
	— Знаеш ли поне кой полет ще вземеш?
	Ливия поклати глава.
	— Мислех да си купя билет, когато отида на летището.
	— Така може да ти се наложи да чакаш с часове. Освен това ще изглежда странно, ако се появиш на летището, без да имаш запазен билет. Виж какво ще ти кажа. Дилайла ми каза за едно заведение, което харесва много и е на по-малко от два километра оттук, „Ше Прун“. Предлагат хубава храна и има хубав изглед към реката. Какво ще кажеш да си вземем една маса, да си поръчаме капучино и кроасани и да ти запазим полет? А после можеш да си вземеш такси, ако е нужно. Ако пък полетът ти е по-късно, мога да ти помогна да убиеш малко време в Париж. Ако искаш. Иначе просто мога да се разкарам. Знам, че обичаш да си сама.
	Тя се усмихна.
	— Не искам да се разкараш. — Мразеше се за това, че чувството за щастие я прави нервна.
	Очакваше го да каже нещо забавно в отговор, както правеше обикновено. Вместо това Карл каза:
	— Знам, че трябва да се връщаш. Имаш задачи, за които трябва да се погрижиш. А мен ме знаеш, няма да настоявам. Но със сигурност искам да те виждам по-често, Лаби. В Сиатъл или пък в моето райско кътче на Бали, или, по дяволите, даже тук, в Града на светлините. Но… ако това не ти звучи добре, мога само да се надявам, че ще ми го кажеш. Не искам както преди да чакам до телефона.
	По някаква причина я заболя от думите му.
	— Наистина ли чакаше до телефона?
	— Да. Макар че тогава го криех от себе си.
	Ливия го погледна. Искаше да го попита, но се боеше какво могат да значат думите му. Нощите им заедно… бяха хубави. Целуваха се. Много. Първите целувки, които й бяха харесали от… май от първата й целувка с Шон още в училище. Всички останали бяха просто неохотни преструвки от нейна страна. Но с Карл беше различно.
	А освен това правиха и други неща. Не по начина, от който обикновено имаше нужда. По-бавно. Нежно. Не беше стигнала до края. Но не беше и преструвка. Всичко беше хубаво. Достатъчно хубаво, за да иска да го опита отново.
	— Какво има? — попита Карл.
	Преди да я променила решението си, Ливия каза:
	— Имаш ли още от онези фалшиви паспорти и еднократни дебитни карти, които ползваш?
	— Още? Имам цяла кутия от обувки с тях. Едно от предимствата да познаваш вагабонтин като Канезаки.
	— Тогава… защо не прескочим кафенето? Можем… можем да си поръчаме да ни доставят нещо в стаята. Мога да взема по-късен полет.
	Сърцето й блъскаше. Боже, какво не беше наред с нея? Защо се плашеше толкова много от опитите си да е нормална?
	Карл я погледна с ококорени очи.
	— Сигурна ли си?
	— Освен ако ти не искаш.
	— Мила — усмихна се той, — винаги ще искам да бъда с тебе. В хубаво и в лошо.
	Така се случи, че беше хубаво. Какво точно значеше и къде можеше да я отведе, Ливия не знаеше. Трябваше да го разбере заедно с Карл. Бавно. Нежно. По същия начин, както правеха любов. Беше разстлал мечтите си в краката й и макар че Ливия още не беше готова да му отвърне със същото, а дори може би никога нямаше да успее да му отвърне със същото, щеше да намери начин да пристъпва нежно. Поне щеше да опита.


>	Епилог

	Вечерта дойде и над Камакура валеше сняг. Седях до _ирорито_ с лист и молив, гледах каменната си градина и съчинявах стихове. Когато привърших, се опитах да изразя същото чувство на английски. Беше приемливо, но не съвсем същото. Японският е по-подходящ за хайку.
	Чух, че Дилайла слиза по стълбите.
	— Какво правиш?
	Зачудих се дали да не сгъна листа и да го хвърля върху въглените. Вместо това отвърнах:
	— Просто си драскам.
	Дилайла не каза нищо. Придърпа една възглавница и се облегна на мен. Знаеше, че ако искам, ще й покажа написаното. Когато съм готов. Точно както беше през изминалия месец, докато й показвах още и още от града-лабиринт.
	Беше хубав месец. Добър към нас и в най-общ смисъл. Петимата маниаци от „Детска игра“, които Ливия беше идентифицирала в началото, бяха арестувани в съвместна акция на ФБР и местната полиция. Америка беше разтърсена от скандал: Сикрет Сървис бяха разследвани от специален прокурор; Баркли, Феник и Хам бяха освободили депутатските си места, за да прекарват повече време със семействата си; Баркли беше приключил с президентската си кампания, а бъдещето на ОГЕ изглеждаше несигурно след неразкритото отвличане и убийство в Париж на президента на компанията Оливър Греъм. Полицията издирваше определено лице, някаква мистериозна блондинка, с която видели Греъм малко преди изчезването му. Но изглеждаше невъзможно да я открият. Имаше слухове, че е била руска проститутка, може би дори агент на Кремъл.
	Със сигурност щеше да има още пострадали. Тримата сенатори бяха изправени пред разследване и само оставките нямаше да са достатъчни, за да се потули историята, особено със задкулисните действия на Литъл и с доказателствата, които журналистът, с когото се познаваше шефката на Ливия, продължаваше да намира. Но ОГЕ навярно щяха да оцелеят. Не беше възможно да се докажат слуховете за съпричастността им към свалянето на самолета над езеро Мичиган. Самата мисъл, че нещо подобно е възможно, предизвикваше в обществеността такъв силен вътрешен конфликт, че я правеше невъзможна за приемане, камо ли за по-внимателно проучване. Вместо това историята премина в зоната на теориите на конспирацията, където подходящите хора щяха да я предъвкват.
	Освен това, както веднъж каза Дилайла, компанията всъщност нямаше врагове, а само клиенти. И тези клиенти имаха нужда от ОГЕ. Бордът на директорите разбираше важността на разграничаването им от омерзителните обвинения от миналото и вече беше променил името на компанията на „Парсифалиан“, неологизъм, който трябваше да подсказва за Парсифал, един от най-верните и безстрашни рицари на крал Артур. Ако Докс беше прав за силата на маркетинга, очаквах пред „Парсифалиан“ да се разкрие голямо и светло бъдеще.
	Арингтън беше обвинен, но изглеждаше твърдо решен да се бори. Адвокатите му твърдяха, че цялата история е заговор на Кремъл с цел да дестабилизира Америка, който е бил извършен от армия от хакери и специалисти по дезинформация. Смъртта на Греъм също била опит на Русия да отслаби Америка. Най-забавното беше, че много хора вярваха на това. Което, предполагам, беше от полза за управляващите и се чудех дали няма да предпочетат да добавят достоверност към фабрикациите на Арингтън посредством неговата собствена кончина. Донякъде очаквах някой да ми се обади относно възможността Арингтън да умре по естествени причини. Връзката нямаше да е лесна, защото бях премахнал секретния сайт, но не беше невъзможна. Разбира се, не смятах да приема. Бях приключил с тази дейност. Но в идеята имаше нещо смътно привлекателно, защото, независимо как бих го направил, щеше да е лесно да го припишат на руснаците.
	Кент се беше свързал с Дилайла. Беше чул от новините за Греъм. Не беше изненадан и нямаше намерение да споделя с никого какво знае по въпроса. Попитал я дали ще се видят отново. Тя му казала, че няма да могат. Попитал я дали това е валидно дори ако му потрябва професионална услуга подобна на онази, която й беше оказал. На този въпрос не получил отговор. Но за това щяхме да мислим друг път.
	След Париж сателитният ми телефон беше постоянно включен. Хортън се обади. Оказа се прав. Толкова много прах се беше вдигнал, че на никой не му се търсеше какво точно е станало в къщата му. Петте тела, които бяха открили там, заедно с отломките на хеликоптера, бяха изчезнали яко дим. Нямаше да се води разследване за смъртта на петимата или пък за пълните с оръжие тунели и стаи под имота на Хортън.
	Хортън беше съобщил лошата новина на брата на Тревън Алекс, адвокат в Силициевата долина. Братът приел вестта стоически. Доколкото Хортън разбрал, братята не били особено близки, дори се били отчуждили. Но Хортън видял нещо в очите на Алекс при споменаването на Кейти, сестра им, която, както обясни Хортън, умряла при автомобилна катастрофа, когато всичките били още тийнейджъри. Може би посмъртното съобщение от брат му слагаше край на някаква стара история за Алекс. Но нямаше как да го узнаем.
	Докс също се обади. Каза, че ще ходи на гости на Ливия в Портланд. Натовареният й график не й позволявал да си вземе истински отпуск и все още не била готова да живеят заедно при нея или при него. Но можех да усетя, че е във възторг от перспективата да я види, и въпреки някои мои съмнения бях щастлив, че нещата се развиват добре за него.
	Известно време с Дилайла гледахме как снегът се сипе върху каменната градина, притиснати рамо в рамо в приятна тишина.
	— Ще ми покажеш ли какво си написал?
	— Просто глупави стихчета.
	— А!
	Знаех, че няма да настоява повече. Поради което реших да й покажа. Дадох й листа и тя прочете английския текст на глас:
P>
	Снегът завива камъните…
	Скрива ги.
	Но те остават вечно.
P$
	Продължихме да мълчим и да слушаме тихото пускане на въглените в _ирорито_.
	— Мислиш ли, че така работи светът? — попита Дилайла.
	За миг обмислих отговора си.
	— Вероятно. Но всъщност стиховете не са за това.
	— А за какво?
	Погледнах я.
	— Може би за нас?
	Тя повдигна учудено вежди.
	— Вечно?
	— Да, защото, нали знаеш, снегът се топи. И градината се показва отново. Просто не можах да изразя добре всичко в хайку. Все пък съм само любител, а не Башо.
	Дилайла се наведе към мен, достатъчно близко, за да усетя дъха й върху устните си.
	— Можем да намерим друг начин да го изразим — каза и ме целуна.
	Не знам дали беше права. Но исках да продължавам да опитвам. Бях доволен, че най-сетне се бях пенсионирал. И този път смятах да си остана пенсионер.
	Поне докато мога.
	Но това бяха мисли за някой друг път. Прегърнах я, поразен от присъствието й и от неочакваното превръщане на крепостта на самотата ми в нещо за двама.


>	Бележки на автора

#	Първа глава

	Един красив видеореквием за възраждането на _минка_ — традиционната японска фермерска къща като тази на Рей — и за любовта, която се крие зад нея:
	htpps://vimeo.com/20658635


#	Втора глава

	Две статии от истински операции, които са основа за историята на Ливия:
	„Встъпване във власт: Как полицията се оказа в основата на педофилски сайт“, https://gu.com/p/4m3dp/sbl
	„Удар на австралийската полиция разрушава педофилски форум в Тъмната мрежа“, http://bit.ly/2y2LCxC

	Кана за кафе в Пентагона за 7600 долара, тоалетни седалки за 640 долара и т.н.:
	„Само Пентагонът може да похарчи 640 долара за тоалетна чиния“, http://bit.ly/214ihiN

	За повече информация относно отражението в психологията:
	Крис Вос, „Никога не правете разлика: преговаряйте така, сякаш животът ви зависи от това“, https://www.amazon.com/dp/0062407805

	Още за когнитивния дисонанс:
	https://en.wikipedia.org/wiki/Cognitive_dissonance


#	Пета глава

	Забележката на Рейн относно кой, къде и колко се дължи на Макс фон Сюдов, в „Трите дни на кондора“. „Не се интересувам защо. Вълнува ме повече кога. Понякога къде. Винаги колко“.
	https://youtu.be/voPmfT09jlg


#	Шеста глава

	„Хърткор“, субкултурата, която описва Ливия, е истинска:
	„Садистичният педофил Матю Фалдер осъден на 32 години затвор“, http://bit.ly/2HsX6Pl


#	Осма глава

	Допълнителна информация относно множеството скандали в Сикрет Сървис, които лейтенант Стрейнджланд споменава на Ливия:
	https://en.wikipedia.org/wiki/United_States_Secret_Service#Misconduct


#	Девета глава

	Адреналиновият стрес, на който Ливия подлага учениците си, включително вербалните заплахи и нажежаването на обстановката, е по модел на „Курс за бойна защита“ на Пейтън Куин, който препоръчвам горещо:
	http://www.peytonquinn.com

	Ако искате да се чувствате по-безопасно в света, прочитането на „Дарбата да се страхуваш“ на Гавин де Бекър ви предоставя такава възможност на изключително ниска цена:
	https://www.amazon.com/dp/0316235024


#	Десета глава

	Статията, която Ливия си спомня относно това как подводните падини и планини оказват гравитационен ефект върху водата на хиляди метри над тях и са различими от повърхността:
	„Океански технологии“, http://econ.st/2FuOoCL


#	Единайсета глава

	Докато търсех подходящо име за кандидат-президента, попаднах на този чудесен епизод от подкаста „Включване“, наречен „Вечер в говорилнята“. Един от героите беше наречен Уолтър Баркли. Името пасваше идеално и аз го заех.
	https://interc.pt/2HscEpp


#	Петнайсета глава

	Видео на тунела, който Ел Чапо Гусман е използвал, за да избяга от затвора с максимална сигурност в Мексико:
	https://www.cnn.com/videos/tv/2015/07/19/el-chapo-escape-tunnel-cost-blackwell-intv.cnn

	Джордж Карлин за донякъде неинтуитивната концепция за „близко попадение“:
	https://youtu.be/zDKdvTecYAM


#	Четирийсет и четвърта глава

	Устройството за спиране на коли с радиочестоти е истинско:
	„Пентагонът иска да прекрати обирите на транспортни средства посредством оръжия с насочена енергия“, https://bit.ly/2FI6I6K


#	Петдесет и първа глава

	Ако смятате, че съм си измислил как военните корпорации притискат държавата, за да приватизират войните, не съм:
	„Планът на Ерик Принс да приватизира войната в Афганистан“, https://theatln.tc/2xbfF4q

	„Администрацията на Тръмп в Белия дом обмисля използването на частни шпиони като противодействие на дълбоко законспирираните врагове на държавата“, https://interc.pt/2kkwOHL

	Още препратки за случаи, когато Пентагонът е използвал на черно контрактори за проследяването и елиминирането на врагове:
	„Опитите да бъдат проследени и убити терористи водят към военни контрактори“, http://nyti.ms/2HHoUPf
	„ЦРУ е използвало помощта на хакера Блекуотър, за да убиват джихадисти“, http://nyti.ms/2zOjth0

	НСА всеки ден събира информация за трафика през ТОР и VPN на стотици хиляди американци:
	„Решение 702 на Сенатска разузнавателна комисия е решение за вътрешен шпионаж“, http://bit.ly/2zL8L84

	Усилията на ФБР да разбият TOR:
	„Устройството на TOR, обяснено с помощта на козли, жирафи и чука на Тор“, http://bit.ly/2CivVmC


#	Петдесет и трета глава

	Малко повече за „паралелните конструкции“:
	„Въведение в «Паралелните конструкции»: Как Управлението за борба с наркотиците преработва класифицираната следствена информация“, https://bit.ly/lbYzJpi


>	Благодарности

	Благодаря на Правния институт за защита на децата — организация, с чиято дейност Ливия би се гордяла и която заслужава вашата поддръжка. https://ldicp.org.
	Благодаря на Майкъл Дивайн от полицейското управление в Сиатъл, който ми позволи да взема интервюта и да присъствам при работата на полицията и търпеливо продължава да отговаря на всичките ми въпроси, свързани с тяхната работа.
	Благодаря на Лори Къпфър, която познава Дилайла и мотивите й по-добре от мен.
	Благодаря на Мика Ф. Лий от „Интерсепт“, който ми направи бърз курс по приложения за криптиране и анонимизация. Всичко, което съм сбъркал, е въпреки постоянните усилия на Мика.
	Благодаря на Джейсън Леополд, който ме насочи да мисля в правилната посока относно Сикрет Сървис и Департамента по правосъдието.
	Благодаря на Уим Демиър за това, че ми помогна да опиша правилно бойните сцени без оръжие. Ако съм описал нещо погрешно, вината, разбира се, е на Уим.
	Доколкото съм успял да опиша насилието добре в книгата си, дължа огромни благодарности на своите инструктори, в това число Маса Аюоб, Тони Блауър, Алън Бърийз, Лорън Кристенсън, Уим Демиър, Дейв Гросман, Тим Ларкин, Марк Макйънг, Рори Милър, Клинт Овърланд, Пейтън Куин и Тери Трахан. Силно препоръчвам техните великолепни книги и курсове на всички, които искат да се чувстват в безопасност в този свят или пък искат да пресъздадат по-реалистично насилие на страниците си:
	http://www.massadayoobgroup.com
	https://blauerspear.com
	http://yourwarriorsedge.com/about-alain-burrese http: //www.lorenchristensen .com http://www.wimsblog.com http://www.killology.com
	http://www.targetfocustraining.com https://www.nononsenseselfdefense.com http://www.chirontraining.com
	http://modemcombatandsurvival.com/author/peyton-quinn https://conflictresearchgroupintl.com/terry-trahan https://mastersofmayhem.info
	Както винаги държа благодарности на почитателите на изключително еклектичната група за „Сериозна самозащита“ на Марк Макйънг и Даяна Гордън Макйънг за добрия хумор, доброто приятелство и за тоновете проницателност, особено когато става дума за истинската цена на насилието.
	Благодаря на Наоми Ендрюс, Джаки Бен-Зекри, Филис Дебланч, Грейс Дойл, Алън Айслър, Ема Айслър, Барт Гелман, Брад Хендлър, Мередит Джейкъбсън, Дан, Левин, Женевиев Найн, Мат Пауърс, Лора Ренърт и Пейдж Тълрип за полезните коментари по ръкописа. И още веднъж, специални благодарности на Майк Килмен за това, че нито веднъж не ми позволи да бъда мързелив относно създаването на бойните сцени, които са както драматични, така и тактически правилни, и за завладяващите дискурсни редакционни коментари най-общо казано.
	Най-вече искам да благодаря на моята съпруга и литературен агент Лора Ренърт за това, че е такъв невероятен всекидневен помощник, а също и за това, че направи толкова много тези книги да бъдат по-добри във всяко отношение. За всички, които са признателни за високата скорост на писането ми — дължите благодарностите си на Лора. Благодаря ти, скъпа, за всичко.
