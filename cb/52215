D>
	На баща ми Пако за заразителната страст, с която живя,
	и на Хосе Еспаньол за това, че е страстта на моя живот.
	Този роман го има благодарение на тях.
	На майка ми Мария Лус и на сестрите ми Хема и Мар
	за постоянната им и безусловна подкрепа.
	И на Хосе и Ребека, които израснаха
	със страниците на тази книга.
D$


>
	Тази нощ ще се любите отчаяно, защото знаете, че за последен път ще бъдете заедно. Никога повече няма да се видите.
	Никога.
	Няма да е възможно.
	Ще се галите и целувате трескаво като двама души, обзети от мъка и опитващи се чрез сетивата си да проникнат в същността на другия.
	Силният тропически дъжд блъска яростно зеления парапет на коридора, водещ към стаите, и заглушава вашите силни стенания. Светкавиците се борят с времето, за да надвият тъмнината. „Нека да те видя, да те докосна, да те почувствам още миг…“ Два куфара от износена кожа в един от ъглите на стаята. Шлифер на облегалката на стол. Празен шкаф с открехнати врати. На масата — шапка и снимка. На пода — дрехи в пясъчен цвят. Легло, превърнато в любовно гнездо от обгърналата го мрежа против комари, спускаща се от тавана. Две възбудени тела в полумрака.
	Това ще е всичко след осемнайсет години.
	Можеше да се изправиш срещу опасността и да се решиш да останеш.
	А можеше и никога да не беше идвал. Щеше да си спестиш дъжда, проклетия дъжд, който се опитва да заключи в рамка най-тъжните моменти от живота ти.
	Нямаше да изстрадаш тази тъжна нощ.
	Капките се блъскат в стъклата на прозорците.
	А тя…
	Можеше изобщо да не ти обърне внимание, при положение че знаеше, че така би било по-добре.
	Нямаше да изстрадаш тази, озарявана на пресекулки от светкавици, жестока нощ.
	Тихият, спокоен дъжд се лепи по предметите, плъзга се леко като сълзи и изпълва атмосферата с прилепчива меланхолия. Тазвечерният проливен дъжд плющи и напомня заплашително, че нищо не го задържа, дори почвата не може да го погълне, че умира в мига на жестокия удар.
	Радвали сте се на много нощи спокойна, нежна, чувствена, мистична любов. Наслаждавали сте се на забраненото удоволствие. А били сте и свободни да се любите посред бял ден.
	Но не ви беше достатъчно.
	Тази нощ сте хиляда и една капки при всеки тласък.
	Нарани я! Разкъсай кожата й с нокти! Хапи! Ближи! Просмучи мириса й!
	Защото ви има. За да ви накара да страдате. Защото не можете да промените обстоятелствата. Заради раздялата, която сте приели. Заради проклетото примирение.
	Вземи душата й и й дай твоето семе, макар и да знаеш, че няма да покълне.
	„Отивам си.“
	„Отиваш си.“
	„Но вземаш сърцето ми.“
	Завинаги.


	Чуват се два силни, бързи удара по вратата, кратка пауза, а после още два. Това е уговореният знак. Хосе е точен. Трябва да побързаш, за да не изпуснеш самолета.
	Не можеш да бързаш. Не можете да се откъснете един от друг. Искате единствено да плачете. Да затворите очи и да останете в това неопределено състояние на илюзорност.
	Отреденото ви време изтече. Няма да се върне. Нищо не може да се направи. Вече сте говорили за това. Няма да има сълзи; нещата са такива, каквито са. Може би в друго време, на друго място… Не вие сте решили къде да се родите, на кого или на какво да принадлежите. Но ваше е решението да се обичате въпреки трудностите.
	Знаехте, че рано или късно този ден ще дойде и ето го тук забързан, непозволяващ сбогуване на дневна светлина и недаващ обещание за скорошно завръщане.
	Този път пътуването е еднопосочно.
	Ставаш от леглото и започваш да се обличаш. Тя остава седнала, с облегнат на стената гръб, обгърнала крака с ръце и опряла брадичка на коленете си. Съзерцава те за миг, а после затваря очи, за да запечата в съзнанието си всяка частица от теб, от тялото ти, от косата ти, всяко твое движение. След като вече си се облякъл, тя става и се запътва към теб. На себе си има само колие, състоящо се от тънка кожена връвчица, с две раковини. Винаги е с това колие. Едната раковина е от охлюв _cowrie_, малка, лъскава, с форма на бадем. Другата също е малка, от вкаменен охлюв _achatina_. Сваля колието и го слага на врата ти.
	— Ще ти носи късмет и сполука по пътя.
	Обгръщаш кръста й със силните си ръце, притегляш я към себе си и вдишваш мириса на косата и кожата й.
	— Моят късмет приключва тук и сега.
	— Не се отчайвай. Дори и да не те виждам, да не мога да те докосна, където и да си, ще бъдеш част от мен. — Макар и тъжни, големите й очи излъчват сила и увереност. Иска да вярва, че дори и смъртта не може да ви раздели и че има място, на което отново ще се съберете, без време, без припряност, без забрани.
	Докосваш с пръсти раковините на колието. Охлювът _cowrie_ е гладък като кожата й и лъскав като зъбите й. Процепът наподобява вулва, врата, през която влиза и излиза животът.
	— Би ли могъл един малък охлюв _achatina_ да прогони демоните със силни копита?
	Тя се усмихва при спомена за първия път, когато бяхте заедно.
	— Ти си силен като сейба и гъвкав като кралска палма. Със здраво пуснати корени в земята и вечнозелени листа, устремени към небето, ще устоиш на поривите на вятъра.
	Отново два силни, бързи удара по вратата, кратка пауза, а после още два. Чува се глас, опитващ се да надвие воя на бурята.
	— Моля те. Късно е. Трябва да тръгваме.
	— Идвам, Осе. Само минута.
	Минута и сбогом. Минута, която моли за друга, а после за още една.
	Тя започва да се облича. Ти не й позволяваш.
	„Остани така, гола. Нека да те погледам, моля те…“
	Сега няма дори и закрилата на колието. А ти нямаш ли нещо за нея?
	На масата е шапката, която няма да ти трябва повече, и единствената снимка на двама ви заедно.
	Вдигаш единия куфар и го поставяш на масата; отваряш го и изваждаш ножица от платнена калъфка. Вземаш снимката, отбелязваш с нокът линията, разделяща двата образа, сгъваш я и я срязваш.
	Даваш й половината, на която си ти, облегнат на камион в двора.
	— Вземи. Запомни ме такъв, какъвто съм сега, така както аз ще запомня теб.
	Поглеждаш другата половина, на която е тя, и се усмихваш, преди да я сложиш в джоба на ризата си.
	— Съжалявам от цялата си душа, че не мога…!
	Плачът не му позволява да продължи.
	— Всичко ще е наред — лъже тя.
	Лъже, защото знае, че ще страда всеки път, когато прекоси двора, влезе в столовата или постави ръка на белия парапет на елегантното стълбище. Ще страда всеки път, когато някой произнесе името на страната, за която заминаваш. Ще страда всеки път, когато чуе бучене на самолетен двигател.
	Ще страда всеки път, когато завали като тази нощ.
	„Всичко ще е наред…“
	Прегръщаш я и усещаш, че занапред вече нищо няма да е наред.
	След секунди ще вземеш куфарите и шлифера. Отново ще я целунеш страстно. Ще се запътиш към вратата. Ще чуеш гласа й и ще спреш.
	— Чакай! Забравяш шапката.
	— Там, където отивам, няма да ми трябва.
	— Но ще ти напомня какво си бил в продължение на много години.
	— Не я искам. Запази я ти. Помни какво съм бил за теб.
	Ще се приближиш и най-сетне ще я целунеш бавно с топлата, дълбока нежност на последната целувка. За миг ще я погледнеш в очите. Ще затворите очи и ще стиснете зъби, за да спрете плача. Ще се погалите нежно по бузите. Ще отвориш вратата, която ще се затвори след теб с леко хлопване, което ще ти прозвучи като изстрел. Тя ще опре глава на вратата и едва тогава ще заплаче горчиво.
	Ти ще излезеш в нощта и ще се слееш с бурята, която никога няма да отшуми.


	— Благодаря, Осе. Благодаря ти за компанията през всичките тези години.
	Това са първите думи, които произнасяш, след като излезе от стаята и пое пътя към летището. Звучат ти странно, все едно не си ги изрекъл ти. Всичко ти изглежда непознато: шосето, сградите, металната конструкция на терминала, хората, с които се разминаваш.
	Нищо не е реално.
	— Няма за какво — отговаря ти Хосе, натъжен, и поставя ръка на рамото ти.
	Сълзите блестят в оградените от бръчки очи на човека, който е бил за теб като баща на това странно в началото място. Най-вече зъбите издават годините. Когато в писмата си баща ти ви говореше за Хосе или когато през зимните вечери пред огъня ти разказваше истории, винаги повтаряше, че не е виждал по-бели и по-съвършени зъби. Но оттогава мина цяла вечност.
	Вече не е останало почти нищо.
	Няма да видиш отново и Хосе.
	Мирисът, опияняващата зеленина на щедрата природа, внушителният звук на съкровените песни, глъчката на празненствата, благородството на приятелите като Хосе и постоянната топлина по кожата ще започнат да ти стават чужди.
	— Скъпи Осе… искам да те помоля за една последна услуга.
	— Каквото кажеш.
	— Когато се чувстваш добре, понякога, когато можеш, бих искал да носиш цветя на гроба на баща ми. Остава много сам на тази земя.
	Колко е тъжно да си помислиш, че тленните ти останки почиват на забравено място, че няма кой да постои няколко минути над гроба ти.
	— Докато съм жив, Антон ще има свежи цветя на гроба си.
	— Благодаря, приятелю.
	„Благодаря, приятелю. За това, че ми спестяваш притеснението. За това, че ми помогна да разбера този свят, толкова различен от моя. За това, че ме научи да го обичам. За това, че си по-далновиден от парите, които ме доведоха тук. За това, че не ме съдиш…“
	— Сърцето ми не е добре, Осе.
	— Сърцето ти е силно, приятелю.
	„Твоето сърце не е добре, но сърцето ти е силно.“
	Ще понесе всичко, което следва.
	Ще издържиш, да. Но няма да забравиш, че в продължение на години си служи с четири езика, които сега не са ти достатъчни, за да изразиш това, което чувстваш: че „сърцето ти не е добре“.
	Самолетът чака на пистата.
	Сбогом, човеко с голямо сърце. Пази се много. Стисни ръката ми.
	„Пази се. Стисни ръката ми.“
	Ще пропътуваш из облаците хиляди километри и ще кацнеш в Мадрид, откъдето ще хванеш влака за Сарагоса. После ще се качиш на автобус и много скоро отново ще се срещнеш със своите. Часовете полет ще се окажат недостатъчни, за да се отърсиш от последните години, които сигурно са най-хубавите от живота ти.
	А този факт, това, че най-хубавите години от съществуването ти са минали в далечни земи, ще остане тайна, която ще запазиш най-дълбоко в сърцето си.
	Няма как да знаеш, че тайната ти ще излезе наяве след повече от трийсет години. Няма как да знаеш, че един ден двата образа от снимката, така жестоко откъснати един от друг, отново ще се съберат.
	Кларънс все още не съществува.
	Няма я и другата ти Даниела.
	Докато самолетът набира височина, ще видиш през прозореца как островът се смалява все повече. Цялата зеленина на света, която един ден изпълни съществото ти, ще се превърне в бледо петно на хоризонта, докато накрая изчезне. В самолета заедно с теб ще пътуват и други хора. Всички вие ще носите в себе си своите истории. Ще пътувате в мълчание.
	Тишината може да бъде изречена с малко думи, прекалено малко, за да дадат израз на тежестта в гърдите:
	Сбогом, ваш любим остров сред морето.


>	I
>	Най-суровият месец

	_Пасолобино, 2003_
	Няколко кратки реда накараха Кларънс да почувства огромно любопитство, последвано от нарастващо безпокойство. В ръцете си държеше малко парче хартия, което беше залепнало на един от многото почти прозрачни пликове със сини и червени райета по края, в които преди десетилетия са се изпращали писма със самолетна или корабна поща. Хартията е тънка, за да е лека, а цената на пощенската марка — по-ниска. И така, на малки, леки купчинки хартия са се трупали късчета живот, събрани в думи, борещи се да преодолеят несъществуващата преграда.
	Кларънс прочете за пореден път написаното, с почерк, различен от този на останалите писма, пръснати върху масата в хола:
C>
	… аз няма да се върна вече, така че отново ще се обърна към приятелите от Урека, за да можеш да продължиш да изпращаш пари. Тя е добре, много е силна, трябваше да е такава, въпреки че й липсва добротата на баща ти, който, съжалявам, знам колко ще страдаш, почина преди няколко месеца. Но бъди спокоен, защото и децата ти са добре, големият работи, а другият учи. Ако можеше да видиш колко различно е всичко, откакто…
C$
	Това беше всичко. Нито дата. Нито име.
	До кого ли е било адресирано това писмо?
	Получателят не би могъл да принадлежи на поколението на дядо й, тъй като текстурата на хартията, мастилото, стилът и почеркът изглеждаха по-съвременни. От друга страна, писмото беше адресирано до мъж, предвид прилагателното _спокоен_, което сочеше към баща й, Хакобо, и чичо й Килиан. И накрая, парчето хартия се беше появило до едно от малкото писма, написани от баща й. Колко странно… Представи си как баща й Хакобо прибира писмото, а после променя решението си и отново го изважда, без да забележи откъсналото се от него парченце при това движение. Защо ли е направил това? Нима е била толкова компрометираща съдържащата се в него информация?
	Объркана, Кларънс вдигна поглед от парчето хартия, остави го на голямата маса от орехово дърво зад тапицирания с черна кожа диван _Честър_ и разтърка очи. Боляха я. От пет часа не беше преставала да чете. Въздъхна и се изправи, за да хвърли още една цепеница в огъня. Обхванато от пламъците, дървото от ясен започна да пука. Пролетта беше по-влажна от обичайното, а това, че беше престояла седнала толкова дълго време, я караше да чувства студа още по-осезаемо. Постоя няколко секунди с протегнати над огъня ръце, разтри ги и се облегна на лавицата над камината, над която висеше голямо огледало в дървена рамка с резбована гирлянда в горната част. В него видя уморена млада жена с тъмни сенки под зелените очи, непокорни кичури кестенява коса, изплъзнали се от дебелата плитка и спуснали се около овалното лице, с леко сбръчкано от притеснение чело. Защо написаното на този къс хартия я беше разтревожило толкова много? Разтърси глава, сякаш по тялото й мина тръпка, отиде до масата и отново седна.
	Беше групирала писмата по податели в хронологичен ред от 1953 година, през която Килиан беше писал неизменно на всеки петнайсет дни. Съдържанието отговаряше изцяло на личността на чичо й: писмата бяха пълни с обстойни описания на ежедневието, работата, обкръжаващата среда, климата. В тях разказваше на майка си и на сестра си всичко до най-дребната подробност. Писмата от баща й бяха по-малко; често беше добавял по няколко реда към написаното от брат му. На последно място бяха малкото на брой писма от дядо Антон, кратки, написани в добрия тон, характерен за трийсетте и четирийсетте години на XX век, в които осведомяваше, че, слава богу, бил добре, пожелаваше здраве на всички и благодареше на всеки, роднина или съсед, за щедро оказаната помощ за едно или друго на семейство Ребалтуе.
	Кларънс се радваше, че беше сама в къщата. Братовчедка й Даниела и чичо й Килиан бяха слезли до града за медицински преглед, а родителите й щяха да се качат чак след петнайсетина дни. Не можеше да не се чувства малко виновна за това, което беше направила: чрез прочетеното да нахлуе в личния живот на онези, които все още бяха живи. Струваше й се много странно да се рови в онова, което баща й и чичо й бяха писали преди десетилетия. Това беше прието да се прави при подреждане на личния архив на починали хора. Да, вече знаеше много от анекдотите, които току-що беше прочела. Но разказани от първо лице, с трепетливия, наклонен почерк на човек, нямащ навика да пише, и пропити с неуспешно прикрито вълнение и ясно доловимо чувство на носталгия, я разчувстваха до степен, че нерядко очите й се пълнеха със сълзи.
	Спомняше си как като малка беше отворила тъмния шкаф в дъното на хола и беше докоснала писмата, докато се забавляваше, ровейки се в онези документи в опита си да си представи миналото на столетния род Ребалтуе: пожълтели от времето изрезки от вестници и списания; туристически брошури, пътнически документи и трудови договори; стари тефтери за покупко-продажби на добитък и аренда на ферми; списъци на подстригани овце и на живи и мъртви агнета; известия за кръщенета и погребения; коледни картички с несигурен почерк и избеляло мастило; снимки на прадядовци, дядовци и на техните братя, братовчеди и родители; нотариални актове от XVII век и документи за договорености между ски станцията и наследниците на фамилията за замяна на селскостопански имоти за парцели за застрояване.
	Попита се дали през последните години някой друг е отварял шкафа; дали майка й Кармен или братовчедка й Даниела не са се поддали на изкушението да се поровят в миналото, или пък дали баща й и чичо й не са имали понякога желание да си припомнят младостта.
	Бързо отхвърли тази мисъл. За разлика от нея, на Даниела старите неща й харесваха единствено дотолкова, че да приеме за приятен вида на тъмните мебели и старата каменна къща с покрив от шистови плочи. Кармен не беше родена нито на това място, нито в тази къща и никога не я почувства своя. Задачата й особено след смъртта на майката на Даниела беше къщата да се поддържа чиста и подредена, килерът да е винаги пълен и да има поводи за празненства. Обичаше да прекарва дълго време там, но беше благодарна, че другаде има дом, напълно неин.
	Що се отнасяше до Хакобо и Килиан, те приличаха на всички мъже, с които се беше запознала в планината: резервирани до крайност, раздразнителни, ревниви и болезнено привързани към близките си. Учуди я фактът, че нито един от тях не беше унищожил писмата, както бе постъпила тя с моминския си дневник, като че ли този акт на разрушение би могъл да заличи случилото се. Кларънс обмисли няколко възможности. Може би съзнаваха, че освен дълбока носталгия в тях няма нищо, което да налага да бъдат хвърлени в огъня. Или пък бяха успели да забравят разказаното в тях, в което тя се съмняваше, тъй като и двамата говореха непрекъснато за любимия си остров; или просто бяха забравили за съществуването им, както се случва с предметите, които човек трупа през живота си.
	Но каквато и да е била причината тези писма да се запазят, ако изобщо нещо се бе случило, тя трябваше да разбере какво е то заради неупоменатото и многото въпросителни, които поставяше малкото късче хартия, което държеше в ръка и което се опитваше да наруши привидно спокойния живот на къщата в Пасолобино.
	Без да става от стола, протегна ръка към масичката и от едно от чекмеджетата извади лупа, за да разгледа по-добре ръбовете на хартията. В долния десен ъгъл се виждаше нещо, наподобяващо цифра: вертикална черта, пресечена от тире.
	Следователно… това можеше да е седмица.
	Седем.
	Потропа с пръсти по масата.
	Едва ли беше номер на страница. Може би дата: 1947, 1957, 1967. Но доколкото беше успяла да разбере, нито една от тези години не съвпадаше със съдържанието на писмата, запазили затрогващите спомени на двама испанци за колониалния живот в една какаова плантация.
	В действителност вниманието й беше привлечено най-силно от редовете, написани от трето лице; непознат за нея човек казваше, че нямало да се връща толкова често, че някой изпращал пари от семейство Ребалтуе, че трима души, които авторът на посланието — Хакобо? — познавал, били добре и че един любим човек бил починал.
	На кого би могъл да изпраща пари баща й? Защо трябваше да го интересува дали някой там е добре или, по-точно, дали му върви добре в учението или в работата? Кой беше този човек, чиято кончина би го разтърсила. _Приятелите от Урека_, пишеше в бележката… Никога не беше чувала за това място, ако изобщо ставаше дума за някакво място… А може би човек? И най-важното от всичко: коя беше _тя_?
	Кларънс беше чувала стотици истории за живота на хора от далечното имение Ребалтуе. Знаеше ги наизуст, защото Хакобо и Килиан не пропускаха повод да говорят за своя изгубен рай. За нея официалната версия на историята за мъжете от семейството беше придобила характер на легенда, започнала преди десетилетия в малко село в Пиренеите, продължила на малък остров в Африка и завършила отново в планината. До този момент, в който любопитството й нарастваше от въпросите, произтичащи от написаното на малък къс хартия, на Кларънс и през ум не й беше минавало, че може да е точно обратното: че всичко е започнало на малък остров в Африка, че е продължило в малко село в Пиренеите, за да завърши отново в морето.
	Не, ако сега се окажеше, че бяха забравили да й разкажат важни неща… Кларънс, в плен на изкушението да се отдаде на романтични мисли, смръщи вежди, докато се опитваше да си припомни хората, за които бяха говорили Хакобо и Килиан. Почти всички те бяха свързани с най-близкото им обкръжение, което не беше странно, като се има предвид, че инициаторът на това екзотично приключение бил млад авантюрист от долината Пасолобино, който поел към непознати земи в края на XIX век, когато се родили дядо Антон и баба Мариана. Младежът се озовал в Атлантическия океан, на остров, разположен в залива Биафра. За няколко години натрупал малко състояние и се сдобил с плодородна какаова плантация, изнасяща за цял свят. Далеч оттам, в Пиренеите, ергени и млади семейства решили да отидат да работят на плантацията на стария си съсед и в близкия до нея град.
	На мястото на зелените поля се появиха палми.
	Кларънс се усмихна при мисълта за онези недодялани мъже, родени в планината — мълчаливи и сериозни, неумеещи да изразяват чувствата си и свикнали с ограничена цветова гама, свеждаща се до белотата на снега, зеленината на пасищата и сивотата на скалите, оказали се сред ярките цветове на Тропика, тъмната кожа на полуголите тела, нестабилните постройки и милувката на морския бриз. В действителност все още я удивяваше представата й за Хакобо и Килиан като герои от многото романи и филми за колониите, в които обкръжаващата среда се описваше през погледа на европееца: в случая, пречупена през призмата на роднините им. Тяхната версия беше единствената, която тя познаваше.
	Ясна и неоспорима.
	Ежедневието в какаовите плантации, отношенията между местните жители, летящите катерици, змиите, маймуните, огромните разноцветни гущери и женшенът; неделните празненства, барабанът там-там, ритмите и танците…
	Това беше, което разказваха. Същото, което можеше да се прочете в първите писма на чичо Килиан.
	Колко много работили! Колко труден бил животът там!
	Несъмнено.
	… _Децата им също са добре…_
	Датата трябваше да е 1977, 1987 или 1997…
	Кой би могъл да й обясни смисъла на тези редове? Помисли си за Килиан и Хакобо, но веднага си даде сметка за срама, който щеше да изпита, задето беше прочела всичките писма. Веднъж любопитството й я беше тласнало да зададе някои дръзки въпроси по време на семейна вечеря, на която отново бе изплувала темата за колониалното минало, но и двамата бяха успели много ловко да отклонят разговора към други общи и невинни теми, които им допадаха повече. Беше немислимо да зададе въпроса директно и да се надява на ясен и откровен отговор.
	Запали цигара, стана и отиде до прозореца. Открехна го, за да излиза димът, и вдиша глътка от свежия въздух на дъждовния ден, навлажнил шистовите покриви на каменните къщи, скупчени под прозорците на нейния дом. Издължената форма на старинния Пасолобино все още пазеше облика от черно-белите снимки от началото на XX век, въпреки че по-голямата част от почти стоте къщи беше реставрирана, а калдъръмът — заменен с паваж. Отвъд селото, основано през XI век, се простираше туристическият комплекс: жилищни блокове, с апартаменти за туристи, и хотели, построени за ски сезона.
	Погледна към заснежените върхове, към линията, деляща смърчовете от скалите, все още покрити с бяла пелена. Танцът на мъглата, стелеща се пред върховете, предлагаше прекрасна гледка. Как мъжете от семейството бяха прекарали толкова години далеч от тези великолепни планини, от утринния мирис на влажната земя и от успокояващата тишина на нощта? Някаква притегателна сила трябва да е имало в необикновената красота, простираща се пред очите, след като, рано или късно, _всички_ те са се завърнали…
	Тогава изведнъж пред нея изплува образът на човека, когото можеше да попита. Как не се бе сетила по-рано?
	Хулия!
	Никой не би могъл да разсее съмненията й по-добре от нея! Покриваше всички изисквания: беше свидетел на моменти от миналото на семейството; беше живяла на острова по онова време; споделяше носталгията по изгубения разкош и по съблазънта на екзотиката от разказите на Хакобо и Килиан; и винаги беше готова за дълъг разговор с Кларънс, към която се отнасяше с почти майчинска обич още от дните на детството й, може би защото всичките й деца бяха момчета.
	Обърна се рязко, потърси пепелник и изгаси цигарата, преди да излезе от хола и да се запъти към кабинета, за да позвъни на Хулия. Докато минаваше през просторния вестибюл, даващ достъп до различните помещения на къщата и до стълбата, водеща до горния етаж, където бяха спалните, се спря пред огромната картина над раклата от ръчно резбовано дърво в стила на занаятчиите от XVII век, едно от малкото бижута на мебелировката на дома, оцеляло през годините, за да напомня за изгубената аристократичност.
	Картината изобразяваше родословното дърво на бащината й фамилия. Първото име, което можеше да се прочете в долната част — Килиан де Ребалтуе, 1395 година, продължаваше да възбужда любопитството на Кларънс. Фактът, че ирландски светец, обиколил Франция и установил се в Германия, е основателят на рода, беше загадка, която никой от семейството не можеше да обясни. Вероятно този Килиан е прекосил Пиренеите от Франция до Пасолобино, където посял гена на авантюризма и белязал рода с медния отблясък на косите. Тези три думи поставяха началото на родословното дърво, от чийто издигащ се вертикално ствол излизаха хоризонтални клони с листа, на които бяха изписани имената на братя и сестри със съответните им съпруги и съпрузи и техните потомци през поколенията.
	Кларънс спря поглед на поколението на дядо й, започнало авантюрата в далечните земи, и се загледа в датите. През 1898 година бил роден дядо й Антон де Ребалтуе, оженил се през 1926 година за Мариана де Малта, родена през 1899 година. През 1927 година се родил баща й, през 1929 година — чичо й Килиан, и през 1933 — леля й Каталина.
	Помисли си, че родословието по тези земи е твърде предсказуемо. Имаше малко промени. Знаеше се с точност произходът на всеки човек. В съответното _листенце_ можеха да се прочетат рождената дата, името, презимето и фамилията. Понякога презимето се заменяше от фамилията и от родното населено място, тъй като многото нови кандидати да се настанят на родословното дърво произхождаха от съседни селища. Стволът на дървото се извисяваше в права линия от първия Килиан до последните наследници. Беше естествено имената да се повтарят поколение след поколение, напомняйки за графове и графини, защото старите имена, изписани на старинна хартия, имаха странната способност да възбуждат любопитството на младата жена: Мариана, Мариано, Хакоба, Хакобо, някой Килиан, Хуан, Хуана, Хосефа, някоя Каталина, Антон, Антония… Една от големите страсти на Кларънс беше разчитането на родословни дървета и тогава си представяше как животът тече без съществени промени: раждане, растеж, размножаване и смърт. На същата земя и под същото небе.
	Въпреки това последните имена на дървото говореха за явен пробив в предполагаемата неизменност. Даниела и Кларънс слагаха край на еднообразието. Като че ли при раждането им нещо се беше променило, сякаш родителите им бяха вложили в тях някакъв дълбок смисъл. Когато пораснаха, разбраха, че Килиан е избрал името Даниела, без да даде на жена си Пилар каквато и да е възможност да му опонира. Името Даниела му харесвало и точка по въпроса. Името Кларънс, от друга страна, се дължеше на майка й, страстна читателка на романтични романи, която дълго се бе ровила в авантюристичното минало на съпруга си, докато накрая бе попаднала на името Кларънс де Ребалтуе, достатъчно убедително, за да задоволи романтичната й наклонност. Явно Хакобо не се беше противопоставил, може би защото името съвпадаше с наименованието на древен африкански град, а това ежедневно му припомняше идиличното минало, което с Килиан често споменаваха.
	Застанала пред картината, за момент Кларънс мислено нарисува нови _листенца_ над своето име и това на братовчедка й. Какви ли щяха да бъдат имената на следващите поколения, ако изобщо ги имаше? Усмихна се на себе си. Като се имаше предвид скоростта, с която се движеше, щяха да минат години, преди да се попълни нов _клон_, което беше жалко, защото за нея животът представляваше дълъг низ от имена и презимена, трайно свързани в здраво единство. Не можеше да си представи някой да не знае за поколенията, предхождащи това на дядо й. Но разбира се, не всички имаха късмета да са израснали в затворена среда, описана и запазена, към която да се обърне в моменти на несигурност пред неизвестността на живота. В нейния случай, макар и обяснима, силно преувеличената й привързаност към семейството, към родния дом, долината и планините прехвърляше границата на родствената връзка и се превръщаше в нещо по-дълбоко и духовно, което разсейваше боязънта й от посредствеността. И може би точно поради желанието си да спои в неразривна връзка минало и бъдеще, Кларънс бе успяла да насочи работата си, посветена на лингвистични проучвания, към изучаването на пасолобинския език. Изтощена и преситена от наука след скорошната защита на докторската си дисертация, Кларънс се беше превърнала не само в човека с най-високо теоретично ниво на познание на този език, но и в блюстител на част от културното наследство, което я караше да се чувства много горда.
	Но въпреки това трябваше да признае, че на моменти съжаляваше за многото време, което бе посветила на науката. Най-вече по отношение на връзките, защото любовният й живот беше пълен провал. По една или друга причина не успяваше да задържи мъж до себе си за повече от година, което се отнасяше и за Даниела, но нея това не я притесняваше толкова, може би защото беше шест години по-млада, или просто защото беше търпелива по природа. Усмихна се отново при мисълта, че и двете бяха единствени деца, израснали заедно. Какво ли щеше да прави без този подарък, изпратен й от небето в замяна на всички кукли в детството? Макар и толкова различни физически и емоционално, бяха неразделни и се чувстваха като сестри, и като такива бяха споделили хиляди преживявания и забавни моменти. Спомни си за кодекса на честта, който бяха приели, когато разликата във възрастта вече не им пречеше да ходят заедно по купони: ако и двете се почувстваха привлечени от един и същи младеж, зелена улица получаваше тази, която го бе срещнала първа. За щастие, никога не се наложи верността им да бъде подложена на изпитание поради разликата в характерите — Даниела беше по-свенлива, по-практична и явно не толкова влюбчива, както и заради особеностите във вкусовете им — Кларънс се чувстваше привлечена от несъществуващи мускулести, самотни и тайнствени мъже, докато братовчедка й се увличаше по истински съществуващи.
	Въздъхна и за момент се остави в плен на въображението си, за да попълни _листенцата_ на все още несъществуващите наследници.
	Изведнъж лека тръпка премина през тялото й, сякаш някой бе духнал с уста във врата й или я бе погалил нежно с перце. Подскочи и рязко се обърна. За една десета от секундата се почувства объркана, дори уплашена от факта, че бе усетила нечие присъствие, което беше нелепо, защото всички врати бяха заключени, а и знаеше, че никой няма да дойде в близките дни. Не беше страхлива, поне не повече от допустимото, но винаги вземаше предпазни мерки.
	Поклати глава, за да се отърси от абсурдните мисли от последните няколко минути, и се зае с това, което трябваше да свърши, а именно да се обади на Хулия. Мина под широкото дървено стълбище, водещо към горния етаж, влезе в кабинета си и се запъти към голямата дъбова маса, където беше телефонът й.
	Погледна часовника и пресметна, че по това време Хулия, доста методична, вече трябваше да се е прибрала от църквата. Всеки ден по време на престоя си в Пасолобино ходеше с една приятелка на службата в пет часа, след което правеше кратка разходка и изпиваше чаша топъл шоколад, преди да се прибере.
	За нейно учудване обаче Хулия не отговори. Реши да й позвъни на мобилния и я откри в дома на друга приятелка, толкова вглъбена в играта на карти, че разговорът се сведе само до уговорката да се чуят на следващия ден. Почувства се разочарована, но не й оставаше нищо друго, освен да чака.
	Трябваше да чака _цял ден_.
	Реши да се върне в хола и да подреди всички листове, които беше разпръснала. Постави писмата на мястото им, а парчето хартия прибра в чантата си.
	След заниманията си от последните часове не знаеше с какво да запълни времето до края на деня. Седна на дивана срещу огъня, запали нова цигара и се замисли за промените, настъпили във времето от заминаването на Антон, Килиан и Хакобо за острова. Всички от поколението на Кларънс имаха компютър, електронна поща и телефон и можеха да се свържат на мига с любимите хора. Това ги бе направило нетърпеливи: не понасяха нито несигурността, нито очакването и всяко, макар и малко забавяне на изпълнението на желанията им се превръщаше в бавно мъчение.
	В момента Кларънс искаше само Хулия да й каже нещо, което да поясни смисъла на прочетеното, породило в главата й една-единствена мисъл, а именно че баща й може редовно да е изпращал пари на някаква жена.
	Изведнъж личният й живот бе останал на заден план.


	На следващия ден, точно в пет и половина, Кларънс застана на входа на църквата в очакване Хулия да излезе. Бяха минали само няколко минути, които прекара в съзерцание на величествения силует на кулата в романски стил, открояващ се на фона на ясното небе, когато вратата се отвори и малкото присъстващи на делничната служба започнаха да излизат. Веднага зърна Хулия: дребна жена, скромна, но изискано облечена, с къса кестенява току-що фризирана коса и красив шал около врата. Хулия също я видя и се запъти към нея с широка усмивка.
	— Кларънс! От колко време не сме се виждали! — Целуна я звучно два пъти, хвана я под ръка и двете тръгнаха към изхода през двора, ограден от зид с висока желязна решетка. — Извини ме, че вчера не ти обърнах много внимание, но ми се обади в разгара на играта. Как така си тук? А работата ти?
	— Това четиримесечие имам малко часове — отговори Кларънс. — Това му е хубавото на университета. Организирам занятията си така, че да имам свободно време за проучвания. Ами ти, дълго ли ще останеш тук този път?
	Семейството на Хулия, родом от долината Пасолобино, бе запазило една от многото къщи, разположени насред полето на няколко километра от селото. Майка й се омъжила за жител на съседна долина и двамата заминали на работа в Африка, а тя, още съвсем малка, била оставена на грижите на баба си и дядо си, докато железарията не потръгнала и не решили да я вземат при тях. Там Хулия се омъжила и родила двете си деца. След като се установи окончателно в Мадрид, прекарваше кратки почивки в Пасолобино заедно с момчетата, а понякога придружена и от съпруга си. А откакто преди две години овдовя, престоите й в родната долина ставаха все по-продължителни.
	— Поне до октомври. Това му е хубавото на големите деца; вече нямат нужда от теб. — Усмихна се дяволито, преди да добави: — А и така не могат да ми оставят внуците по всяко време.
	Кларънс се засмя на глас. Харесваше Хулия. Беше жена със силен характер, въпреки че видът й не го издаваше. Също така беше образована, наблюдателна, разумна, чувствителна, много открита и приятна събеседница, с изтънчени маниери, които я отличаваха от другите жени в селото. Кларънс беше убедена, че това се дължи както на авантюристичното й минало, така и на годините, прекарани в столицата. Независимо от това, когато беше в Пасолобино, Хулия имаше усещането, че никога не го е напускала, а хората я обичаха заради скромността й. Въпреки коментара за синовете и внуците винаги следеше какво се случва с тях и беше готова да помогне в случай на нужда.
	— Пие ли ти се горещ шоколад? — попита Кларънс.
	— В деня, в който откажа горещ шоколад, ще имаш повод за притеснение!
	Тръгнаха бавно по тесните улички, покрити със сиви камъни, подминаха старинното село и поеха по широкия булевард, водещ към новата част, със сгради на по четири и пет етажа, към единственото заведение в Пасолобино, в което според Хулия се сервира истински шоколад, а това значеше, че чашата може да се обърне, без да падне и капка от нея. „Когато си израснал с истинско какао — обичаше да казва, — не можеш да се примириш със заместители.“
	Докато вървяха, водиха неангажиращ разговор за времето, за работата на младата жена и за новини около членовете на семейството. Кларънс усещаше винаги лека промяна в гласа на Хулия, когато станеше дума за Килиан или Хакобо. Беше едва доловима пресипналост, нервност, предхождаща въпросите, свързани с тях.
	— Отдавна не съм виждала чичо ти. Добре ли е?
	— Добре е. Напоследък се чувства леко неразположен, но не е нищо сериозно.
	— А баща ти? Защо не идва тук?
	— Идва, но не толкова често като преди. Казва, че все повече го мързи да шофира.
	— А колко много му харесваха колите!
	— Мисля, че с годините е станал зиморничав и чака времето да се затопли.
	— Е, така е с всички ни. А истината е, че човек трябва много да обича тази земя, за да се примири със суровия й климат.
	„Климат — помисли си Кларънс. — Контраст между горещината на Тропика и студа в Пасолобино.“
	Усети, че това беше добра възможност лесно да насочи разговора към интересуващата я тема.
	— Ами да — потвърди, — особено ако си живял на Тропика, нали?
	— Чуй, Кларънс, ще ти кажа нещо. — Хулия спря пред заведението и се обърна към младата жена. — Ако не се бяха случили всички онези събития… в крайна сметка, заради начина, по който трябваше да си тръгнем, искам да кажа…
	Замълча, докато влизаха в заведението. Кларънс й направи път любезно, без да я прекъсва, доволна, че беше захапала въдицата.
	— … Щях да остана там…
	Стигнаха до най-близката до прозорците свободна маса, свалиха си саката и шаловете, оставиха чантите и седнаха.
	— Защото онези бяха най-хубавите години от живота ми…
	Въздъхна, посочи с ръка на келнера, че ще вземат две чаши, но си даде сметка, че не е попитала Кларънс. Погледна я, а тя потвърди и веднага възобнови разговора.
	— Знаеш ли къде бях съвсем скоро?
	Хулия повдигна вежди в знак на неведение.
	— В Мурсия, на конгрес, посветен на черната афро-испанска литература. — Кларънс долови недоумението на приятелката си. — Да, и мен ме учуди в началото. Трудно осмислих термина. Знаех нещо за африканската литература на английски, френски и дори на португалски език, но не и за такава на испански.
	— Нямах представа. — Хулия вдигна рамене. — Е, истината е, че не съм се и интересувала.
	— Всъщност има доста голяма по обем непозната литература както там, така и тук и една от причините е, че става въпрос за творби на отдавна потънали в забвение писатели.
	— А ти защо беше на този конгрес? Има ли нещо общо с работата ти в университета?
	Кларънс се поколеба.
	— И да, и не. Просто не знаех накъде да се насоча след защитата на дисертацията. Един колега ми каза за конгреса, а това ме накара да се замисля. Как беше възможно да не съм проявила интерес, при положение че цял живот съм слушала разказите на татко и чичо Килиан? Откровено казано, почувствах се зле. Всеки друг би могъл да се изненада, но не и аз.
	Хвана чашата с шоколада с две ръце. Беше толкова горещ, че се наложи да духне няколко пъти с уста, преди да отпие. Хулия гледаше мълчаливо как младата жена затваря очи, за да се наслади на сладко-горчивата напитка точно както самата тя я беше учила.
	— А научи ли нещо? — попита с явен интерес. — Хареса ли ти?
	Кларънс отвори очи и остави чашата върху чинийката.
	— Много се забавлявах — отговори. — Имаше африкански писатели, живеещи в Испания, както и други, установили се в различни държави, а ние, тукашните, откривахме цял един нов свят. Засегнаха се много въпроси, но се наблегна на необходимостта да ни запознаят с творбите и културата си. — Спря, за да се убеди, че обясненията й не са отегчили Хулия, и обобщи: — В крайна сметка, беше забележително да открием африканци, с които споделяме едни и същи език и граматика. Шокиращо, нали? Но трябва да отбележа, че засегнатите теми се различаваха твърде много от историите, които съм слушала у дома.
	Хулия се намръщи.
	— В какъв смисъл?
	— Говори се много за колониалната и постколониалната епоха; за идеологическото наследство, предопределило живота; за възхищението, непризнаването и дори ненавистта към хората, принудили ги да променят хода на историята; за травмите и кризата на идентичността; за опитите да върнат изгубеното време; за живота в изгнание и откъсването от корените; както и за огромното етническо и езиково разнообразие. Всъщност, все за неща, за които не бях и чувала, нищо общо с онова, което мислех, че зная… А и не вярвам на конгреса да е имало много деца на родители от колониите. Аз, разбира се, не казах и дума. Беше ме срам… Знаеш ли? Дори един американски професор рецитира поезия на родния си език, на буби… — Бръкна в чантата, извади химикалка и взе една салфетка. — Пише се _böóbë_.
	— Буби, да — повтори Хулия. — Писател буби… Признавам, че ме изненадва… Аз не си представях…
	— Хайде, хайде… — прекъсна я Кларънс. — Какво ще ми разкажеш? Като дете имах кученце, което се казваше Буби. — Сниши глас. — Татко го кръсти така…
	— Да, наистина неподходящо. Типично за Хакобо. Разбира се… — опита се да обясни, — времената бяха други…
	— Не ми дължиш обяснения, Хулия. Разказвам ти това, за да разбереш, че сякаш отворих очи в един момент и видях всичко от друг ъгъл. Замислих се и ми хрумна, че понякога човек трябва да попита, да потърси отговори, а не да вярва сляпо на това, което му казват.
	Отново бръкна в чантата от естествена кожа, взе портфейла си, постави го на масата, отвори го и извади парчето хартия, което беше намерила в шкафа. Прецени, че бяха навлезли достатъчно в темата, и реши да насочи разговора към първоначалната си цел, а именно да разбере кой и защо беше написал онези думи. Погледна приятелката си в очите и каза:
	— Хулия, докато подреждах едни документи вкъщи, попаднах на това сред писмата на татко.
	Подаде й хартийката, докато й обясняваше причините, които я караха да си мисли, че е написано през седемдесетте или осемдесетте години. Изведнъж замлъкна, след като видя изражението на жената.
	— Добре ли си?
	Хулия беше бледа. Много бледа. Парчето хартия трептеше в ръката й и въпреки явното й усилие да се овладее, една предателска сълза се плъзна по бузата й. Кларънс се уплаши и се протегна, за да хване ръката на приятелката си.
	— Какво има? Нещо притеснително ли казах? — попита, едновременно притеснена и заинтригувана. — Уверявам те, че нямах такова намерение. Нямаш представа колко съжалявам!
	Защо Хулия реагираше по този начин?
	През последвалите няколко минути мълчание Кларънс се опитваше да я успокои, а Хулия, от своя страна, се мъчеше да овладее вълнението си. Накрая погледна младата жена и каза:
	— Няма нищо. Спокойно. Стара сантиментална глупост. Почеркът е на съпруга ми и се развълнувах, като го видях.
	— На съпруга ти…? — попита учудена Кларънс. — А знаеш ли какво значи? За кого става дума? — Не можа да потисне любопитството си. — Споменават се двама души и майка му, и някой, който е починал, общо четирима…
	— Мога да чета, Кларънс — прекъсна я Хулия, докато попиваше сълзите си с кърпичка.
	— Да, извини ме, но ми е много странно съпругът ти да е писал това писмо на баща ми.
	— Ами познаваха се — добави Хулия с безразличие.
	— Да, но доколкото зная, не са поддържали кореспонденция — възрази Кларънс, докато прибираше парчето хартия. — Виждаха се, когато идвахте тук да прекарате отпуската си. Щях да намеря и други писма. Но не, само това.
	Хулия извърна глава, за да избегне суровия поглед на Кларънс. Създаваше впечатление, че внимателно оглежда хората, минаващи по улицата, но всъщност мислите й я бяха отнесли на друго място и в друга епоха. За миг солидните сгради от камък, дърво и шисти станаха бели, а ясените се превърнаха в палми и сейби. Не беше минал и ден, без да си спомни за любимата Африка. Само преди няколко минути каза на Кларънс, че там са минали най-хубавите години от живота й. Не беше справедливо да твърди подобно нещо, като се има предвид колко благодарна беше на съдбата, дарила я с прекрасни синове и внуци, и спокоен живот. Но дълбоко в сърцето й се бяха загнездили спомените от онези години, с които се събуждаше всяка сутрин. Само някой с нейните преживявания би могъл да я разбере: някой като Хакобо или Килиан.
	Беше убедена, че въпреки всички прекрасни моменти не бяха имали и ден спокойствие.
	Какво трябваше да отговори на Кларънс? Дали интересът й беше напълно невинен? Наистина ли не знаеше нищо? Дали Хакобо и Килиан не й бяха казали нещо? Може би сега, на тяхната възраст, не бяха съумели да запазят скрита онази частица от съвестта или сърцето, напираща да излезе на бял свят. Какво би направила самата тя? Как би могла да живее с такова бреме?
	Въздъхна и се обърна към Кларънс, която и за миг не беше престанала да я наблюдава. Тъмнозелените очи на младата жена, същите като на Хакобо и Килиан, красяха и придаваха благост на овалното лице, около което се спускаха прекрасни кестеняви къдрици, които този ден не бяха сплетени в плитка. Познаваше я от малка и знаеше колко настоятелна и убедителна може да бъде.
	— А защо не попиташ баща си?
	Така директно зададеният въпрос сепна Кларънс. Реакцията на Хулия затвърждаваше съмненията й, че има някаква тайна. Примигна няколко пъти, без да знае какво да отговори, взе салфетка и започна да я къса на малки парченца.
	— Истината, Хулия, е, че ме е срам. Не зная как да попитам. Ако му покажа листа, ще разбере, че съм ровила из нещата му. А ако има някаква тайна, не мисля, че след толкова много години ще я сподели просто така.
	Облегна се на стола и въздъхна.
	— Виж, не искам да те принуждавам, но би било много жалко толкова важно нещо да потъне в дълбоко забвение… — добави с жалостив тон.
	Кларънс се надяваше Хулия да й отговори открито, без да губи време; да й каже, че няма никаква тайна, докато се опитва да измисли някакъв филмов сценарий, нямащ нищо общо с действителността. Но Хулия мълчеше, докато в главата й се въртеше един-единствен въпрос:
	„Защо сега?“
	Навън беше типичен априлски ден: слабите следобедни слънчеви лъчи се опитваха да преборят капките на ситния дъждец.
	„Защо сега?“
	Спомни си как мъжът й протестираше срещу лошото според него влияние на магьосниците върху местното население. „Не съм виждал нищо по-просто — казваше — от боговете на тия хора. Толкова ли е трудно да се приемат причината и следствието? В живота и в науката определени обстоятелства предизвикват едни или други събития. Ама не, за тези хора няма нито причина, нито следствие. Само волята на боговете и толкова.“
	Може би беше дошъл моментът, да, но нямаше да е тя тази, която да предаде Хакобо и Килиан. Ако Бог или буби боговете са го решили, рано или късно Кларънс щеше да открие истината. И по-добре рано, отколкото късно, защото на тях вече не им оставаше много време.
	— Чуй, Кларънс — каза накрая. — Това писмо го написа мъжът ми през 1987 година. Спомням си го прекрасно, защото точно по време на това пътуване разбра, че един стар познат е починал. — Направи кратка пауза и продължи. — Ако тази бележка има толкова голямо значение за теб, отиди там и потърси човек, малко по-възрастен от теб, който се казва Фернандо. Само един от носещите това име е този, който те интересува. Възможно е в Сампака да пазят архивите, защото плантацията все още съществува. Не вярвам да са унищожили всичко, но, разбира се, не мога да го твърдя със сигурност. Потърси Фернандо. Мястото е малко, като това тук, не би трябвало да е много трудно…
	— Кой е този Фернандо? — попита Кларънс, с блеснали очи, и посочи с пръст част от текста на парчето хартия. — И защо трябва да го търся в Сампака?
	— Защото е роден там. И това е всичко, което ще ти кажа, скъпа Кларънс, както и да го приемеш — отговори твърдо Хулия. Сведе поглед и погали ръката на Кларънс, която хвана нейната в знак на обич и благодарност. — Ако искаш да разбереш още нещо, ще трябва да говориш с баща си. Ако Хакобо разбере какво съм ти казала, ще отрека да съм говорила с теб за това. Ясно?
	Кларънс потвърди смирено, но примирението й скоро прерасна в надежда.
	В главата й натрапчиво се въртяха думите, превърнали се във фикс идея:
	— Отиди в Сампака, Кларънс! В Сампака!


	— Имам да ви кажа нещо много важно.
	Кларънс изчака сътрапезниците да й обърнат внимание. Веселите и приказливи членове на семейството се бяха събрали както обикновено около правоъгълната дървена маса. Чичо Килиан седеше начело както винаги. Макар и по-малкият от двамата братя, той беше поел отговорността на глава на семейството, факт, който устройваше Хакобо, тъй като му позволяваше да пребивава в родния дом без други ангажименти извън свързаните с най-близките. В къщата всички се чувстваха у дома си, но Килиан беше този, които отговаряше за поддръжката, за арендата на пасищата сега, когато те вече нямаха нито крави нито овце, за решението да се продаде или не някой имот и най-вече за запазването на семейните традиции, обичаи и празненства като всички семейства от селото, превзето от туризма, който всъщност го беше спасил от изчезване.
	От дясната страна на неуморимия труженик Килиан седеше Хакобо. Въпреки че бяха надхвърлили шейсетте, двамата братя, все още едри и силни мъже — Хакобо дори беше пуснал сериозен корем, — се чувстваха горди с гъстите, макар и силно прошарени коси. Отдясно на Хакобо винаги сядаше съпругата му Кармен, средна на ръст, хубава и весела жена, с гладка възрозова кожа и къса, русо боядисана коса. Отляво на Килиан, срещу Хакобо, седеше разумната и прагматична Даниела, наследила тъмната коса с медни оттенъци на баща си Килиан и според по-възрастните от селото нежните черти на майка си Пилар. А на отсрещния край, срещу Килиан, седеше Кларънс, която се беше научила да тълкува жестовете и навиците на чичо си. Лесно можеше да разбере дали е в добро или лошо настроение по начина на сгъване на салфетката или по вперения му поглед в някой предмет на масата.
	След няколко минути Кларънс разбра, че никой не беше обърнал внимание на думите й. От доста време, по една или друга причина, не се бяха събирали на семейна вечеря и разговорът течеше с пълна сила в смях и дискусии; всеки имаше какво да каже. В този момент баща й и братовчедка й продължаваха да обсъждат съседите и последните новини от Пасолобино, докато чичо й мълчеше, вглъбен в мислите си. Кларънс отпи глътка вино и си помисли, че се разбира по-добре с чичо си, отколкото със собствения си баща. Чувстваше Килиан близък и уязвим въпреки външността му на мълчалив, строг и суров мъж. Хакобо имаше чувство за хумор, но настроението му се менеше и често ставаше мрачен и избухлив без видима причина, особено когато не успяваше да наложи мнението си. За щастие на останалите членове на фамилията, Кармен беше развила завидното умение да обуздава изблиците му, като успяваше да го убеди и че мнението му, макар и неприето, не е отхвърлено, и така разговорите винаги приключваха в рамките на добрия тон.
	Как ли щеше да реагира баща й, като разбере какво смята да направи тя? След още една глътка вино за кураж Кларънс се реши да извиси глас:
	— Имам новина, която ще ви смрази!
	Всички извърнаха поглед към нея. Всички, с изключение на Килиан, който бавно надигна глава като човек, убеден, че вече нищо не е в състояние да го изненада.
	Кларънс прехапа долната си устна и мълчаливо ги огледа. След напрежението от последните седмици, през които единственото й занимание бе да събира материал — снимки и чертежи, и статии от интернет, благодарение на които беше успяла да открие къде се намира Урека — и да организира онова, което щеше да се превърне в авантюрата на живота й, и в плен на ентусиазма, породен от надеждата, усещаше неравномерния ритъм на сърцето си.
	Даниела я гледаше в очакване и тъй като братовчедка й мълчеше, реши да й помогне:
	— Запознала си се с някого! Това е, нали, Кларънс? Кога ще ни го представиш?
	Кармен скръсти ръце на гърдите си и се усмихна с въодушевление. Преди да й даде възможност за някакъв коментар, Кларънс побърза да уточни:
	— Не, не е това, Даниела. Ами… всъщност… аз…
	— Не мога да повярвам! — намеси се Хакобо с подчертано закачлив тон. — Дъщеря ми не намира думи! Сега вече наистина съм заинтригуван!
	Килиан се втренчи в Кларънс и с едва забележимо помръдване на вежди я окуражи да изрече онова толкова важно нещо, което имаше да им казва. Кларънс не устоя на погледа му, затвори очи, отвори ги, срещна отново погледа на чичо си и каза:
	— В четвъртък заминавам за Биоко. Вече имам билет и всички необходими документи.
	Килиан дори и не мигна. Кармен и Даниела извикаха от изумление. Чу се металният звук от падналата върху чинията вилица на Хакобо.
	— Какво казваш? — попита баща й, по-скоро учуден, отколкото ядосан.
	— Отивам в Биоко, по-точно във Фернандо По…
	— Знам прекрасно какво е и къде се намира Биоко! — прекъсна я той. — Това, което не зная, е какво те е накарало да отидеш там!
	Кларънс имаше готов отговор: смесица от искреност и достатъчно убедителни лъжи, за да оправдае пътуването и да успокои семейството и самата себе си.
	— Знаете, че съм част от екип, занимаващ се с лингвистични проучвания. И по-конкретно, сега изучавам африканския испански и трябва да направя изследвания на терен, и да събера материал. А има ли по-добро място за това от Биоко?
	— Нямах представа, че те интересува африканският испански — намеси се майка й.
	— Ами не ви споделям винаги какво точно правя или не правя в работата си…
	— Да, но специално това е нещо много близко до семейството ни — каза Даниела.
	— Истината е, че сравнително скоро се насочих в тази посока. Това е слабо изучавана тема… — Кларънс се изкушаваше да попита за въпросния Фернандо, но се въздържа. — Освен това винаги съм искала да опозная вашия любим остров. Цял живот слушам за него, а ето че сега имам възможност да го посетя!
	— Но, не е ли опасно място? Сама ли ще ходиш? Не зная, Кларънс, дали това е добра идея… — каза майка й с изписано на лицето й притеснение.
	— Да, зная, че не е достъпна туристическа дестинация, но всичко е уредено. Един колега от университета поддържа връзки с тамошен професор и двамата ми помогнаха да подготвя документите за достъп до мястото. Обикновено се чака седмици! Има директен полет от Мадрид, някакви си пет часа, нищо работа, една разходка… Сега, като се замисля… — добави двусмислено, — дали някой от вас не би желал да ме придружи? Татко, чичо Килиан… Не ви ли се иска да видите отново онова там? Дори бихте могли да се срещнете със стари познати от престоя ви там!
	Кларънс забеляза как Килиан притвори очи и стисна устни, докато Хакобо отговори от името на двамата:
	— Кого да намерим! От белите не остана нито един, а черните от нашето време сигурно вече са измрели. Освен това мястото положително тъне в разруха. Да не съм луд да ходя! И за какво? — Гласът му потрепна, когато сам си зададе въпрос: — За да страдам ли?
	Обърна се към брат си. Кларънс забеляза, че погледът му не е насочен право към него.
	— А ти, Килиан, и ти не би искал да се озовеш там сега, нали? — попита, като се постара гласът му да звучи безпристрастно.
	Килиан се изкашля и докато усърдно трошеше парче хляб, каза с остър тон:
	— Когато си тръгнах, знаех, че никога няма да се върна, и не, не мисля да го правя.
	За момент запазиха мълчание.
	— Ами ти, Даниела, какво ще кажеш? Не ти ли се иска да ме придружиш?
	Даниела се поколеба. Все още беше под влияние на изненадата от решението на Кларънс и от факта, че до момента не беше споделила нищо с нея. Погледна братовчедка си с огромните си кафяви очи, които озаряваха цялото й лице. Единствено тя не беше наследила зелените очи на останалите членове на бащиния й род и често се оплакваше от това, но дълбочината на погледа й им придаваше възможно най-красивия цвят. Даниела не го осъзнаваше, но погледнеше ли някого в очите, го смущаваше и объркваше.
	— Колко време мислиш да останеш там? — попита.
	— Три седмици.
	— Три седмици! — възкликна Кармен. — Но това е много време! А ако ти се случи нещо!?
	— Какво ще ми се случи, мамо!? Доколкото съм информирана, това е доста сигурно място за чужденец, ако не се забърка в нещо подозрително, разбира се…
	Този коментар обърка още повече майка й.
	— Хакобо, Килиан… Вие познавате онова място и моля ви, избийте й тази идея от главата.
	Възрастните започнаха разговор, сякаш Кларънс не присъстваше.
	— Ти май не познаваш дъщеря си! — възкликна Хакобо. — Накрая ще направи това, което си е наумила.
	— Кармен, не мислиш ли, че вече е достатъчно голяма, за да знае какво прави? — каза Килиан. — Ние бяхме по-млади, когато заминахме…
	— Да — прекъсна го Кармен, — но по онова време обстановката беше много по-сигурна. Сега едно бяло момиче, пътуващо само…
	— От това, което съм чел, все още има хора, които пътуват по работа дотам и обратно без проблеми — добави Килиан. — Както и доброволци на хуманитарни организации…
	— Ти откъде знаеш? — попита Хакобо.
	— От интернет — отговори Килиан и повдигна рамене. — Стар съм, но обичам да съм информиран. Даниела ме научи и това с компютъра се оказа по-лесно, отколкото предполагах.
	Обърна се към дъщеря си и й се усмихна.
	— Имах добра учителка.
	Даниела му отговори с усмивка.
	— А не може ли да те придружи някой колега от службата? — настоя Кармен, като се обърна към дъщеря си.
	— Истината е, че идеята за пътуване до толкова нецивилизовано място не привлече никого… Но аз ги разбирам, защото, в крайна сметка, самата аз имам личен интерес — наблегна на думата _личен_, — нещо, което те не споделят. Ще видя местата от вашите разкази!
	— Няма да разпознаеш нищо! — включи се Хакобо. — Ще си дадеш сметка за жалката ситуация, в която е изпаднала страната. Мизерия и само мизерия.
	— Точно обратното на това, което разказвахте вие, така ли? — каза Кларънс с нотка ирония при спомена за това, което си бе представила след разговора си с Хулия. — Случва се. Действителността винаги побеждава фантазията.
	Килиан свъси вежди. Стори му се, че племенницата му проявява непривична за нея безочливост.
	— Кларънс — каза с любезен, но хладен тон, — не говори за неща, които не знаеш. След като толкова много искаш да отидеш, върви и си направи твоите заключения, но не ни съди.
	Кларънс не можа да отговори. Сякаш чичо й беше прочел мислите й! За да смекчи създалото се напрежение, тя се обърна към братовчедка си.
	— Добре, какво мислиш? Решаваш ли да ме придружиш?
	Даниела тръсна глава.
	— Да ми го беше предложила малко по-рано! — оплака се тя. — Сега не мога да си взема триседмична отпуска от службата просто ей така. Но, в крайна сметка — ако се влюбиш във Фернандо По, следващия път ще те придружа. Обещавам!
	Кларънс предположи, че братовчедка й мисли, че няколко седмици ще са й достатъчни да я завладее чувството, което беше проникнало толкова дълбоко в душите на бащите им. Но те бяха прекарали години на острова. Тя щеше да пътува при други обстоятелства и в други времена.
	— О, не мисля, че няколко седмици ще са достатъчни, за да се влюбя… Но кой знае?
	Въпросът й увисна в настъпилата тишина, която не бе прекъсната до края на вечерята, приключила скоро след това. Тишина, която трудно можеше да прикрие гласовете, кънтящи в мислите на двамата братя.
	„Знаехте, че този момент може да дойде, и той дойде. Знаехте го. Беше въпрос на време. Духовете решиха така. Нищо не можете да направите. Знаехте го…“


	Човек трябва да познава планината, за да може да разбере защо април е най-суровият месец.
	По време на Страстната седмица животът възкръсва в низината след опустошителната зима. Богинята на земята се събужда и изплува от дълбините на Ада. В планината не става така. Там богинята продължава да спи поне още месец след раззеленяването на полята.
	Така че през април нищо не покълва; земята е пуста, а пейзажът — безжизнен. Нищо не помръдва. Бяло, аморфно спокойствие се е възцарило над посърналия пейзаж: спокойствие, много по-различно от вещаещото тропическа или снежна буря. През април, ако се търси живот, трябва да се гледа нагоре, към върховете и небето, а не към запустялата земя.
	Гъста бяла мъгла пълзи по склоновете на планината, а дъждът не спира дни наред. Започва да се спуска бавно като малки късчета захарен памук и покрива цялата долина с бледа следобедна светлина, докато един ден, без каквото и да било предизвестие, небето просветлява и слънцето се показва, за да затопли земята и да спечели битката със зимата. Победата е сигурна, но очакването е изтощително.
	Този април беше по-дъждовен от обикновено: ръмя седмици наред тихо, но упорито и по никакъв начин не допринесе за разсейване на мрачното настроение. Въпреки това вечерта, в която Кларънс обяви намерението си да пътува, листата на дърветата затрептяха, залюлени от лек северен вятър, обещаващ да разпръсне облаците и дъждът да спре. Започна като лек полъх и постепенно се засили, заблъска врати и прозорци и влезе в домовете.
	Онази вечер Килиан и Хакобо си припомниха образи, които не бяха забравени, но дремеха в подсъзнанието, притаени под примирението на старостта. Само няколко думи бяха достатъчни да събудят сцени от младостта и да разпалят болезнени като прясна рана чувства.
	Никой от двамата не можеше и да предположи, че по някаква случайност, подтикната от любопитството си, Кларънс щеше да промени хода на събитията; да се превърне в проводник на съдбата — този съперник на причината и следствието, така че всяко обстоятелство да се впише идеално в общата картина.
	Вечерта, в която Кларънс обяви намерението си да пътува и листата на дърветата се олюляха от засилващия се вятър, няколко души, сломени от самотата, затвориха очи в леглата си и след секунди северният вятър се превърна в западноафрикански пасат.


>	II
>	Pantar salt water

	_По море, 1953_
	— Хайде, Килиан! Ще изпуснем автобуса!
	Хакобо извиси глас в опита си да надвие воя на януарската виелица, докато разчистваше натрупалия се пред входната врата сняг. Когато приключи, вдигна яката на палтото, сложи си шапката, взе куфара си с една ръка, а с другата подпря на рамо дървените ски и с твърда крачка запробива пъртина, за да стигне до селото и да затопли премръзналите си крака.
	Канеше се отново да извика името на брат си, когато чу гласове на пасолобински диалект, идващи от стълбите към двора. Килиан се появи на улицата, придружен от майка си Мариана и сестра си Каталина, които бяха облечени в дебели черни палта от груба вълна, главите им бяха увити с плетени шалове, а краката им — обути с тънки кожени ботуши, които не ги предпазваха от студа, а и се пързаляха, поради което и двете се подпираха на дебели дървени тояги.
	Хакобо се усмихна, когато видя, че майка му носи два пакета, увити във вестник. Явно беше, че всеки от тях съдържа парче хляб със сланина за из път.
	— Аз ще вървя отпред с теб, Хакобо — каза Каталина и се хвана за ръката му.
	— Много добре — съгласи се брат й, преди нежно да я смъмри. — Но трябваше да останеш вкъщи, упорита госпожичке. Този студ не е никак препоръчителен за кашлицата, която те мъчи. Бледа си, а устните ти са морави.
	— Ами не знам кога ще ви видя отново! — оплака се тя, докато се опитваше да прибере една непокорна къдрица, измъкнала се изпод шала. — Искам да съм до вас до последния момент.
	— Както желаеш.
	Хакобо извърна глава за едно последно сбогом с дома и бавно закрачи редом със сестра си по заледените улици. Натрупалият през последните дни сняг стигаше до коленете им, а снеговалежът намаляваше видимостта до не повече от два метра.
	На няколко крачки зад тях Килиан беше спрял да изчака майка си — висока, стройна жена — да вдигне и да загърне около врата си яката на дебелото палто. Възползва се от тези няколко мига, за да плъзне поглед по фасадата на къщата в опит да запечата вида й в паметта си: каменните плочи, прозорците, с напукана от слънцето дървена дограма и ръждясали панти, свода над прага и касата, входната врата, закована с гвоздеи, с глави, колкото орех, и кръста, издялан на камъка под арката на входа.
	Майка му уважи тези няколко мига тишина, от които Килиан се нуждаеше, за да се сбогува с родния дом. Вгледа се в сина си и я обзе силен страх. Как щеше да се впише в онзи толкова различен свят, към който се беше запътил? Килиан не беше като Хакобо; силен и енергичен — да, но му липсваше смайващият кураж на по-големия му брат. Мариана познаваше безпощадността на Тропика и въпреки че не искаше да попречи на жаждата за знание на сина си, не можеше да не се притеснява от решението, което беше взел.
	— Все още имаш време да се откажеш — каза.
	Килиан поклати глава.
	— Добре съм. Не се тревожете.
	Мариана отстъпи, хвана се за ръката на сина си и продължиха по отъпканата от Хакобо и Каталина пъртина. Заради необичайно силната виелица трябваше да вървят с наведени глави и да говорят високо, без да се гледат в очите.
	— Къщата остава без мъже, Килиан — каза тя. В гласа й нямаше упрек, но се усещаше подчертана нотка на тъга. — Надявам се един ден усилията ви да дадат някакъв резултат…
	Килиан не знаеше какво да каже. Щяха да са трудни времена за майка им и за по-малката им сестра: две сами жени, натоварени с управлението на имот в местност със суров климат, в която оставаха все по-малко жители. От две-три години много млади хора напускаха селото и се отправяха към провинциални столици в търсене на работа и по-добър живот, обнадеждени от новините в малкото вестници — „Новинар“, „Нова Испания“ и „АВС“, които някои привилегировани жители получаваха със закъснение по пощата. От новините и рекламните обяви човек си представяше, че има бъдеще навсякъде другаде, освен на това забравено място, лишено от развитие и удобства. Страхуваше се от неизбежния момент на сбогуването. За първи път се разделяше с дома си и с майка си и всичкото вълнение от предишните дни се беше натрупало на топка в стомаха му.
	Завиждаше на Хакобо за бързината и решителността, с които бе приготвил багажа си. „Тукашните дрехи няма да ти свършат работа там — беше казал, — така че вземи само най-доброто, което ще носиш на отиване и връщане. Освен това там всичко е по-евтино. Ще можеш да си купиш каквото поискаш.“ Килиан прибира и вади от куфара малкото си дрехи — ризи, сака, панталони, бельо и чорапи — няколко пъти, докато се увери, че взема най-подходящите. Дори направи списък на личните си вещи — включително ножчетата за бръснене „Палмера“ и лосиона „Варон Денди“ — и го залепи от вътрешната страна на капака на куфара, за да го подсеща какво беше взел. Баща му и брат му бяха ходили няколко пъти в Африка и разбира се, бяха свикнали да пътуват. А той не беше, макар да го желаеше винаги от цялата си душа.
	— Ако не беше толкова далече… — въздъхна Мариана и стисна още по-силно ръката на сина си.
	Шест хиляди километра и три седмици, които сега му се струваха цяла вечност, бяха разстоянието и времето, делящи любимите му планини от обещаващото бъдеще. Ходилите до Африка се връщаха, облечени в бели дрехи и пари в джобовете. Семействата на емигриралите бързо оправяха финансовото си състояние. И все пак това не беше единствената причина, поради която Килиан заминаваше, защото доходите на баща му и Хакобо бяха повече от достатъчни. Открай време го изкушаваше идеята да пътува, да види свят и да изживее онова, за което разказваха други от долината, дори и това да означаваше дълго пътуване, което в момента започваше да го притеснява.
	— Пари винаги трябват и е добре да ги имаш — оправда се отново. — В къщите тук непрекъснато възниква по нещо, разходи за пастир и жетвар, за строителни работници… Освен това в Пасолобино младият човек се чувства ограничен.
	Мариана знаеше това и разбираше сина си много добре. Нещата не се бяха променили много, откакто през 1918 година тя и съпругът й Антон заминаха за Африка. Животът в селото беше свързан с добитък, много добитък, конюшни, пълни с оборски тор, кал, сняг и студ. Нямаше лишения, но най-многото, за което човек можеше да мечтае, бе да свърже двата края по възможно най-достоен начин. Климатът в долината беше крайно суров, а животът — овощните градини, ливадите, фермите и добитъкът — зависеше изцяло от него. През годините със слаб добив страдаха всички. Синовете можеха да останат да работят в мината за добив на пирит или да започнат работа като чираци при ковача, зидаря или дърводелеца и така да помогнат на семейството, изхранващо се основно от отглеждането на крави и овце. Килиан се справяше много добре с животновъдството и се чувстваше прекрасно на свобода из пасищата. Но още беше млад и Мариана разбираше желанието му да изпита нещо ново и различно. И тя беше минала през това: малко жени от долината бяха имали възможността да пътуват и знаеше, че чувствата, спотаени в душата на младини, оставят белези за цял живот.
	Силен порив на вятъра блъсна куфара на Килиан, сякаш искаше да го тласне назад. Продължиха мълчаливо по тясната уличка, водеща към ниската част на селото. Чуваше се единствено воят на вятъра. Килиан беше доволен, че предната вечер се бе сбогувал със съседите и че сега виелицата ги спираше да излязат на улицата. Вратите и прозорците на къщите бяха затворени, което им придаваше призрачен вид.
	На няколко крачки пред тях вървяха Хакобо и Каталина. Четиримата образуваха малка клатушкаща се групичка на границата между последните къщи и полето.
	Мариана се загледа в трите си деца, които си подмятаха закачки, за да облекчат напрежението от предстоящата раздяла. Килиан и Хакобо бяха силни и привлекателни мъже. И двамата трябваше да се приведат, за да говорят с Каталина, дребна, слаба и болнава девойка. Ведрият характер на Хакобо и спокойствието на Килиан щяха да липсват на дъщеря й. Изведнъж почувства много силно липсата на мъжа си. От две години не беше виждала Антон. А от векове не се бяха събирали и петимата. Сега щяха да останат двете сами. Доплака й се, но знаеше, че не бива да показва слабост, трябваше да е силна, както я бяха научили още като дете. Истинските планинци не показваха чувствата си пред хората дори и да са семейството им.
	Хакобо погледна часовника си и обяви, че е време да тръгват. Прегърна сестра си и я щипна по бузата. Приближи се до майка си, целуна я звучно два пъти и с престорена жизнерадост й каза, че ще се появи, когато най-малко го очаква.
	Тя му прошепна:
	— Грижи се за брат си.
	Килиан прегърна сестра си, а после, без да я пуска, се отдръпна, за да я погледне: брадичката й потрепваше и тя не можа да се овладее, и се разплака. Килиан отново я прегърна, а Хакобо се изкашля нервно и повтори, че ще изпуснат автобуса.
	Килиан, който всеки момент щеше да се срине, се приближи до майка си. Тя го прегърна толкова силно, че и двамата усетиха порива на сдържания плач.
	— Пази се, сине, пази се — пошепна на ухото му. Гласът й трепереше. — И гледай да се върнеш възможно най-скоро.
	Килиан кимна с глава и също като брат си надяна каишките на ските на петите на ботушите си и опъна пружините към пръстите. Прибра пакета с храната в джоба си, взе куфара с една ръка и се плъзна след Хакобо, който вече почти не се виждаше, забързан надолу по осемкилометровата пътека, водеща до Сербеан, най-голямото населено място в областта, откъдето трябваше да вземат автобус до града. Шосето не стигаше до Пасолобино, най-високо разположеното село, застроено в подножието на висок скалист хълм, така че ските бяха най-бързото, удобно и практично превозно средство в снега.
	След няколко метра спря и се обърна, за да зърне за последен път тъмните силуети на майка си и сестра си, очертаващи се на фона на селските къщи с димящи комини.
	Въпреки студа жените останаха там, докато не ги изгубиха от поглед.
	Едва тогава Мариана наведе глава и сълзите й се плъзнаха по бузите. Каталина се доближи до нея, хвана я за ръка и тихо и бавно поеха обратния път към дома, обгърнати от вятъра и снега на виелицата.


	Вятърът беше поутихнал, когато пристигнаха в Сербеан, с пламнали бузи, изтръпнали от студа ръце и изпотени от усилието тела. Свалиха ботушите и си сложиха обувки с връзки, а тях заедно със ските оставиха в близката до автогарата странноприемница, откъдето техни братовчеди щяха да ги приберат и да ги върнат в имението Ребалтуе.
	Хакобо се изкачи пъргаво по задната стълба на автобуса, за да завърже куфарите на хромирания покривен багажник. После и двамата заеха местата си на последната седалка. Шофьорът запали двигателя и предупреди, че тръгват след пет минути. Автобусът беше почти празен, защото в този сезон хората от долината Пасолобино не пътуваха, но по пътя щеше да се напълни дотолкова, че последните щяха да пътуват до града прави, притиснати един в друг на стълбите на предната врата.
	Хакобо затвори очи, за да подремне, успокоен и доволен, че вече няма да го мори сковаващият студ — вътре в автобуса не беше съвсем топло, но температурата беше поносима — и че не се налага да измине тази отсечка от пътя на кон, както го беше правил баща му. Килиан от своя страна се загледа през прозореца в монотонния пейзаж, побелял от натрупалия сняг, преди да потъне в сивотата на скалите, през чиито тунели оставяха зад гърба си планината и се спускаха към низините.
	Познаваше пътя, тъй като беше единственият, който водеше до Бармон, малък провинциален град на около седемдесет километра от Пасолобино. Това беше най-отдалеченото място, до което беше ходил през двайсет и четири годишния си живот. На някои от приятелите му от детството се беше налагало да потърсят специализирана медицинска помощ в столицата на провинцията, но на него не му се удаде такава възможност, тъй като израсна здрав като бик. Поради тази причина организираните в Бармон изложения на животни бяха за него най-големият източник на информация за света, тъй като там се събираха търговци от различни краища, които се възползваха от необходимостта на животновъдите да се снабдят с платове, свещи, олио, сол, вино, домакинска посуда, инструменти и подаръци за близките си от планинските села.
	За него това стълпотворение на мъже и жени означаваше, че има цял един свят отвъд прокарания в скалите тесен път, водещ до неговата долина: свят, който не можеха да опишат нито думите и рисунките от учебниците по география и история, нито гласовете на водещите дневните новини по Националното радио, а още по-малко размирното — според брата на баща му — радио „Ла Пиренайка“.
	Хакобо се събуди малко след като бяха минали Бармон. Не беше чул врявата, която вдигнаха дузината хора и деца, качили се в автобуса, с кошници, пълни с храна, нито кудкудякането на кокошките, които някои пътници носеха, затворени в кашони. Килиан все още се възхищаваше на невероятната лекота, с която брат му заспиваше непробудно навсякъде и по всяко време, независимо от случващото се около него. Дори беше способен да се събуди, да проведе кратък разговор, да изпуши цигара и отново да заспи. Хакобо твърдеше, че така се пести енергия, а и времето минава по-бързо, когато човек няма нищо интересно за правене. В този момент Килиан не се притесняваше от мълчанието на Хакобо. Дори напротив. След раздялата в Пасолобино беше доволен, че не трябва да разговаря с никого и може да се приспособи към промените на пейзажа и душевното си състояние.
	В едно от тези кратки пробуждания, като видя умърлушения си брат, Хакобо сложи ръка на рамото му и рязко го притегли към себе си.
	— Живни, човече! — каза на висок глас. — Довечера две чашки в кафене „Двата свята“ ще те излекуват от всички терзания. Името е подходящо, не мислиш ли? — Засмя се. — Двата свята!


	Най-сетне, няколко часа по-късно, пристигнаха в големия град. В Сарагоса нямаше сняг, но духаше силен северен вятър, смразяващ почти толкова, колкото този в планината. Въпреки това улиците бяха пълни с хора: десетки, стотици мъже, загърнати във вълнените си палта, леко наклонени напред, придържащи шапките си, и жени, притиснали чанти до гърдите си. Хакобо поведе Килиан към пансиона — тясна сграда на няколко етажа на площад „Испания“, където обикновено отсядаха Антон и Хакобо, когато идваха в града. Оставиха куфарите си в малката, скромно обзаведена стая и без да губят и секунда от малкото време, което щяха да прекарат там, излязоха и се насочиха към набелязаните от Хакобо цели.
	Първо, съгласно обичая на много от идващите в града по някаква причина, се разходиха из тесните улички на старинния град, известен с името „Ел Тубо“, след което посетиха църквата „Нуестра Сеньора дел Пилар“, за да помолят светицата да ги съпровожда в пътуването им. После изядоха по една порция калмари в малка претъпкана кръчма, където се възползваха от услугите на ваксаджия. И с лъснати до блясък обувки благодарение на крема „Лодикс“ и енергичното търкане с парцала, тръгнаха из улиците без посока, докато броят на хората намаляваше все повече със затварянето на магазините. Вървяха по павирани улици, по които се движеха трамваи и лъскави черни коли с метален обков, каквито Килиан не беше виждал никога, между сгради на по осем етажа; напредваха бавно, защото Килиан непрекъснато спираше, за да разгледа едно или друго нещо.
	— Приличаш на селянин — казваше брат му, докато се заливаше от смях. — Каква ли физиономия ще направиш, като отидем в Мадрид?! Това едва сега започва…
	Килиан не преставаше да задава въпроси. Питаше за всичко, сякаш тревожното мълчание от последните дни сега избликваше в порой от думи, търсещи отговори. На Хакобо му харесваше ролята на големия брат, готов да направлява по-малкия, но не без известна доза превъзходство и самодоволство. Спомняше си много добре своето първо пътуване и разбираше брат си.
	— Виждаш ли тази кола? — попита, докато му показваше елегантен черен автомобил с блестящи фарове и лъскава предна решетка. — Това е новото „Пежо 203“, семейна кола, която сега се използва като такси. А тази е „Остин FX3“, прекрасен английски автомобил. Тази пък е „Ситроен CV“, известен с прякора „патето“. Хубави са, нали?
	Килиан кимаше с глава разсеяно, загледан във внушителните сгради в класически стил като тези на Испанско-американската банка, Общината и Испанския феникс, с големи квадратни и закръглени прозорци, колонади на главния вход, фронтони, релефи на последните етажи и балкони с парапети от ковано желязо…
	Изтощени от напрегнатия ден и разходките из града, решиха най-сетне да отидат в известното кафене, споменато по-рано от Хакобо. Когато се озоваха пред него, Килиан прочете с удивление светещата реклама на входа, според която това беше едно от най-големите заведения в цяла Европа. Последва брат си през широката двойна врата и спря, изумен. Само няколко арки, носени от дебели колони, и широко стълбище го деляха от просторния салон на две нива, изпълнен с гласове, цигарен дим и музика. Тънките перила по дължината на горното ниво позволяваха на клиентите да виждат оркестъра, разположен долу, в средата. Припомни си сцена от филм, който беше гледал в Бармон, където младеж, преметнал шлифер върху едната си ръка и с цигара в другата, слизаше по подобно стълбище. Сърцето му заби силно. Вгледа се, възхитен, в многото маси, дървени столове и кресла, идеално разположени и приканващи сред множеството мъже и жени, които му се сториха влиятелни и неестествено изискани. Роклите на жените, с панделки около шпиц деколтето, бяха пъстри, вталени, къси и ефирни, за разлика от дебелите поли до глезена и тъмните вълнени сака, носени в планината; а мъжете като него бяха облечени в бели ризи, тънки черни вратовръзки и блейзъри, някои от които с кърпичка в горния джоб.
	За миг се почувства важен. Никой от присъстващите не знаеше, че само ден по-рано беше чистил оборския тор от конюшните.
	Забеляза, че Хакобо вдига ръка, за да поздрави някого в дъното на залата. Погледна натам и видя мъж, който им правеше знак да се присъединят към неговата маса.
	— Не може да бъде! — възкликна брат му. — Каква случайност! Ела, ще ти го представя.
	Запромъкваха се бавно между столовете и масите, на които имаше кутии цигари с филтър „Бисонте“ и „Кемъл“, кибрити, чаши с мастика или бренди за мъжете и шампанско или бяло мартини за жените. Заведението беше претъпкано. Килиан не преставаше да се възхищава на размерите на салона, позволяващи на едни да водят спокоен разговор, а на други да танцуват близо до оркестъра. В цяло Пасолобино нямаше място като това, дори и подобно на него. През лятото се танцуваше на площада, а през зимата, от време навреме, се организираха забави по домовете, но тогава трябваше да се разместват мебелите и да се подреждат столовете до стените, за да се направи място за танците. Девойките оставаха седнали, докато младежите не ги поканеха да се плъзнат по импровизирания дансинг, или пък решаваха да танцуват една с друга пасо добле, валс, танго и ча-ча-ча под звуците на акордеон, китара и цигулка, безкрайно различни от звучащата в момента весела и завладяваща румба в изпълнение на тромпети и саксофони.
	Малко преди да стигнат до масата, към която се бяха запътили, Хакобо се обърна и каза тихо:
	— Нещо важно, Килиан. От сега нататък, когато сме сред хора, няма да говорим на пасолобински. Когато сме сами, няма значение, но пред хората не искам да приличам на селянин. Ясно?
	Килиан се съгласи, но се почувства объркан. Досега не се беше замислял за това, защото не беше имал възможност да общува с хора извън Пасолобино. Но трябваше да приеме, че Хакобо беше прав, и си обеща да внимава да не направи гаф и да изложи брат си, макар че му костваше огромно усилие да отвикне да мисли и да говори на майчиния си език.
	Хакобо поздрави сърдечно мъжа, който се беше изправил, за да ги посрещне.
	— Какво правиш тук? Не си ли в Мадрид?
	— Сега ще ти обясня. Седнете при мен. — Посочи Килиан. — Не е необходимо да се кълнеш, че това е брат ти.
	Хакобо се засмя и представи двамата млади мъже един на друг.
	— Килиан, това е Мануел Руис, обещаващ лекар, който не знам какво, за бога, прави в Гвинея. — Мануел се усмихна и сви рамене. — А това е брат ми Килиан. Още един, който не знае в какво се забърква.
	Двамата си стиснаха ръцете и се разположиха на полукръглото канапе с кожена тапицерия. Хакобо седна на стол с дървена решетъчна облегалка. Вокалистът, облечен със сиво сако, със сребристи кантове, запя известната балада на Антонио Мачин „Черни ангелчета“ и си спечели овациите на публиката.
	— Нямате ли такива заведения в Мадрид? — пошегува се Хакобо, обръщайки се към Мануел.
	— Десетки! И два пъти по-големи! А сега, сериозно. Дойдох, за да подпиша договор за работа в Сампака. Изкуши ме предложението, което ми направиха.
	— Нямаш представа колко се радвам! Истината е, че дон Дамасо е вече твърде стар за живота, който води.
	— Де да имах опита на дон Дамасо…
	— Така е, но той вече не може да се справя с всичко. Кога заминаваш?
	— Утре пътувам за Мадрид, а са ми купили билет за четвъртък с…
	— Кораба „Сиудад Севиля“! — възкликнаха в един глас и се разсмяха звучно. — Ние също! Това е прекрасно!
	Хакобо си даде сметка, че съвсем бяха изключили Килиан от разговора, и му обясни:
	— Мануел работеше като лекар в болницата „Санта Исабел“. А сега ще е изцяло наш! — Озърна се за келнер. — Това трябва да се отпразнува! Вечерял ли си?
	— Още не. Ако искаш, можем да хапнем тук. Дойде часът на _чопи_-то!
	— _Чопи_-то, да! — повтори Хакобо и се разсмя.
	Килиан предположи, че става дума за храна, и прие препоръките им при избора на меню. Точно тогава настъпи пълна тишина и разчувствалият се солист повтори последния куплет: „… рисуваш ли църкви, рисуваш красиви ангелчета, но никога не се сещаш да нарисуваш и едно черно сред тях…“. Изпълнението му беше възнаградено с бурни овации, които се засилиха още повече, щом пианистът засвири бърз блус, който няколко двойки се осмелиха да изтанцуват.
	— Много харесвам буги-вуги! — възкликна Хакобо, докато щракаше с пръсти и разкършваше рамене. — Жалко, че няма с кого да танцувам!
	Огледа салона в търсене на кандидатка за танц и махна с ръка за поздрав към група девойки през две маси от тяхната, а те му отговориха със срамежливи усмивки и шушукане помежду си. Поколеба се дали да не отиде и да покани някоя от тях, но, в крайна сметка, реши да не го прави.
	— Е, скоро ще ми мине меракът…
	Килиан, който не обичаше много да танцува, се усети с изненада, че потропва с крак в ритъма на танца. И не престана, докато не дойде келнерът с блюдата, които бяха поръчали. Едва когато съзря съдържанието в чиниите, си даде сметка колко дълъг е бил денят и колко е изгладнял. От закуска беше изял само парчето хляб със сланина, което им беше приготвила Мариана, и порцията калмари в кръчмата. Съмняваше се, че канапето с пушена сьомга и хайвер и студените предястия от пилешко и телешко месо с трюфели ще запълнят стомаха му, свикнал с доста по-солидно хапване. Но всичко му се стори много вкусно и след няколко чаши вино се почувства заситен.
	След вечеря Хакобо си поръча чаша джин, след като се оказа, че в едно от най-големите европейски заведения нямат от любимото му уиски. Мануел и Килиан си взеха по един коктейл „Слънце и сянка“: бренди с анасон.
	— А ти, Килиан — попита Мануел, с цел да поднови общата за тримата тема, — как се чувстваш пред предстоящото приключение? Притеснено ли ти е?
	Докторът допадна на Килиан още от първия момент. Беше млад мъж към трийсетте, среден на ръст, по-скоро слаб, с тъмноруса коса, светла кожа и умни сини очи зад очила с дебели рамки. С бавния си и спокоен говор създаваше впечатление на възпитан и сериозен човек, на когото — както и на самия него — малко алкохол беше достатъчен, за да го превърне в прям и жизнерадостен събеседник.
	— Малко. — Не му беше лесно да признае, че в действителност се страхуваше. Притесняваше го и мисълта, че само преди броени часове беше сред добитъка, а сега споделяше една маса с виден лекар в най-голямото заведение на провинциалната столица. — Но имам късмета да пътувам в добра компания.
	Хакобо го потупа силно по рамото.
	— Не се притеснявай да си признаеш, Килиан. Умираш от страх! Но с всички ни е било така, нали, Мануел?
	Той поклати глава в знак на съгласие и отпи глътка от питието си.
	— При първото ми пътуване едва не тръгнах обратно, като пристигнахме на пристанището в Бата. Но следващият път имах чувство, че цял живот съм пътувал до остров Фернандо По. — Направи кратка пауза в търсене на най-подходящите думи. — Просмуква се в кръвта ти. Ще видиш.
	След три часа, няколко чаши алкохол и червена кутия цигари „Крейвън Ей“, които се харесаха на Килиан, въпреки че бяха по-слаби от силния тютюн, с който беше свикнал, двамата братя се сбогуваха с Мануел на изхода на заведението и с блеснали очи и нестабилна походка се запътиха към пансиона. Когато стигнаха до площад „Испания“ и прекосиха трамвайната линия, Хакобо слезе на бегом по стълбите на обществената тоалетна. Килиан го изчака горе, облегнат на парапета от ковано желязо. Неоновите светлини на рекламите, разположени на най-горните етажи на сградите, подсилваха светлината на уличните лампи и осветяваха площада, в чийто център имаше шадраван с бронзова статуя върху каменен постамент.
	В основата на кръст ангел, с изпъната към небето ръка, придържаше ранен мъж, останал без сили да държи падналата в краката му пушка. Килиан се приближи и се опита да прочете надписа, който държеше в ръце дама, също от бронз. Тогава разбра, че ангелът представлява Вярата, а монументът е посветен на принесените в жертва на религията и на родината. Вдигна очи към небето и погледът му попадна на неоновите реклами: „Авекрем“, „Галина Бланка“, Радио Иберия, „Лонгинес са най-добрите часовници“, таблетки „Диспак“, „Филипс“… Чувстваше се замаян, но това не се дължеше единствено на изпития алкохол. Бе напуснал дома си преди няколко часа, а му се струваше, че са минали векове. Денят беше изпълнен с изпитания, а доколкото беше разбрал от думите на Мануел и Хакобо, тепърва му предстоеше дълго и странно пътуване. Отново погледна ангела и наум му се помоли да бъде благосклонен към него и да му даде сили да успее в приключението, към което бе поел доброволно.
	— Какво има, Килиан? — Силният глас на Хакобо го стресна. — Как минава първата ти нощ далеч от мама? — Прегърна брат си през рамо и тръгнаха. — Много нови неща днес, а? Това в „Двата свята“ е нищо в сравнение с онова, което ще видиш… За това си мислеше, нали?
	— Горе-долу.
	Хакобо се хвана за челото със свободната ръка.
	— Умирам от желание да изпия чаша от уискито на Санта Исабел! От него наистина не боли глава, сам ще се убедиш. Носиш ли хапчета?
	Килиан кимна утвърдително, а Хакобо го потупа по рамото.
	— Е, добре, кажи сега какво най-много искаш да видиш?
	Килиан се замисли.
	— Мисля, че морето, Хакобо — отговори. — Никога не съм виждал морето.


	Въпреки че за първи път пътуваше с кораб, не го хвана морска болест. Много от пасажерите се разхождаха по палубата с бледи и позеленели лица. Явно морската болест не се лекуваше с многократни пътувания, тъй като и брат му не изглеждаше никак добре, а това беше третото му плаване с кораба „Сиудад Севиля“. За човек, чийто единствен допир до свободно течаща вода е бил да лови пъстърва в поточетата на Пасолобино, беше необяснимо как толкова голямо нещо може да се държи на повърхността. Учудваше го и удоволствието, с което приемаше факта, че отвсякъде е заобиколен от вода. Придаваше доброто си настроение на многобройните впечатления от последните дни, както и на надеждата, че ще продължат и през следващите.
	Килиан се замисли за майка си, за сестра си и живота в Пасолобино. Сега, насред океана, всичко това му се струваше много далечно! Спомни си студа в автобуса до Сарагоса и във влака до Мадрид. Колкото повече се приближаваха до Кадис, толкова по-поносима ставаше температурата, както и по-добро настроението на Килиан, който за първи път имаше възможност да прекоси Испания по здравите дървени траверси на железопътната линия. Едва когато корабът отплава от пристанището, където стотици хора със сълзи на очи размахваха бели кърпички за сбогом, се почувства истински тъжен при мисълта, че се отдалечава от любимите си същества, но топлината и компанията на Хакобо, Мануел и други познати, които също отиваха на работа в колонията, успяха да го разведрят и пътуването се оказа приятно. Бавно се отдалечаваше от последните бели Коледи. Трябваше да свикне с отбелязването на Рождество Христово на Тропика!
	През целия си живот не беше имал толкова много почивни дни.
	За Килиан, енергичен и неспокоен по природа, продължителното безделие беше загубено време. Чувстваше нужда от физически труд. Колко по-различен беше от Хакобо, който все търсеше възможност да си почине! Обърна се, за да погледне брат си, който се беше отпуснал на удобно кресло с шапка върху лицето. Откакто бяха тръгнали от Кадис и особено след Тенерифе, не беше правил друго, освен да дреме през деня, а вечер да купонясва с приятелите си в танцувалния салон или във Веранда бара. Заради изпития алкохол и морската болест през деня се чувстваше уморен и приличаше на страдаща изгубена душа.
	За разлика от него, Килиан се стараеше да извлече полза от всичко. Затова, освен че разучаваше речника на _Broken English_, всеки следобед четеше стари броеве на списанието „Испанска Гвинея“, за да си създаде някаква представа за света, в който щеше да живее поне през следващите осемнайсет месеца, срокът на първия етап от кампанията. В действителност договорът беше за двайсет и четири месеца, но последните шест бяха платен отпуск. Всъщност срокът започваше да тече от деня на отплаването от Кадис. Това беше добър повод за хубаво настроение: вече почти две седмици му се плащаше, за да чете.
	Във всички налични на кораба броеве на списанието от 1952 година се появяваха едни и същи рекламни обяви на едни и същи места. Първа беше рекламата на универсалния магазин „Дъмбо“ на улица „Сакраменто“ в Санта Исабел, а веднага след това тази на Транспортното обединение на булевард „Генерал Мола“, предлагащо услугите си в една-единствена търговска кантора. На последно място, на третата реклама се виждаше мъж с цигара, препоръчващ превъзходната марка „Ръмбо“, а текстът, изписан с много големи букви, гласеше: „Цигарата, която ви помага да мислите“. Хакобо му беше казал, че в колонията има много марки цигари и много евтини, защото почти всички пушат и защото димът прогонва комарите. След рекламите бяха поместени статии на религиозна тематика, новини от Европа и публицистични материали.
	Запали цигара и се зачете в списанието, което държеше в ръце. Направи му впечатление статия за децата, кръстени между 1864 и 1868 година: Педро Мария Нгади, Хосе Мария Гонголо, Филомена Мапула, Мариано Игнасио Балонга, Антонио Мария Ебомо, Лоренсо Ебамба… Това му се стори странно, защото собствените имена му звучаха познато, но презимената бяха африкански.
	След това прочете статия за над пет милиона германски деца, загубили роднините си през 1945 година. Колко далечна му се стори световната война! Тогава смътно си спомни откъси от писмата на баща си, които майка му, преди да сгъне внимателно и да ги прибере в джоба на полата си, прочиташе на глас на близките. В тях се описваше обезпокоителната обстановка на острова поради зараждащите се националистични движения и опасенията от евентуално нахлуване на британски и френски войски. Баща му разчитал на всеобщото желание да се запази неутралитет и ако се наложи, да се засвидетелства подкрепа на съюзниците, въпреки че кръговете около губернатора били пронацистки настроени. Дори имало момент, в който на острова се разпространявали германски вестници със заглавия на испански език.
	Войната вече беше свършила за Испания и за Европа, но от това, което прочете по време на пътуването, разбра, че Африка все още не беше преодоляла политическите конфликти. В една от статиите пишеше, че били заплашени от отлъчване всички симпатизанти на политико-религиозното движение Мау Мау заедно с неговия лидер Джомо Кениата, защото искал от Африка да бъдат изгонени европейците, а народът да възроди древните езически ритуали.
	Тази статия го накара да се замисли. Европейците да бъдат изгонени от Африка? Та нали те цивилизоваха дивите земи? Нима сега не живееха по-добре? Да възобновят езическите ритуали? Това не му даваше мира. В крайна сметка, представата, която си беше създал за Черния континент, се дължеше основно на баща му и на хората от неговото поколение, които се чувстваха горди, че служат на Бога и родината. Стотици пъти му беше повтарял, че да работиш в колониите, означава да служиш на Всемогъщия и на испанския народ, така че всички те, макар и върнали се с пълни джобове, били изпълнили своята благородна мисия.
	Питаше се какви ли щяха да бъдат отношенията му с толкова различни хора. Единственият черен човек, когото познаваше, работеше в бара на кораба. Спомни си как дълго време и твърде невъзпитано го беше наблюдавал, за да открие различията между себе си и него извън цвета на кожата и прекрасните зъби, но не беше открил нищо. С течение на времето започна да гледа на него като на келнера Еладио, а не на черния човек на борда.
	Най-вероятно от всички вицове за негри, които бе слушал, си беше създал мнение, което не отговаряше на действителността. Когато Антон и Хакобо говореха с близките си от Пасолобино, разправяха, че _тъмните_ това, _тъмните_ онова… Сякаш те, с изключение на Хосе, бяха просто едно цяло, една безлична маса. Спомни си стара картичка, която Антон беше изпратил на брат му. На нея се виждаха негърки с голи гърди, а той беше написал: „Виж колко са дръзки негърките. Така ходят по улиците!“.
	Килиан беше разгледал внимателно картичката. Жените изглеждаха красиви. И четирите бяха навили и завързали около кръста си парче плат като пола, стигаща до глезените. От кръста нагоре бяха абсолютно голи, с изключение на гердана около врата, а на китките си бяха навили тънки връвчици. Гърдите им бяха различни: високи и стегнати, малки, раздалечени, големи. Телата им бяха стройни, а чертите на лицата им — красиви, с плътни устни и големи очи. Косите им бяха прибрани и сплетени в плитка. Беше приятна снимка. Единственото странно нещо беше, че това парче хартия е пощенска картичка. На картичките, които той беше виждал, имаше паметници, елегантно облечени хора, но… четири голи жени? Помисли си, че когато са ги снимали, те не са имали представа в какво ще се превърне снимката им. Имаше странното и неприятно усещане, че са се отнесли с тях като с вид любопитно за останалия свят насекомо.
	Същото изпита и сега, когато гледаше една от многото снимки в списанието, което четеше. Виждаше се група негри, облечени като европейци, с ризи и сака, с бомбета или широкополи шапки. Стори му се съвсем нормална снимка, но под нея беше написано: „По време на коледните празници из селата и плантациите могат да се видят подобни посмешища“. Думата му се стори странна, защото на снимката имаше единствено няколко облечени мъже. Беше чувал от баща си, че на определени празници местните се обличали в нелепи карнавални костюми, за да разсмиват хората, което мисионерите наричали „посмешище“; но той си беше представял, че става дума за хора с маски и пера, а не облечени като европейци…
	Пресипналият глас на Хакобо прекъсна мислите му.
	— Смятам, че скоро ще може да се пътува със самолет. Това вече не го понасям!
	Килиан се усмихна.
	— Ако вечер не прекаляваше с пиенето, може би нямаше да ти е толкова зле.
	— Тогава дните ми щяха да са по-дълги и още по-непоносими… А Мануел?
	Хакобо се надигна, свали си шапката и хвърли поглед на списанието, което брат му четеше.
	— Нещо интересно през деня?
	Килиан побърза да го информира. През двете седмици на кораба между тях се беше установила определена рутина. Мануел и Килиан четяха, а Хакобо дремеше. Когато се разсънеше, разговорите им се въртяха около темите, от които Килиан се интересуваше.
	— Точно сега започвах да чета статия за езика _буби_…
	— Що за загуба на време — прекъсна го Хакобо. — Там той изобщо няма да ти трябва. Болшинството от местните говорят испански, а през деня в имението ще си сред работници от Нигерия. Така че по-добре започни да учиш езика им от речника, който ти дадох. Той ще ти е необходим по всяко време.
	На масата лежеше малка книга с износена подвързия от плат, озаглавена „Англо-африкански диалект или _Broken English_“. На първата страница пишеше, че е създаден през 1919 година от мисионер, наречен „Чедо на непорочното сърце на Мария“. Килиан се беше опитал да запомни някои думи, но му се сториха трудни, защото никога не ги беше чувал. В речника имаше думи и изрази на испански, с превод и произношение на „пичинглиш“, както испанците го наричаха.
	— Не разбирам защо в този език се пише едно, а се произнася друго. Това предполага двойно усилие.
	— Забрави как се пише. Няма да им пишеш писма на нигерийците! Съсредоточи се върху произношението. — Хакобо взе книгата и черната химикалка със златиста капачка на брат си и се зае да му предаде кратък урок. — Виж, първото, което трябва да направиш, е да научиш основните въпроси. — Подчерта ги и продължи. — После ще научиш думите, които ще чуваш и използваш най-често.
	Хакобо затвори книгата и я остави на масата.
	Ще ти повтарят, че са болни и че не могат да работят, че не знаят как се прави, че е горещо, че вали много… — Облегна се на креслото, сключи длани зад тила си и въздъхна. — Тия негри непрекъснато протестират, оплакват се от всичко и си търсят извинения, за да не работят. Ще видиш!
	Килиан се усмихна вътрешно. Струваше му се, че донякъде Хакобо описваше самия себе си, но се въздържа и не каза нищо.
	Взе малкия речник, за да види думите, които брат му беше подчертал, и си помисли, че това са обичайните реплики при запознанство: „как се казваш, на колко си години, какво искаш?“; или „разбираш ли какво ти казвам?“.
	Въпреки това, като намери превода на изразите, които според Хакобо щеше да използва и чува най-често, остана много изненадан: „аз ще ти покажа; ела; работи; болен съм; не те разбирам; ако счупиш това, ще те набия…“. Нима това щяха да бъдат думите, които ще използва най-много през следващите месеци! Ако някой го беше попитал кои са най-употребяваните думи от диалекта на неговата земя, нямаше и да се сети за тези. Отказваше да повярва, че през последните години Хакобо не беше провел нито един по-смислен разговор с работниците. Но не трябваше да се учудва! Анекдотите, които брат му разказваше, бяха свързани главно с клубовете в Санта Исабел.
	Хакобо отново си нахлупи шапката и се отдаде на постоянната си дрямка.
	— Хакобо…
	— Ммм…?
	— След като си прекарал толкова години там, какво знаеш за историята на страната?
	— Това, което знаят всички! Че е колония, от която получаваме куп неща и печелим пари…
	— Да, но… На кого е била преди това?
	— Откъде да знам, на англичаните, на португалците… Знам ли!
	Хакобо изсумтя.
	— Искаш да кажеш на туземците. Извадиха късмет с нас, че ако не бяхме ние, още нямаше да са излезли от джунглата! Попитай баща ни кой им пусна тока.
	Килиан се замисли.
	— Ами и в Пасолобино доскоро нямахме електричество. А и в много испански села децата са захранени с мляко на прах и американски кашкавал от консерва. Хайде, стига, точно ние не сме пример за прогрес. Ако погледнеш малкото снимки от детството на татко, няма да повярваш, че са живели така.
	— След като толкова много те интересува историята, в офисите на имението може и да намериш някоя книга по въпроса. Но щом започнеш работа, ще си толкова уморен, че няма да ти е до четене, ще видиш. — Хакобо се изтегна на креслото и закри лицето си с шапката. — А сега, ако нямаш нищо против, искам да поспя малко.


	Килиан се загледа в морето, гладко и равно като тепсия. Така го беше описал в едно от писмата си до Мариана и Каталина. Слънцето беше на хоризонта и хвърляше последните си лъчи. Скоро щеше да бъде погълнато от неопределената линия, деляща морето от небето.
	В планината слънцето се скриваше на свечеряване; а в морето — сякаш водата го поглъщаше.
	Не преставаше да се наслаждава на прекрасните залези, но вече му се искаше да стъпи на твърда земя. Една вечер акостираха на пристанището на Монровия, столицата на Либерия, за да разтоварят и натоварят стока, но не можаха да слязат от кораба. Брегът там беше почти равен. Можа да види акациевите и мангровите гори и безкрайната плажна ивица с разположените зад нея малки селца. След това известно време плаваха по протежение на бреговата линия на Гранд Кру, откъдето произхождаха круманите, силни мъже, добри за физически труд, както му бяха обяснили галисийските му спътници: „Круманите са като астурите и галисийците: най-добрите за работа“. Баща му дори разказваше, че е виждал как излизат в морето с канута, за да пресрещнат корабите и да предлагат услугите си за всякакъв вид работа. Според една легенда работели, докато се почувстват независими и съберат харем от трийсет жени. Може това да беше само легенда, но караше белите да се усмихват при мисълта, че е трябвало да задоволяват толкова много жени.
	Запали цигара.
	Всеки ден след вечеря хора на групи се разхождаха и разговаряха по палубата. Зърна в далечината племенника на гражданския губернатор със семейство от Мадрид, което се връщаше в Гвинея след дълъг престой в Испания. На няколко метра от тях група служители в имения като него играеха на карти. Колкото повече дни минаваха, толкова по-малко се различаваха от колониалните експерти. Усмихна се при спомена за учудването и непохватността си при вида на многото прибори на масата в столовата. Любопитството и напрежението от първите дни бяха отстъпили пред апатията към монотонното ежедневие в клатушкащия се кораб.
	Затвори очи и се остави на милувката на морския бриз. Още една нощ; умът му представляваше пъзел от познати и непознати имена. Помнеше близките си. Преговаряше наум фамилиите на новите си познати и се опитваше да си представи живота на всеки един от тях. Мислеше и сънуваше на майчиния си език. Говореше на испански. На кораба слушаше английска, немска и френска реч. Учеше африкански английски. Питаше се дали езикът _буби_ е за туземците от острова, на който отиваше, като пасолобинският за него. Питаше се дали някой би се заинтересувал от историята и обичаите не само на метрополията — име, дадено на Испания като страна колонизатор — неща, които трябваше да се знаят по задължение, а и от онази студена и красива част от Пиренеите, която сега му се струваше мъничка на фона на необятното море.
	Той наистина би искал да научи повече неща за този нов свят, който още оцеляваше под колониалното господство. Би искал да опознае историята на острова на жените и мъжете от снимките.
	Туземката. Истинската.
	Ако изобщо беше останало нещо от нея.


	Когато в далечината на кея на пристанището на Бата — столица на Рио Муни, в континенталната част на Испанска Гвинея — видя баща си, с къси панталони, светла риза и широкопола шапка, душата му вече беше пропита от горещината и зеленината на света. За човек, идващ от рая на планините, зеленият цвят не би трябвало да е изненада, но той остана удивен.
	Пред очите на Килиан се простираше най-красивата част на континента, вечнозелените екваториални гори. Всичко друго — ниските постройки, огромните кораби за превоз на дървесина, размаханите във въздуха ръце за поздрав, сновящите напред-назад пристанищни работници — оставаше на заден план, сякаш не съществуваше.
	Беше странно чувство на нереалност.
	Но той беше там. Най-сетне!
	— Как ти се струва, Килиан? — попита го брат му.
	Хакобо и Мануел стояха до него в очакване корабът да акостира и да спуснат моста, по който пасажерите да слязат на брега. Беше пълно с хора, които се движеха във всички посоки, всеки зает със своята работа. На борда и на брега звучаха команди и се чуваха гласове на различни езици. Килиан наблюдаваше сцената, смаян.
	— Онемя! — Мануел се засмя и побутна Хакобо с лакът.
	— Виждаш ли колко много негри, Килиан!? И всичките са еднакви! Ще видиш. Ще се почувстваш като сред овцете. Чак след два-три месеца ще започнеш да ги различаваш.
	Мануел се подразни от коментара на приятеля си. Килиан, запленен от разкрилата се пред очите му панорама, не ги чуваше.
	— Ето, там е татко! — възкликна, изпълнен с надежда, като видя позната фигура сред приближаващите се към моста.
	Помаха му с ръка и заслиза с бодра крачка, следван от Хакобо и Мануел, които също нямаха търпение да стъпят на твърда земя.
	Прегръдката с Антон беше кратка, но прочувствена. В продължение на няколко минути репликите се преплитаха сред поздравите, представянето на Мануел, случките на кораба, въпросите и многото неща, които нямаха търпение да споделят един с друг. Килиан не беше виждал баща си от две години и видът му не му хареса. Лицето му беше загоряло от слънцето и набраздено от бръчки, които не помнеше, а едрата му фигура беше започнала да се смалява. Изглеждаше уморен и постоянно притискаше стомаха си с ръка.
	Антон искаше да разбере как вървят нещата на село, как е семейството му и това на брат му, който също се казваше Хакобо, как са по-далечните роднини и съседите. Остави въпросите за жена си и дъщеря си за накрая. Докато питаше за Мариана, Килиан забеляза тъгата в очите му. Нямаше нужда от обяснения. Кампаниите бяха дълги за всички, но най-вече за женен мъж, разделен в продължение на месеци от жената, която обожаваше.
	След кратко мълчание Антон погледна Килиан и протягайки ръка в опит да обхване всичко в обсега на погледа му, каза:
	— Е, сине, добре дошъл отново на родната земя. Надявам се да се чувстваш добре тук.
	Килиан се усмихна съучастнически, обърна се към Мануел и поясни:
	— Хакобо е роден тук. Знаеше ли? А две години по-късно и аз. След раждането майка ми се разболяла и се наложило да се върнем на село, понеже не се подобрявала.
	Мануел поклати глава с разбиране. Много хора не успяваха да понесат горещините и високата влажност в тази част на Африка.
	— Сиреч, роден съм тук, но не съм живял тук. Така че нямам спомени.
	Хакобо се наклони и тихо продължи историята:
	— Майка ни не се върна повече, а баща ни непрестанно пътуваше дотук и обратно, така че, щом кампанията приключеше, се раждаше дете. Понякога ги виждаше едва след две години; пускаше си семето и заминаваше. От шест братя и сестри останахме само трима.
	Килиан му направи жест да внимава, притеснен, че Антон можеше да го чуе, но той беше изцяло погълнат от мислите си. Наблюдаваше сина си, когото намираше много променен, висок, по-слаб от Хакобо, но превърнал се в истински мъж. Стори му се невероятно колко бързо беше минало времето от раждането му до момента. Двайсет и четири години по-късно Килиан се връщаше на родна земя. Не беше странно огромното му желание да я опознае. В началото не беше харесал решението на сина си да тръгне по неговите стъпки и по тези на брат си из африканските земи. Натъжаваше го мисълта, че Мариана и Каталина ще трябва сами да се справят с дома и имотите. Но Килиан беше упорит и можеше да бъде много настойчив, а пък и аргументите му имаха основание: нямаше да е зле в семейството да влязат още малко пари. Точно по тази причина бе потърсил работа при собственика на плантацията, който му беше помогнал да оформи документите, за да замине през януари, когато започва подготовката за добива. Щеше да има достатъчно време да се адаптира към климата и условията преди най-важните месеци — на беритбата и печенето на какаото, които започваха през август.
	Движението на хора и багажи около тях ги накара да се преместят в другия край на кея. Оставаха им още два часа път от Бата до острова, който беше крайната точка на пътуването.
	— Мисля, че корабът за Санта Исабел е готов да отплава — каза Хакобо, преди да се обърне към Антон. — Много мило от ваша страна да дойдете до Бата да ни посрещнете и да ни придружите до острова.
	— Да не би да се съмнявахте, че ще ви доведа Килиан жив и здрав? — добави със закачлив тон.
	Антон се усмихна, нещо, което не му беше присъщо, но Хакобо имаше подход.
	— Надявам се, че си използвал дългото пътуване да информираш брат си за онова, което предстои, но по физиономията ти съдя, че си прекарал времето в пиано бара… И най-вече, защото обичаш музиката!
	Килиан се намеси в подкрепа на брат си със сериозен тон, но усмивката му го издаде:
	— Не бих могъл да намеря по-добри наставници от Хакобо и Мануел. Трябваше да видите брат ми като учител по _пучи_! Вече почти го говоря!
	Четиримата избухнаха в смях. Антон беше щастлив, че и двамата му синове бяха при него. Младостта и енергията им щяха да компенсират отслабналите му сили, които, за негово най-голямо съжаление, вече не му позволяваха да се справя с всичко. Физически си приличаха много. И двамата бяха наследили зелените очи, характерни за бащиния им род, но отблизо изглеждаха сиви. Приличаха си по високото чело, дългия и широк в основата нос, изпъкналите скули, подчертаната брадичка, доста по-изразена при Хакобо. Имаха гъсти черни коси, с медни отблясъци в тази на Килиан. Бяха високи, широкоплещести и със силни ръце, като на Хакобо бяха по-мускулести благодарение на усиления физически труд. Антон беше наясно с впечатлението, което Хакобо правеше на жените, но само защото още не познаваха Килиан. Съразмерността на чертите им граничеше със съвършенство. Напомняха му Мариана на млади години.
	Характерите им, от друга страна, бяха коренно различни. Хакобо беше купонджия, с вид на големец, принуден да работи, за да се издържа, докато Килиан имаше силно развито чувство за отговорност, на моменти прекалено дори и за баща му. Но никога нямаше да му го каже, защото предпочиташе синът му да е работлив и сериозен, а не като Хакобо с неговите променливи настроения и странно чувство за хумор.
	По всичко личеше, че братята се разбираха добре и се допълваха, а това беше от значение на чужда земя.


	По пътя за Бата Антон беше много приказлив. Когато му разказаха за пътуването и морската болест на Хакобо, той им разправи за страхотната буря, в която попаднал корабът им по време на едно от първите му плавания без Мариана от Тенерифе до Монровия.
	— Стихията беше навсякъде; куфарите ни се носеха по водата в каютите; в един момент плувахме, а в следващия се давехме. Прекарахме три дни, без да ядем. Всичко беше потрошено. На пристанището на Санта Исабел ни посрещнаха, сякаш бяхме призраци. Смятаха ни за мъртви. — Замълча за кратко, с поглед, вперен в хоризонта, и спомена за ужасното преживяване. След това отново се обърна към Хакобо, който го слушаше смаян. — Тогава за първи и последен път в живота си изпитах страх. Страх — не, ужас! Яки и здрави мъже, плачехме като деца…
	Килиан също се учуди.
	— Не си спомням да сте ни разказвали за това си преживяване. Защо не ни писахте за него?
	— Не исках да ви притеснявам — вдигна рамене баща им. — Мислите ли, че майка ви щеше да ви пусне да заминете, ако знаеше тази история? Освен това, ако го бях описал в писмо, щеше да звучи като измислица, а ви уверявам, че в онзи момент всички си спомнихме за близките си и се сбогувахме с живота. Както казва добрият ми Хосе, трудно е да опишеш страха: обсеби ли те веднъж, мъчно можеш да се отърсиш от него.
	Хакобо, с ръка на гърдите, благодари, че не му се е случвало подобно нещо.
	— Обещавам никога повече да не се оплаквам от пътуванията си, а да се наслаждавам на китовете и делфините, които ескортират корабите.
	Килиан наблюдаваше баща си. Намираше го променен. По принцип беше сериозен мъж, с властен и доста труден характер, но разказът му за преживяната буря беше пропит с тъга. Или беше страхът? А освен това тази ръка на стомаха…
	— Татко… Добре ли сте?
	Антон се съвзе, като чу въпроса.
	— Много добре, сине. Последната кампания беше доста по-тежка от очакваното. — Беше очевидно, че иска да смени темата. — Добивът не беше добър заради мъглите, а работата — повече от обичайната.
	И преди синът му да успее да вземе думата, влезе в ролята на напътстващ баща.
	— Носиш ли си акта за раждане?
	— Да.
	— А военната книжка?
	— И нея. И медицинското свидетелство за туберкулоза на бланка с печат, както и уверение, че мога да чета и пиша… За бога, татко! Писа ми за това в пет поредни писма! Как бих могъл да ги забравя!
	— Добре, добре, нямаше да си първият, който се връща заради неизпълнени формалности. Ваксинира ли се на кораба против малария?
	— Да, татко. Ваксинираха ме на кораба и ми издадоха съответния сертификат. Нещо друго?
	— Само още нещо и надявам се да не си забравил… да не сте забравили… — Стараеше се гласът му да звучи строго, но очите му гледаха шеговито. — Носите ли ми нещата, които поисках от майка ви?
	Килиан въздъхна с облекчение, защото разпитът беше приключил.
	— Да, татко. Куфарът на Хакобо е пълен с дрехи, шунка и чорисо, лешници, компоти от праскови и прекрасните сладки на мама. Носим ви и дълго писмо от нея, което тя затвори пред мен със седем восъчни печата, за да е сигурна, че никой няма да го отвори.
	— Добре.
	Хакобо и Мануел слушаха мълчаливо. Усещаха, че наближават крайната си цел. Нямаха търпение да пристигнат, но вече, за разлика от Килиан, не бяха наивни, възбудени и изнервени като при първото си пътуване.
	Хакобо знаеше, че след вълнението от първите впечатления щяха да последват работата в имението, празниците в града, чакането на парите, желанието да се върнат у дома, за да си починат и отново да заминат. Един и същ кръговрат на всеки двайсет и четири месеца. Същото би могло да е и на всяко друго място по света. Въпреки това близостта на острова все още караше стомаха му да пърха.
	Имаше това усещане само в момента, в който корабът започнеше да си проправя път към пристанището на столицата на острова.
	— Виж, Килиан — каза Хакобо, — влизаме в залива на Санта Исабел. Не пропускай нито една подробност! — За миг странен блясък озари зелените му очи. — И да ти хареса, и да не ти хареса престоят ти тук, и без значение дали ще останеш две или двайсет години, и дали ще обикнеш, или намразиш острова… чуй какво ще ти кажа. Никога няма да можеш да заличиш тази гледка от спомените си! Никога!


>	III
>	Green land

	_Зелената земя_
	Картината, която се разкри пред очите му при пристигането във Фернандо По, щеше да се запечата в съзнанието му за цял живот. С приближаването на кораба до пристанището се виждаха все по-добре бреговата ивица с малките си плажове и заливи, — някои по-малки, други по-големи, и гъстата и причудлива растителност, стигаща чак до пясъка и тюркоазносиньото море, в което се преплитаха всички нюанси на зеленото, които Килиан можеше да си представи — от най-бледия през пролетта и ябълковите дървета през лятото до наситения на горските масиви и яркия и блестящ на пасищата, напоени от пролетните дъждове. Завладя го странно усещане за нежност, свежест и спокойствие, примесено с енергията на красотата, изобилието и плодовитостта, излъчвани от богата растителност.
	Корабът направи завой, за да влезе в широкия залив на Санта Исабел, приличащ на огромна подкова, обточена със зеленина, и пресечена от малки бели къщи, заобиколени от палми. Два естествени вълнолома — единият от изток, нос Фернанда, а другият от запад, нос Кристина — бяха разположени в двата края на подковата, изглеждаща като паднала в краката на величествена планина, обвита в гъста мъгла, която напомни на Килиан за върха, извисяващ се до Пасолобино.
	— Сега ще завържат кораба тук — каза баща му, като посочи малък бетонен бент, служещ понякога и за кей. — Чух, че ще правят нов пристан при нос Кристина, където ще може да се акостира и странично. Би било добре, защото така е доста неудобно.
	Килиан забеляза едва тогава, че корабът спира перпендикулярно на бреговата линия и няколко шлепа се подготвяха за товаро-разтоварните операции.
	Насочиха се към кърмата, за да слязат. Лек аромат на какао, кафе, гардения и жасмин се смеси с мириса на селитра. Макар че беше късен следобед, брегът ги посрещна със знойна топлина.
	— Колко е горещо — измърмори Килиан, докато се опитваше да избърше с ръка избилата на челото му пот. — И колко зелено. Всичко е зелено!
	— Да — съгласи се Хакобо. — Тук и пръчка, и греда да боднеш… ще пусне корени!
	На ветровала няколко мъже носеха чували с въглища, други търкаляха бидони, а трети помагаха при разтоварването на шлеповете. Представи си лудостта, която настъпваше през месеците на прибиране и обработка на реколтата, когато стотици чували, пълни с кафе и какао, трябваше да отпътуват за различни точки на света.
	— Хосе ни чака горе — каза Антон.
	Посочи с глава стръмен път, успореден на стена, където се предполагаше, че се намираха първите сгради. Взе куфара на Килиан и повика група работници:
	— _Eh, you! Come here!_ Ей, вие! Елате тук!
	Мъжете се спогледаха с досада и се забавиха, сякаш не бяха разбрали, че ги викат.
	— _You hear what I talk?_ Не ме ли чувате? — Антон повиши глас и се запъти към тях. Подаде куфара на единия и посочи тези на Хакобо и Мануел. — _Take this!_ Вземайте ги! _Quick!_ Бързо! _Up!_ Хайде!
	Мъжете се подчиниха, взеха куфарите и следвани от белите, тръгнаха по стръмната тясна пътека, която свързваше вълнолома с булевард „Алфонсо XIII“ до площад „Испания“.
	— Знаеш ли, Килиан, че тази пътечка е известна като _хълма на треската_? — попита Мануел.
	— Не, не знаех. Защо й викат така?
	— Защото казват, че никой, изкачил се по нея, не се е отървал от маларийната треска. Сам ще се убедиш.
	— Сега вече не е така благодарение на медицината — намеси се Хакобо, — но преди век всички дошли са умирали. Всички. Нали, Мануел? — Той потвърди. — Затова са изпращали експедиция след експедиция. Нямало е начин да се издържи.
	Килиан потрепери. Радваше се, че се е родил в по-добри времена.
	— Аз не съм го виждал — каза Мануел, — но са ми разказвали, че преди години по тази тясна пътека е минавал влак. Вярно ли е, Антон?
	— О, да. Аз съм го виждал — отговори Антон и използва случая да спре, за да си поеме въздух. — Беше много удобен за превоза на стоките до кея. Започнаха да го строят през 1913 с намерението да свържат Санта Исабел със Сан Карлос, на югоизток, но проектът беше прекратен преди двайсет и пет години поради авариите и скъпата поддръжка в девствената джунгла.
	Килиан си представи миниатюрно като играчка влакче, кръстосващо толкова малък остров, и се усмихна. Пътят, по който вървяха, беше доста стръмен, но разстоянието беше малко, поне за човек, свикнал с планината. А освен това не трябваше да си носят багажа. Забеляза, че баща му, когото помнеше като силен и пъргав, се задъхваше, сякаш полагаше огромно усилие.
	Скоро стигнаха високата част и зад гърба им остана стената, покрита с бръшлян и тук-там някое тропическо бадемово дърво, сред чиито червени, жълти и зелени листа се виждаха малки, нежни, бели цветчета. Пред очите им се разкри обширно равно пространство над брега като балкон, ограден от балюстрада с близко разположени една до друга лампи. По средата, сред многобройни цветни лехи, се издигаха няколко сгради в типичен колониален стил, със странични балкони и скатни покриви, които се сториха на Килиан учудващо красиви.
	— Това е католическата мисия… — започна да обяснява Хакобо. — Тази сграда тук е „Ла Каталана“. На партера има кръчма, която скоро ще посетиш. А онази там, която те накара да зяпнеш от удивление, е католическата катедрала… — Млъкна. — Не. Доколкото те познавам, нека да оставим туристическите беседи за друг път… Не се притеснявай, често ще имаш възможност да идваш до Санта Исабел.
	Килиан не каза нищо, изцяло погълнат от съзерцанието на изумителното съчетание на природата със симетричните, леки и закачливи постройки, толкова различни от каменните къщи в Пасолобино. Погледът му се движеше от една сграда на друга, от еднообразните дрехи на белите до колоритните одежди на местните.
	— Ето там е Хосе — каза Антон и хвана Килиан за лакътя, за да го насочи към булеварда. — Брей! Дошъл е с новата кола, колко странно. Хайде, ела. Трябва да стигнем в имението преди вечеря, за да се запознаеш с управителя.
	Когато стигнаха при усмихнатия мъж, който ги чакаше до лъскавия черен „Мерцедес 220S“, Антон му представи Хосе, за когото толкова много беше говорил по време на отпуските си у дома.
	— Виж, Хосе, това е синът ми Килиан. Най-сетне можеш да го видиш на живо. Не зная дали познаваш Мануел. От сега нататък той ще е нашият лекар.
	Хосе ги поздрави с широка усмивка, която разкриваше здрави и перфектно подредени бели зъби. Беше с къса прошарена брада и говореше испански безупречно, макар и с лек специфичен акцент, доловим най-вече при донякъде френското произношение на R и едва забележим при другите звуци, но подчертан в интонацията накрая на всяка дума, което придаваше на изказа му накъсан ритъм.
	— Добре дошъл, _massa_ — повтори три пъти, с лек поклон, обръщайки се първо към Килиан, после към Мануел и накрая към Хакобо. — Надявам се да сте пътували добре. Багажът вече е натоварен, _massa_ Антон. Можем да тръгнем, когато решите.
	— Защо не дойде с ленд роувъра? — попита Антон.
	— Повреди се в последния момент и _massa_ Гарус ми позволи да взема тази.
	— Е, започваш добре.
	Хакобо отвори задната врата и с жест на вежлив шофьор покани Килиан и Мануел да влязат.
	— Тази красота е само за знатни люде. — Мъжете благодариха със закачлива усмивка и се настаниха на седалките със светла кожена тапицерия. — Татко, вие също влезте отзад. Хосе ще седне отпред. Днес аз ще шофирам.
	Хосе и Антон се спогледаха.
	— Не знам дали това ще се хареса на Гарус… — каза Антон.
	— О, хайде — възрази Хакобо. — Няма защо да разбира. Кога друг път ще имам възможност да карам такава кола?
	Хосе вдигна рамене и се отправи към предната врата.
	Седнал между баща си и Мануел, Килиан можа внимателно да огледа Хосе. Беше забелязал, че отношенията му с Антон бяха добри, дори приятелски поради дългото време, от което се познаваха. Трябва да беше много малко по-млад от баща му. Хосе произхождаше от племето _буби_, най-многобройното на острова, и работеше като управител на сушилните, което беше странно, защото този пост обикновено се заемаше от бели. Най-тежката работа се падаше на нигерийските работници, болшинството от които бяха от град Калабар.
	Антон му беше казал, че когато дошъл за първи път, му зачислили Хосе за _boy_, както наричали младите слуги, които имали задължението да се грижат за жилищата и дрехите на белите си господари. Всеки бял си имал по един такъв прислужник, така че дали и на него, а семействата имали право и на допълнителни за децата. С течение на времето благодарение на трудолюбието и способността му да общува с работниците Хосе успял да убеди управителя на имението, че може да ръководи много добре работата в сушилните, най-деликатната при производството на какао. Така след време господин Гарус се убедил, че има и изключения в убеждението на белите, че всички местни са мързеливи.
	Прекосиха правите и симетрични улици на Санта Исабел, на които бяха разположени сградите с офисите. Зад гърба им останаха и пешеходците, облечени с биещи на очи дрехи, придаващи на града весел, светъл, летен и кокетен облик. Поеха по прашен път, от двете страни на който се простираше само гъстата растителност на какаовите полета.
	— Ще видите, _massa_ — каза Хосе и го погледна в огледалото за обратно виждане. — На равната земя има само какао и палми. По склоновете, на повече от петстотин метра са кафеените насаждения, а отгоре, над всичко, са банановите палми и манилският коноп.
	Килиан кимаше с глава в знак на благодарност за обясненията на Хосе, който се радваше на новата възможност да опише пътя, по който минаваха, както сигурно го беше правил първо с баща му, а после и с брат му. Антон и Мануел мълчаливо гледаха през прозорците, отворени, за да влезе поне малко въздух и да ги освежи, което беше практически невъзможно.
	Бяха изминали пет-шест километра, когато Мануел каза на Килиан да погледне през предното стъкло.
	Килиан насочи поглед и възкликна от изненада. Поради натрупаната умора и многото впечатления от последните седмици за миг си помисли, че очите му изневеряват. Пред тях огромна табела известяваше, че пристигат в… Сарагоса! Трябваше му много малко време да осъзнае, че това беше наименованието на най-близкото до имението село.
	— Селището е основано от един от предците на днешните владетели на Сампака — каза Антон, докато минаваха покрай сграда, пред която се издигаше огромно двайсетметрово дърво. — Името му е Дон Мариано Мора.
	Килиан, който беше запознат с историята, кимна в знак на съгласие, очарован, че може да види на живо онова, за което до момента само беше слушал.
	— Да, Килиан, роденият близо до Пасолобино. Негово дело е и църквата, която виждате.
	Мануел пресметна наум — бяха минали повече от петдесет години.
	— А вие познавахте ли го? — попита.
	— Не. Когато пристигнах за първи път, вече беше починал от неизлечима тропическа болест. Хората го помнеха като много работлив, здравомислещ и находчив човек.
	— Като всички планинци — гордо заяви Хакобо, обръщайки се към Мануел.
	Той повдигна вежди скептично и попита:
	— А кой се е занимавал с плантацията? Синовете му ли?
	— Не. Не е имал синове. Племенниците му са поели управлението, което все още е в ръцете на семейството. Хората, които ви подготвиха документите, твоите и на Килиан, в Сарагоса — имам предвид онази там, — също са потомци на Дон Мариано. Единственият, който е пожелал да дойде и лично да управлява имението, е Лоренсо Гарус, който освен управител е и мажоритарен собственик.
	Селото, състоящо се от няколко къщурки, беше толкова малко, че съвсем скоро стигнаха до поста на Териториалната гвардия. Хакобо спря колата до двама часови с пушки, които в момента се сбогуваха с трети, когото нарекоха Максимилиано. Той се обърна към колата и свъси вежди предизвикателно, докато другите двама поздравиха любезно новодошлите бели и благодариха на Хосе за последната доставка. Килиан не хареса изражението на Максимилиано, чието лице беше цялото в белези от шарка. Човекът не каза нищо, наведе се, взе някаква кутия и си тръгна.
	— А този кой беше? — попита Хакобо и подкара колата.
	— Не знам — отговори баща му. — Предполагам, че е от друг пост. Понякога си разменят разни неща.
	— Първи урок, Килиан, преди да влезеш в имението — каза Хакобо. — Трябва да знаеш, че часовите редовно получават подаръци например тютюн, пиене или просто яйца. Колкото по-доволни са от теб, толкова по-бързо се притичват, когато имаш нужда от тях.
	Антон потвърди.
	— Не би трябвало да има проблеми, но човек не знае… Преди време в други имения е имало бунтове на работниците, недоволни от условията на договорите. Имали са късмет с бързата намеса на Териториалната гвардия. — Килиан започна да се изнервя. — Но не се притеснявай, това се е случило преди много време. Сега живеят доста добре. А едно от задълженията на белите е да се грижат да няма конфликти между черните. Ще се научиш.
	Хакобо намали скоростта и обяви, че влизат в имението.
	Килиан остана силно впечатлен от Санта Исабел, но входът на имението му спря дъха.
	Пейзажът беше коренно различен. Нямаше и следа от градските сгради и какаовите полета. Сега минаваха през дълъг тунел с червеникава пръст, ограден от кралски палми, които се извисяваха към небето в непосилен стремеж да спрат слънчевите лъчи. Светлина и сянка се редуваха на всеки изминат метър и всяка подмината двойка палми и любопитството започваше да отстъпва пред засилващото се безпокойство. Какво ли имаше след тази влажна накъсана сянка, чийто край не се виждаше? Нямаше усещането, че влиза някъде, а че се спуска в пещера през странен и в същото време пищен коридор, сякаш привлечен от неизвестна сила, а вътрешният му глас го предупреждаваше, че стигнеше ли от другата страна, вече никога нямаше да бъде същият човек.
	Тогава нямаше как да знае, но години по-късно самият той щеше да отговаря за засаждането на нови палми по този път, превърнал се в митична емблема не само на най-величественото имение на острова, а и на неговата лична връзка със страната. В момента го възприемаше просто като вход — грандиозен, неподправен, кралски, като проход, водещ към имението, простиращо се на площ от деветстотин хектара.
	В края на тунела спряха, за да поздравят нисък, пълен мъж, с бяла къдрава коса, който метеше стълбите на първата сграда.
	— Как си Йеремиас? — попита Хакобо през отворения прозорец. — _You get plenty hen?_ Много кокошки ли имаш?
	— _Plenty hen, massa!_ Много кокошки! — отговори мъжът с усмивка. — Тук яйца никога не липсват! Добре дошъл отново!
	— Йеремиас върши всичко — обясни Хакобо на Килиан и Мануел. — Той е портиер, нощен пазач, буди ни сутрин, носи хляба… И освен това се грижи за кокошарника и инструктира градинаря! — Отново се обърна към мъжа: — Ей, чистнико! Запомни ни физиономиите, че вечер много ще скитаме!
	Йеремиас кимна и помаха с ръка, докато колата бавно си проправяше път сред кокошки и кози. От този момент нататък Хосе и Хакобо се редуваха с обяснения за най-важното от света, в който Килиан и Мануел навлизаха за първи път.
	Стигнаха централния двор, наречен Сампака, като имение, където имаше два басейна — един за работниците и друг за стопаните и служителите, т.е. един за черните и един за белите. Килиан си помисли, че ще му се наложи да се научи да плува. В имението, през което минаваше река, отново с името Сампака, имаше още два двора: „Якато“, на името на африкански сорт патладжан, приличащ на домат, и „Упсаид“, т.е. горна част, произнасян „Обсай“ на африкански английски.
	Между трите имота бяха разположени множество сгради; складове; гаражи и девет сушилни за какао; жилищни постройки за семействата на над петстотинте работници; дърводелско ателие; параклис и училище за най-малките деца на работниците; водноелектрическа централа за захранване и осветление на промишлените сгради, дворовете и жилищата; болница с хирургическа зала, две стаи, с по четиринайсет легла, и квартира за лекаря. В най-големия двор, изправени една срещу друга, в близост до главните складове, бяха администрацията и жилищната сграда за европейските служители, основно испанци.
	Килиан остана без думи. Колкото и да му бяха разказвали, не можеше да си представи, че съществува имение с размери и обхват на малък град, със стотици жители, заобиколено от характерната пищна растителност на какаовата плантация. Накъдето и да погледнеше, виждаше движение: хора, носещи кашони и инструменти, и камиони с работници или с провизии за имението. Във всички посоки сновяха работници, черни и еднакви, облечени с ризи и панталони в цвят каки, боси или с леки сандали с тъмни кожени каишки, потънали в прах.
	Изведнъж усети, че стомахът му се свива на топка.
	Възбудата от пътуването и непознатото се превръщаше в нещо, подобно на умопомрачение. Гледаше и виждаше всичко около себе си, но умът му отказваше да го осмисли.
	Страхуваше се.
	Внезапен страх!
	Беше в компанията на баща си и брат си — и лекар заедно с тях, — а му липсваше въздух. Как щеше да се впише в този въртоп в зелено и черно? А и горещината, проклетата горещина, която му се стори толкова приятна на кораба, сега го задушаваше.
	Не можеше да диша. Не можеше да мисли.
	Чувстваше се като някакъв страхливец.
	Затвори очи и в съзнанието му изплуваха картини от родния дом — на шест хиляди километра: запаленото огнище; бавно падащия по покривите сняг; майка му, приготвяща сладкиши; кравите, препъващи се в камъните по улиците…
	Образите изплуваха един след друг и се опитваха да успокоят тревожната му душа, която не знаеше как ще се справи с обкръжаващата действителност. Как беше възможно да се срине така изведнъж, веднага след пристигането си? Никога не беше изпитвал подобно усещане. Може би понеже никога не се беше отдалечавал от познатото. По време на пътуването новите впечатления го бяха забавлявали, а желанието му най-сетне да пристигне му беше попречило да се замисли за онова, което оставя зад себе си.
	Липсваше му домът.
	Това беше.
	В действителност страхът от новото беше реакция, целяща да прикрие колко много му липсваше неговият свят. Би дал всичко да затвори очи и да се озове в дома Ребалтуе. Трябваше да се съвземе… Какво биха си помислили баща му и брат му, ако можеха да прочетат мислите му? Че е страхливец?
	Имаше нужда от свеж въздух, но тук той не беше никак свеж.
	От известно време Антон наблюдаваше сина си, който явно не си беше дал сметка, че колата е спряла пред жилищната сграда на служителите. Мислеше си, че след толкова дълго пътуване тримата млади мъже няма да имат търпение да се настанят в стаите си, да се изкъпят и да си починат, преди да се срещнат с управителя. На следващия ден щяха да имат време да посетят главните складове и да обиколят имението. Слязоха от колата и Антон каза на Мануел:
	— Докато Дон Дамасо е още тук, ще се настаниш при нас. После ще се преместиш в лекарската квартира. — Обърна се към останалите: — Хакобо ще ви придружи до стаите и ще ви покаже къде е столовата. Аз отивам да предупредя Дон Лоренсо, че вече сте тук. А, Хакобо… мисля, че на брат ти ще му се отрази добре една чашка за отскок!
	Хакобо приготви не една, а две чаши коняк с вода и ги занесе в стаята си — просторно помещение, около двайсет квадратни метра, в което имаше легло, голям скрин, две маси — малка и голяма, — два стола и умивалник с огледало. Питието бързо успокои разстроената душа на Килиан; дишането му започна да се нормализира, тежестта в гърдите изчезна, а коленете престанаха да се огъват; почувства се спокоен и готов за първата си среща със собственика и управител на имението.


	Лоренсо Гарус ги прие в офиса си, където разговаряше с Антон от известно време. Беше силен мъж на около четирийсет години, с гъста тъмна коса, остър нос и къси мустаци. Гласът му беше любезен, но твърд, а тонът говореше за човек, свикнал да командва. На пода седеше малко дете с тъмна къдрава коса и леко хлътнали очи, което си играеше с листовете, хвърлени в метално кошче за хартиени отпадъци.
	Гарус поздрави Килиан и Мануел с добре дошли, а Хакобо за завръщането му от отпуск и веднага поиска да се увери, че документите, които носят, са изрядни. Килиан забеляза, че баща му беше сбърчил чело, явно сърдит. Гарус прибра удостоверенията в едно чекмедже и ги покани да седнат. Вентилатор, закрепен на тавана, се опитваше да раздвижи въздуха.
	— Е, Мануел — каза, — ти вече имаш опит по тези земи, така че няма какво толкова да ти обяснявам. Дамасо ще остане тук още петнайсетина дни. Той ще обясни как стоят нещата с днешна дата. Това е най-голямото имение тук, но мъжете са силни и здрави. Няма да има усложнения. Порязвания с мачете, удари, контузии, маларийни трески. Нищо сериозно. — Замълча за момент. — Мога ли да ти задам няколко въпроса?
	Мануел кимна.
	— Как така млад мъж като теб, с обещаващо бъдеще в Мадрид, е предпочел да работи в колониите? И защо замени Санта Исабел с нашето имение? Нямам предвид солидната заплата, която ще получаваш…
	Мануел не се замисли и за миг, и отговори веднага.
	— Аз съм лекар, но и учен биолог. Една от страстите ми е ботаниката. Имам публикации за флората на Гвинея. Искам да използвам максимално престоя си тук, за да разширя познанията си за растителните видове и лечебните им свойства.
	Управителят повдигна вежди.
	— Звучи интересно. Всичко, свързано с изучаването на колонията, е добро начинание. Надявам се да имаш достатъчно време. — Обърна се към Килиан. — Ами ти, момче? Дано идваш с желание за работа. Тук имаме нужда от това. От енергични и решителни хора.
	— Да, господине.
	— Започваш утре сутрин и през следващите петнайсет дни ще се обучаваш. Ще гледаш внимателно какво и как се прави и ще го повтаряш. Вече казах на баща ти, че ще работиш в двора „Обсай“ с Грегорио. — Килиан забеляза, че Антон стисна устни, а Хакобо се намръщи. — Той работи тук от години и е много опитен, но има нужда от силен човек до себе си.
	— Мислех, че Килиан ще работи с мен в двора „Якато“ — намеси се Хакобо. — Аз също мога да го обучавам…
	Гарус вдигна ръка, за да го прекъсне. Беше му ясно, че ако Килиан е добър като брат си или поне като баща си, ще е от полза за имението да ги държи разделени.
	Детето нададе радостен вик, приближи се и подаде на баща си съкровището, което беше намерило под масата — гума за триене.
	— Благодаря, сине. Много добре. Вземи, прибери я в шкафа. — Погледна Хакобо, а после и Килиан. — Вече е решено. От трите двора „Обсай“ работи най-зле. Ще е добре някой нов да помогне нещата да потръгнат. Това е всичко за момента.
	— Да, господине — повтори Килиан.
	— И помни, че с работниците трябва да се държиш властно, решително, но и справедливо. Ако постъпиш зле, ще те критикуват. Ако не съумееш да решиш проблемите, ще загубиш авторитет. Добрият служител трябва да знае да прави всичко и да решава всяко усложнение. Не показвай слабост и не допускай прекалена близост нито с хората от племето _буби_, нито с нигерийските работници, защото подобно поведение може да бъде зле изтълкувано. Разбираш ли ме?
	— Да, дон Лоренсо.
	Килиан се почувства потиснат отново.
	Точно сега имаше нужда от още една чашка.
	— Още нещо. Не можеш да шофираш, нали?
	— Така е, господине.
	— Тогава това е първото нещо, на което трябва да се научиш. Утре ще получиш подходящи дрехи и мачете, за да започнеш, добре екипиран. Антон, кой е твоят прислужник?
	— Симон. Новият.
	— А, да. Изглежда добро момче. Дано да се задържи. Макар че не можеш да разчиташ. Идват, а после решават да си тръгнат, без дори да се обадят. Е… Животът не е лесен във Фернандо По. Въпреки всичко, след като много хора са свикнали с него, не виждам причина ти да не успееш.
	Погледна часовника си и стана.
	— Предполагам, че искате да отидете да вечеряте. По това време другите вече са приключили, но аз съм предупредил, че вие ще вечеряте сами по-късно. А сега моля да ме извините — посочи сина си, — става късно и трябва да се върна в града. Майка му е много стриктна по отношение на режима му.
	Тримата мъже също станаха и тръгнаха към вратата, на излизане един след друг се ръкуваха с управителя. Излязоха и се насочиха към отсрещната сграда, където се намираше столовата. До нея беше всекидневната, а на горния етаж — спалните.
	По пътя Килиан попита:
	— Какъв е проблемът с този Грегорио?
	— Лош човек е — отговори Хакобо през зъби. — Ще видиш. Трябва много да внимаваш с него.
	Килиан погледна баща си с въпросително изражение и с надеждата да обори казаното от брат му.
	— Не обръщай внимание, сине. Ти… върши си работата и толкова.
	Мануел долови притеснението в гласа на Антон и на влизане в столовата погледна Килиан, който в момента сядаше на мястото, което баща му посочи. Надяваше се след първите дни трудности, туземци, мачетета и кал да успее да вкуси многобройните удоволствия, които островът предлагаше.
	В момента Килиан гледаше поднесената на масата храна с широко отворени очи като учудено дете.
	— Шунка! — възкликна. — И печена кокошка с картофи!
	Хакобо се разсмя.
	— Ти какво очакваше? Да не мислеше, че ще ти сервират някоя змия?
	— Но тази храна е като домашната, дори по-добра.
	— Ние, европейците, обикновено ядем европейска храна — каза Антон. — А и имаме прекрасен камерунски готвач, който съумява да комбинира най-доброто от Испания и Африка.
	— А какво е онова там? — Килиан посочи чиния, чието съдържание му беше непознато.
	Мануел прехапа долната си устна, предвкусвайки удоволствието от храната.
	— Ммм… Харесва ми! _Plantin!_ За добре дошли ни е приготвил пържени банани с ориз и палмово олио! — Разгъна салфетката си и се протегна да си сипе. — Това е първото ти екзотично блюдо, приятелю. Няма да можеш да живееш без него.
	Килиан го погледна скептично, но скоро се увери, че беше прав, че готвачът заслужава поздравления. Благодарение на храната и хубавото вино вечерята премина в приятна и отпускаща обстановка. Килиан се наслади на момента, но не успя да се отърси напълно от изплуващите в съзнанието му картини от Пасолобино, от пътуването по море и от пристигането на острова. Не можеше да престане да мисли и за първия си работен ден в имението с въпросния Грегорио. Изведнъж му се доспа. Клепачите му се затваряха от виното и натрупаната умора.
	Едва успяваше да следи разговора, когато усети, че баща му става.
	— Аз си лягам, време ми е.
	Мануел и Хакобо решиха да останат още малко, но Килиан, полузаспал, също стана.
	— Аз също ще си лягам, че утре няма да можете да ме събудите.
	— Не се притеснявай, ще се събудиш — каза Хакобо. — След пет и половина тук е невъзможно да се спи.
	Пожелаха си лека нощ и Антон и Килиан излязоха от столовата, мълчаливо се изкачиха по широките стълби с елегантни бели перила и завиха надясно по външния коридор със зелен дървен парапет, водещ към спалните.
	— Лека нощ, татко.
	Антон тръгна към своята стая, която беше през няколко от тази на Килиан, но спря. Обърна се към сина си и го погледна в очите. Искаше му се да му каже много неща, да го окуражи, да му придаде силата, от която щеше да се нуждае през първите месеци, докато свикне с живота в имението, да му предложи помощта си… но не да се държи прекалено бащински — в крайна сметка, Килиан вече беше голям мъж — и да му дотяга с излишни приказки, защото знаеше, че в душата му вече бушува буря. Въздъхна, потупа го по гърба и каза само:
	— Сине, не забравяй да сложиш мрежата против комари.


	След няколко часа пронизително бумтене като от удари по дърво се мъчеше да стигне до съзнанието на Килиан, който спеше дълбоко в прегръдката на утринния бриз. Четвърт час по-късно последва вторият звуков сигнал за явяване на работа.
	Някой затропа силно по вратата.
	— _Massa, massa!_ Вече се чу сутрешният барабан! Ставайте, че ще закъснеете!
	Килиан стана и сънливо се запъти към вратата. Отвори я и едно момче нахълта под носа му; носеше разни неща в ръце и не спираше да говори.
	— Нося ви памучна риза и плътни панталони. Оставям ги тук до шапката и мачетето. Ако побързате, все още имате време за едно кафе. И не забравяйте да си обуете високите ботуши.
	— Говориш испански!
	— Разбира се, аз съм _буби_ — каза, сякаш това беше повече от достатъчно обяснение.
	Килиан поклати глава.
	— Как се казваш?
	— Симон, _massa_. На вашите услуги.
	Килиан разбра, че това беше зачисленият му прислужник, и се постара да запомни чертите на лицето му, което му се стори симпатично. Очите му бяха почти кръгли, а носът — леко сплескан като на Хосе. Късата му къдрава коса беше толкова черна, че почти нямаше разлика с цвета на кожата на челото, набраздено от три дълги хоризонтални бръчки, нетипични за толкова млад човек.
	— На колко си години?
	— Ммм… Не съм сигурен. Може би на шестнайсет.
	— Не си сигурен? — Момчето сви рамене. — Добре, Симон. Какво се предполага, че трябва да направя сега?
	— След десет минути всички трябва да сме строени на двора. Белите също. Всъщност белите са първи.
	Килиан погледна през прозореца.
	— Още е нощ…
	— Да, _massa_, но когато започнем работа, вече ще е ден. Тук денят и нощта са еднакви. Дванайсет часа нощ и дванайсет часа ден през цялата година. Работното време е от шест до три. — Взе ризата от леглото. — Ще ви помогна да се облечете.
	— Няма нужда, благодаря — любезно отхвърли предложението. — Мога и сам.
	— Но…
	— Казах не — повтори с твърд глас. — Изчакай ме отвън.
	За пет минути успя да се измие и облече; взе мачетето и шапката и излезе.
	— Имам ли още време за кафе?
	Момчето тръгна пред него с бодра крачка. Когато слязоха по стълбите, Килиан видя тълпа хора, които се строяваха в редици в главния двор. Влезе бързо в столовата, отпи няколко глътки от прекрасното кафе, което Симон му поднесе, и излезе навън. На няколко метра от себе си видя белите мъже, които провеждаха сутрешната проверка на стотиците черни, очакващи началото на работния ден. Пое дълбоко въздух и забързано извървя краткото разстояние. Усети многото очи, вперени в него. Предположи, че всички са любопитни да видят новия служител, и стисна здраво шапката, за да прикрие притеснението си.
	— Точно навреме, Килиан — каза Хакобо и се приближи. В ръцете си държеше някакви книжа и гъвкава дървена пръчка. — Още няколко минути само и нямаше да ти платят.
	— Какво казваш?
	— Този, който не пристигне навреме, не може да влезе в редиците и не получава пари за деня. — Ръгна го с лакът в ребрата. — Спокойно, това се отнася само за черните. Добре ли спа? — Килиан кимна с глава. — Виж, този вдясно от баща ни е Грегорио, или _massa_ Грегор, както му викат. Събира нови бригади за „Обсай“. Късмет и сбогом. Ще се видим следобед.
	Килиан се загледа в Грегорио, който беше с гръб и разговаряше с Антон. Беше слаб и кокалест мъж, с тъмна коса и висок почти колкото него. Отиде при тях и поздрави. Мъжете се обърнаха и можа да види лицето му. Очите му бяха тъмни, а погледът — леден. Имаше малък мустак над прекалено тънките устни. Килиан погледна баща си и подаде ръка за поздрав на Грегорио.
	— Аз съм Килиан, новият ти служител.
	Грегорио държеше в ръцете си малък кожен камшик и методично плъзгаше пръсти нагоре-надолу по дръжката му. Спря за момент и отговори на поздрава на Килиан. Загледа го, без да пуска ръката му, а на лицето му се изписа нещо като усмивка.
	— Значи ти си другият син на Антон. Скоро тук ще се съберете цялото семейство.
	Ръката на Грегорио му се стори студена, усмивката — фалшива, а коментарът — безвкусен. Погледна баща си и го попита:
	— Къде работите вие?
	— Аз оставам тук, в складовете на главния двор. За щастие, вече не трябва да ходя в какаовата плантация.
	Шумът от четири огромни камиона прекъсна разговора им. Грегорио се запъти към редиците и посочи кои трябва да качат. Антон се доближи до него и му прошепна през зъби:
	— Гледай да се държиш добре с момчето.
	— С мен ще научи всичко, което трябва да знае, за да оцелее тук — отговори другият с усмивка.
	Антон му хвърли строг предупредителен поглед и се обърна към сина си:
	— Върви с него, Килиан.
	Килиан кимна и се отправи към камионите.
	— Бригадите са от по четирийсет мъже — каза Грегорио. — Във всеки камион има по една бригада. Вече можеш да започваш да броиш.
	Забеляза учудването на младия мъж при вида на огромната тълпа работници.
	— За момента ще можеш да ги различаваш само по дрехите, винаги носят едни и същи. С лицата ще е по-трудно, ще ти трябват месеци.
	Мъжете се качваха в камионите бавно, но пъргаво. Говореха на език, който Килиан не разбираше. Предположи, че е пичинглиш. Притесни се, че няма да успее да го научи. И за капак, единственият испанец, с когото можеше да говори в продължение на часове, беше Грегорио, който сега произнасяше всички фрази на висок глас и с монотонната интонация на рутината.
	— Хайде, спите ли! _Quick!_ Бързо!
	Оставаха още малко мъже, които не се бяха качили все още в камионите, когато пред Грегорио застана млад, слаб и мускулест младеж, с наведена глава, кръстосани при бедрата ръце и печален вид.
	— Тоя пък какво иска сега! Да видим! _What thing you want?_
	— _I de sick, massa._ Болен съм, господарю.
	— _All time you de sick!_ — изкрещя Грегорио. За момент настъпи мълчание. — Ти винаги си болен! Всеки ден едно и също!
	— _I de sick for true, massa Gregor._ Наистина съм болен. — Сложи ръце на гърдите и погледна умолително. — _I want quinine._ Искам хинин.
	— _How your name?_
	— Умару, _massa_.
	— Добре, Умару. Хинин ли искаш? — Камшикът изплющя на земята. — Как ти се струва този хинин?
	Килиан отвори уста, за да се намеси, но младежът се качи в камиона, без да възрази, и отправи предизвикателен поглед към белия. Другите го последваха, вече доста по-бързо. Шофьорът на първия камион наду клаксона.
	— А ти недей да висиш там! — извика му Грегорио. — Качвай се в кабината!
	Килиан се подчини и седна на дясната седалка, а Грегорио зае шофьорското място. Тръгнаха. Известно време никой от двамата не проговори. Килиан гледаше през прозореца как постройките в двора отстъпват място на какаовите дървета, подслонени под свода, образуван от банановите палми и еритрините, които им осигуряваха така необходимата сянка. На места листата на дърветата от двете им страни се преплитаха и образуваха тунел над прашния път.
	— Мислех, че вече не се използват камшици — неочаквано каза Килиан.
	Грегорио се изненада от толкова директния коментар.
	— Чуй, момче! От много години съм тук. Понякога са необходими енергични мерки, за да изпълняват командите. Лъжат, непрестанно лъжат. А когато са болни и не работят, пак им се плаща. Ще ги опознаеш. Суеверни и лъжливи. Страхотна комбинация!
	Килиан не каза нищо и Грегорио продължи:
	— А за камшика ще ти кажа само, че в деня, в който ми го вземат, ще си тръгна. За какво, мислиш, брат ти носи пръчка от палма _мелонго_? Собственикът иска печалба и аз му я осигурявам. — Извади цигара от джоба на ризата си, запали я и докато издишаше дима, каза заплашително: — Ако искаш да се разбираме, от сега нататък ще си глух и сляп. Ясно ли ти е?
	Килиан стисна зъби. От всички възможни служители да му се падне точно този кретен! Упрекна наум баща си и брат си, че не го бяха предупредили за такива хора. Не беше толкова глупав да си мисли, че всичко ще е цветя и рози, но никога не се беше замислял за точния смисъл на израза „енергични мерки“, който беше чувал и преди. Гореше от желание да изрази открито възмущението си от думите и тона на Грегорио, но предпочете да замълчи, защото вътрешният му глас го съветваше да не си създава проблеми от първия ден.
	Рязко натискане на спирачки го тласна напред и удари главата си в прозореца.
	— Какво, по дяволите…! — възкликна.
	Не можа да продължи, защото, когато погледна напред, видя, че нещо странно се случва с камиона пред тях. Няколко души бяха скочили в движение и се търкаляха по земята, явно наранени. Други крещяха и блъскаха другарите си, за да успеят да слязат. Камионът беше спрял, а шофьорът, вече извън него, наблюдаваше сцената, изумен. Друг мъж тичаше към тях и крещеше като луд нещо, което Килиан не разбра:
	— _Snek, snek!_
	— Проклета да е! Не мога да повярвам! — Грегорио скочи на земята разярен.
	Килиан отиде при него.
	— Но… какво става?
	— Една проклета боа е паднала сред тях и са се побъркали!
	Той започна да крещи заповеди наляво и надясно, но повечето лежаха ранени на земята, а други започваха бавно да се изправят. Онези, които можеха да ходят, гледаха да се отдалечат възможно най-много от камиона. Килиан го следваше, без да знае какво да прави.
	— Донеси ми мачетето — изкрещя му Грегорио. — Веднага!
	Килиан се върна на бегом до камиона, взе мачетето и се отправи до Грегорио, който стоеше на два метра от ремаркето.
	Замръзна на място.
	Пред него се гърчеше най-голямата змия, която можеше да си представи — боа, дълга почти три метра.
	— Качи се и я убий — заповяда му Грегорио.
	Килиан не помръдна. Грегорио го погледна с омраза и неприятна саркастична гримаса се изписа на лицето му.
	— Виждам, че си не само неопитен, а и страхливец. Дай ми това!
	Грабна мачетето от ръцете му, стъпи на калника и се качи на камиона пред ужасените погледи и викове на работниците. Без да губи и секунда, заудря змията с мачетето. Бликна кръв, но това явно не го притесни. Продължи да удря и да крещи, побеснял от гняв. Когато приключи, забоде парче месо на мачетето и го вдигна високо, за да могат да го видят всички.
	— Това е само едно животно! Животно! От него ли се страхувате? — Отправи яростен поглед към Килиан. — От това ли те е страх?
	Парчета от змията се разхвърчаха във всички посоки. Скочи от камиона, заповяда на шофьора да се върне и отиде при Килиан, който беше онемял.
	— Ей, ти! Тежко ранените, в камиона! Закарай ги в болницата за сефте на новия доктор! Останалите да се качват на другите камиони!
	Килиан се огледа и реши да започне с мъжете, които бяха най-близо до него. Забеляза един, който се беше хванал за главата и лежеше на земята, без да помръдва. Приближи се до него и коленичи. Не разбра нищо от това, което му каза, но му стана ясно, че се оплаква, защото видя сълзите и бликащата от главата му кръв. Извади кърпа от джоба си и притисна силно раната, за да спре кръвотечението, докато му обясняваше на испански какво точно прави.
	— _You no talk proper_ — повтаряше мъжът, но Килиан не го разбираше. — _I no hear you._
	Друг мъж коленичи до него и започна да говори спокойно на ранения. Думите му явно го успокоиха. Помогна му да седне и с жестове му показа, че трябва да остане седнал известно време. Благодарен за оказаната му помощ, Килиан реши да го заговори:
	— _Your name?_
	— Казвам се Уалдо, _massa_. Аз съм…
	— _Буби_, да. И говориш моя език. — Килиан погледна към небето и въздъхна с облекчение. Веднага забеляза, че също като Симон, на когото много приличаше, но без бръчките на челото, беше облечен различно от останалите работници. Носеше бяла риза, къси панталони, три четвърти чорапи и дебели ботуши. По всяка вероятност беше по-голям от неговия прислужник, защото вече шофираше. — Предполагам, че си един от шофьорите.
	— Така е, _massa_.
	— Добре, Уалдо. Ще ми бъдеш преводач. Би ли го попитал дали може да стигне до камиона?
	Двамата мъже размениха няколко думи. Раненият упорито клатеше глава наляво и надясно.
	— Какво казва?
	— Мисли, че ще може да стигне до камиона, но отказва да се качи на него, защото е пълен с кръвта на змията.
	Килиан отвори уста от учудване. Чу викове зад гърба си, обърна се и видя Грегорио да се опитва да накара група мъже да се качат, но и те твърдо отказваха.
	— _This man no good. Send him na Pañá_ — каза раненият с твърд глас, Килиан го погледна и забеляза, че сочи Грегорио: — _I curse him._
	— Уалдо?
	— Казва, че… — Момчето се поколеба, но като видя настойчивия поглед на Килиан, реши да продължи: — Казва, че този човек не е добър, проклина го и иска да го върнат в Испания.
	Побърза да обясни, преди белият да осъзнае казаното и да се ядоса:
	— _Massa_, нигерийците изпитват ужас от змиите. Вярват, че ако докоснат някоя, вселилите се в нея зли духове ще донесат нещастия, болести, зла участ не само на тях, но и на семействата им.
	Килиан го погледна с недоверие, сложи ръце на кръста си, пое дълбоко въздух и отиде при Грегорио, който продължаваше да принуждава ранените да се качат на камиона против волята им.
	— Ако не почистим кръвта, няма да се качат — каза възможно най-спокойно.
	— Не говори глупости. Ако един се качи, другите ще го последват. Ако се наложи, с бой!
	— Не, няма да го направят — каза твърдо Килиан. — Имаме две възможности. Уалдо да върне камиона във фермата и да дойде с друг, чист, или ние двамата да почистим този.
	Грегорио го погледна с присвити очи и стиснати юмруци. За миг изпита желание да удари този интригант и безполезен човек, но се въздържа. Премисли възможностите за решаване на проблема, преди ситуацията да излезе извън контрол. Стотици очи чакаха да видят какво ще се случи. Бяха прекалено много негри, а те само двама бели. Ако ги накараше да се качат на камиона насила, можеха да се разбунтуват. Ако пък решеше да се поддаде на глупавите им суеверия и прати да докарат друг камион, щяха да го помислят за мекушав.
	— Добре — съгласи се. — След като имаш толкова много идеи… С какво смяташ да почистиш камиона?
	Килиан се огледа, отиде при дърветата, които хвърляха сянка над какаовите насаждения, и откъсна няколко листа, дълги, колкото ръката му.
	— Ще покрием пода на ремаркето. Така няма да се допрат до кръвта.
	За кратко време събра достатъчно листа, за да се покрие целият под. С жестове помоли няколко мъже да му помогнат да ги пренесе до камиона. Когато се качи, чу възгласи на недоволство, защото кръвта щяла да полепне по подметките на ботушите му, но не им обърна внимание и продължи работата си. Явно никой нямаше да му помогне. Даже и Грегорио. Дори прислужникът беше решил най-безцеремонно да запали цигара.
	Докато покрие целия под, Уалдо вече беше събрал работниците около камиона, за да видят със собствените си очи удобното легло, на което ще бъдат транспортирани до болницата. Килиан си пожела горещо да не възроптаят, защото в противен случай щеше да се почувства като идиот. Слезе с един скок, взе мачетето и го почисти с един по-малък лист, който изхвърли до пътя.
	— Кажи им да се качват — каза, като се стараеше гласът му да звучи естествено въпреки разтуптяното му сърце. — Обясни им, че няма опасност да се допрат до кръвта.
	Уалдо предаде думите му, но никой не помръдна. Грегорио изплю угарката от цигарата, поклати глава и цъкайки с език, тръгна към камиона.
	— Ще донеса камшика — каза, — но този път ще го използваш ти.
	Килиан чу, че Уалдо каза нещо на пичинглиш. Предположи, че им е превел думите на Грегорио, защото мъжът с раната на главата протегна ръка, хвана се за ремаркето, сложи крак на стъпенката, качи се в камиона и оттам подаде на Килиан изцапаната с кръв кърпа, но той отказа да я вземе.
	— _Tenki_ — каза мъжът, а Килиан му кимна в отговор.
	Един след друг останалите двайсет ранени се качиха в камиона. Уалдо седна на шофьорското място и подкара. Когато мина покрай Килиан, му махна за поздрав. Грегорио премести камиона си, за да може другият да мине по тесния път, натисна клаксона и след като се увери, че всички са се качили, повика Килиан и се отправиха към „Обсай“.
	Не обелиха и дума през целия път. В продължение на три часа Килиан следва стъпките на Грегорио в плантацията — чистиха бурени с мачететата и подкастряха дърво след дърво. Никой не му обясни нищо, така че не му оставаше друго, освен да имитира действията на работниците, които знаеха прекрасно какво трябва да правят. Без да бързат, но и без почивки напредваха бавно в такт с ритъма на песните си. Килиан си помисли, че пеенето наистина беше добър начин да не мислиш за монотонната работа. На моменти и той самият се беше поотпуснал, сякаш мачетето беше в други ръце, а не в неговите.
	Бяха започнали от най-близките до „Обсай“ насаждения и когато Грегорио каза, че е време за обяд, им се наложи да се върнат в двора, който беше като този в Сампака, но много по-малък.
	Заради жаркото слънце и уморителната работа Килиан беше плувнал в пот. Работниците седнаха близо до дървена постройка, издигната върху дебели бели колони, сред които няколко готвачи приготвяха храната в големи казани. Грегорио беше изчезнал и Килиан не знаеше къде да отиде.
	— _Massa!_
	Гласът му се стори познат и успя да разпознае Симон, който носеше някакъв вързоп на главата си. Беше говорил само няколко минути с него рано сутринта, но се зарадва да види някой познат.
	— Какво правиш тук?
	— Нося ви обяда.
	— Не обядваме ли всички заедно?
	Симон отрече с поклащане на глава.
	— Работниците получават наведнъж храната, която им се полага за седмицата, и я дават на готвачите си, за да им я готвят ден за ден. Ако са в гората, им я носят там; ако са в двора, ядат тук като днес. За всеки бял се грижи прислужник, освен когато са в главния двор, където се хранят в столовата.
	С всеки изминал момент Килиан беше все по-благодарен на обясненията на Симон.
	— А откъде знаеш къде да ме намериш?
	— Това ми е работата, _massa_. Винаги знам къде сте.
	Килиан си избра подходящо място за почивка; седна на земята и се облегна на стена, която хвърляше няколкометрова сянка. Симон се приближи, седна до него и започна да вади от вързопа хляб, шунка, твърдо сварени яйца и напитка. Килиан пи с удоволствие, но не беше гладен. Избърса потта от челото и бузите си с ръкава на ризата и затвори очи за малко. Чуваше жуженето от разговорите на работниците. Долови гласове на висок тон и приближаващи стъпки. Отвори очи и видя двама мъже, които спореха, и когато го доближиха, започнаха да викат, сякаш искаха да му обяснят нещо. Симон се изправи и им каза да не говорят едновременно, за да се разбере какво искат. После се обърна към Килиан.
	— Карат се, защото готвачът им сменил малангата.
	Килиан го погледна в недоумение. И понеже се забави да отговори, мъжете отново се развикаха. Килиан стана.
	— Какво значи това?
	— Малангата, _massa_. Едната била по-голяма и той я маркирал, а готвачът му дал друга, по-малка. Иска си неговата маланга, преди друг да му я изяде.
	— А какво общо имам аз с това?
	Килиан все още не успяваше да разбере.
	— Вие сте съдията, _massa_. Те ще направят каквото вие им кажете.
	Килиан преглътна. Почеса се по главата и стана. Грегорио все още не се беше появил. Погледна към скромната кухня на работниците и забеляза, че разговорите бяха спрели и много очи се бяха вперили в него в очакване. Изруга тихо и следван от Симон, се запъти с твърда крачка към готвачите.
	Минаха измежду седналите на земята мъже, които извърнаха глави, за да ги проследят до виновния за разправията готвач. Той стоеше със скръстени ръце срещу две чинии с риба треска, ориз, поръсен с червен сос, и нещо, което приличаше на варен картоф. Килиан погледна чиниите. В едната картофът беше доста по-голям. Предположи, че това беше въпросната маланга. Двамата мъже продължаваха да говорят и да жестикулират, като всеки твърдеше, че по-голямата маланга е неговата. Изведнъж в съзнанието му изплува спомен от детството му. С Хакобо бяха застанали срещу огъня и чакаха майка им да извади от жаравата печените картофи и да даде по един на всеки член от семейството. Когато Килиан получи своя, започна да протестира, защото бил много по-малък от този на Хакобо. А какво беше направила майка им?
	Посочи ножа и поиска готвачът да му го даде. Разполови малангите и сложи по едно парче от всяка в двете чинии. Върна ножа на готвача и без да каже и дума, се върна на мястото си и седна на земята. Симон отиде при него и настоя да си изяде обяда, защото до вечерята оставали още много часове. Килиан хапна малко насила. В главата му продължаваше да се върти абсурдната история с картофа.
	— Това беше най-справедливото решение, не мислиш ли? — каза накрая.
	Симон се замисли и челото му се сбръчка още повече.
	— Симон…?
	— О, да, да, разбира се, _massa_ — отговори. — Справедливо е… но не за истинския собственик на по-голямата маланга.


	Килиан прекара следващите дни сред камиони, прашни пътища, нигерийски песни, викове на пичинглиш, удари с мачете, спорове и караници, и листа от палми, еритрини и какао.
	Когато се прибираше в двора на Сампака, беше толкова изморен, че хапваше нещо малко, отиваше на уроците по кормуване, които му преподаваха Хакобо и Уалдо, пишеше няколко реда на Мариана и Каталина, като се насилваше да звучат възможно най-приповдигнато, и си лягаше рано. Цялото тяло го сърбеше от горещината и постоянното потене.
	Антон и Хакобо бяха наясно с тежките моменти, през които минаваше Килиан. На вечеря почти не говореше и беше очевидно, че не се разбира с Грегорио. Държаха се, сякаш другият не съществува, въпреки че Грегорио не пропускаше да направи някой злостен коментар пред управителя относно силата и смелостта му, а Килиан едва се сдържаше да не го удари.
	Една вечер, когато Килиан тръгна да си ляга, преди да са сервирали десерта, Антон реши да го придружи.
	— Дай си време, сине — започна, щом излязоха от столовата. — В началото е трудно, но малко по малко благодарение на работата, дисциплината и установения ред в имението ще свикнеш. Знам как се чувстваш. И аз съм минал през същото.
	Килиан повдигна вежди, учуден.
	— И вие ли имахте за колега някой като Грегорио?
	— Нямах предвид това — побърза да уточни Антон. — Искам да кажа, че… — прокашля се и сведе поглед — почти нямам представа за останалата част от Африка и не знам нито как, нито кога, но ще дойде ден, в който този малък остров ще те завладее и няма да искаш да го напуснеш. Може да се дължи на невероятната ни способност за адаптация. А може да е и от някаква загадъчна сила на острова. — Вдигна ръка към гледката, която се разкриваше пред очите им и погледна Килиан. — Не знам някой да си е тръгнал оттук, без да пролее горчиви сълзи.
	В този момент Килиан не можеше да проумее изцяло думите на баща си.
	Щяха да минат години, докато всяка една от тях добие смисъл със силата на изпълнено проклятие.


>	IV
>	Fine city

	_Красивият град_
	— Съгласен съм — отстъпи Хакобо, — но на връщане ще караш ти.
	Килиан влезе бързо в камионетката с открита задна платформа, която всички наричаха _picú_, съкратено от английската дума _pickup_, преди брат му да е променил мнението си. След петнайсет дни интензивни уроци по кормуване с Уалдо и Хакобо по пътищата на имението Килиан беше получил свидетелство за правоуправление на коли и камиони, но карането из улиците на града беше съвсем друго нещо.
	— След като веднъж съм минал пътя с теб, ще мога да го направя и сам — обеща.
	Управителят ги беше изпратил да купят инструменти и материали от магазините в Санта Исабел. Денят беше изключително горещ, нещо, присъщо на сухия период от ноември до края на март. Тогава се обезлесяваха площи за нови посеви, събираха се дърва за сушилните, подкастряха се какаовите дървета и се почистваха бурените около тях, пълнеха се зърнохранилищата и се ремонтираха пътищата на имението. Килиан беше разбрал, че най-важната дейност беше точенето: мачететата трябваше винаги да са наточени и готови за работа, защото въпреки непоносимата жега бурените, които изникваха мистериозно ден след ден, трябваше да бъдат отстранени.
	Беше ранна утрин, а Килиан вече се потеше. Скоро щяха да започнат сърбежите, които го мъчеха от първия ден. Това го влудяваше. Би дал всичко да има четири ръце, за да може да се чеше едновременно на повече места. За жалост, мазилата, които му беше предписал Мануел, не му помогнаха и му оставаше единствено надеждата, че малко по малко кожата му ще се пригоди към новите условия и сърбежите ще престанат веднъж завинаги.
	— Нямаш си представа колко ми липсва прохладата на планината — каза, докато си мислеше за Пасолобино. — Тази горещина ще ме довърши.
	— Не преувеличавай! — Хакобо караше, подпрял лакът на отворения прозорец. — Сега поне дрехите не са залепнали на тялото ти. Ще видиш, като дойде влажният период. От април до октомври не спира да вали. Цял ден ще се чувстваш гнусно лепкав.
	Протегна ръка навън.
	— Слава богу, днес се усеща сухият сахарски пасат, който ще ни ободри.
	Килиан забеляза, че малкото парче небе, което се виждаше над главите им по протежение на тясното шосе, започва да се покрива с фин прах и да придобива сивкаво-червеникав цвят.
	— Не виждам как ще те ободри този неприятен вятър, който забулва всичко и дразни очите. — Спомни си силните зимни ветрове, които почистваха снега. — На мен ми действа потискащо.
	— О! Чакай тогава да видиш какво става, като задуха по-силно! Дни наред нищо не се вижда, скрива даже и слънцето. Ще дъвчеш пясък!
	Килиан направи гримаса на презрение и погнуса. Хакобо го наблюдаваше с крайчеца на окото. Кожата на брат му беше изгоряла от слънцето и червенината щеше да се превърне в равномерния тъмен тен на останалите мъже от имението, но след доста време. Така щеше да се случи и с душевното му състояние: тази слабост, която го караше да изглежда като мрачен тийнейджър, щеше да изчезне също след време. Той самият го беше преживял: колкото по-мускулести ставаха ръцете му и колкото по-издръжлива на слънцето кожата, толкова по-добре започваше да се чувства на тази дива земя. Можеше да си представи какво минава през главата на Килиан. Непоносимата жега, изтощителната работа, кавгите между работниците и надзирателите, изгорялото от слънцето тяло и _прекрасните_ му отношения с непоносимия _massa_ Грегор със сигурност му пречеха да види някои от прекрасните неща на острова, които си беше представял, преди да пристигне. Може би беше време да го запознае с някоя от местните си приятелки, за да му повдигне настроението. Едно от предимствата на ергените във Фернандо По беше, че… нямаше ограничения на желанията!
	— Е? Как вървят нещата в „Обсай“? — попита непринудено, сякаш ставаше дума за времето.
	Килиан не отговори веднага. Хакобо беше единственият човек, с когото можеше да сподели притесненията си, но не искаше да изглежда като някакъв мърморко. Тези, които го виждаха за първи път, веднага отбелязваха колко много прилича на брат си. Нещо, което страшно учудваше Килиан, защото, макар и с няколко сантиметра по-висок от Хакобо, до него изглеждаше слаб в много отношения. Хакобо излъчваше сила и увереност; от цялото му тяло бликаше енергия. Не можеше да остане незабелязан, където и да отидеше. Никога не го беше виждал тъжен, дори и в ученическите му години. Знаеше какво иска от живота: да се възползва от всеки миг, без да се задълбочава много. Трябваше да работи, за да оцелее, но ако някоя година реколтата се окажеше слаба, това не го интересуваше, не беше негов проблем, защото пак щеше да си получи парите. Хакобо не страдаше. Нищо не можеше да го сломи.
	— Езикът ли си глътна?
	— А? Не, не. Грегорио си е все същият. Най-лошото е, че ме злепоставя пред работниците. Зад гърба ми им казва да не ми обръщат внимание, защото съм новак, а след това ги праща при мен да им решавам проблемите. Знам го от Уалдо.
	— Това е, защото ти завижда. Гарус беше казал, че му трябва човек, който да вкара в ред „Обсай“. И беше много умно от негова страна да изпрати някой нов, който да работи добре и да проявява интерес. Ако продължаваш така, скоро ти ще си управителят на главния двор.
	— Не знам. Може би ми липсва авторитет. Трудно ми е да накарам работниците да ме послушат. Трябва да повтарям по двайсет пъти. Чакат да се ядосам и да им викна. Тогава ме поглеждат с усмивка и изпълняват.
	— Кажи им, че ще повикаш надзирателя или че ще ги изпратиш в _наказателното_ на Санта Исабел, където ще ги накажат и ще ги оставят без заплащане дни наред.
	— Правил съм го. — Килиан си прехапа устната засрамен. — Хиляди пъти съм им казвал какво ще направя, но после съм се отмятал. И, разбира се, приказката за лъжливото овчарче. Не ми вярват. Не ми обръщат внимание, не ме уважават.
	— Тогава използвай пръчката и ще видиш как ще започнат да те слушат!
	Килиан го погледна изненадан.
	— Аз никога не съм удрял никого! — изпротестира. Не можеше да повярва, че брат му мисли, че е способен да направи подобно нещо.
	— Как пък не! — пошегува се Хакобо. — Забрави ли как се биехме като деца?
	— Това е друго нещо.
	— Ако не можеш да го направиш ти, ще накараш някой от надзирателите и готово. — Хакобо втвърди тона: — Виж, Килиан, колкото по-рано ги накараш да те уважават, толкова по-добре. Много испанци са готови да заемат мястото ти и да получават твоята заплата…
	Килиан замълча; знаеше, че брат му беше прав. Погледна през прозореца и видя няколко дребни маймуни, които наблюдаваха със закачливо изражение минаващия през какаовите полета _picú_. Гъстата зеленина продължи чак до подстъпите към Санта Исабел, където пътят изведнъж се превърна в асфалтирано шосе.
	— Първо ще направим бърза обиколка из града, за да добиеш представа — каза Хакобо. — Имаме достатъчно време. И престани да се чешеш! Изнервяш ме!
	— Не мога!
	Килиан мушна ръце под бедрата си и се опита да не мисли за сърбежите по цялото тяло.
	Хакобо мина по правите и симетрични улици, които тръгваха от самото море и стигаха чак до река Консул, която разделяше града от гората. Започнаха обиколката от южната част, населявана предимно от нигерийци. Множество деца тичаха, играеха с каучукови топки или се замеряха с хартиени топчета, които издухваха през изсъхнали кухи клонки на папая. Млади мъже, голи до кръста, и жени с вързопи на главите и деца на ръце се разхождаха сред сергиите, отрупани с екзотични местни продукти и стоки от цял свят. Продавачките прогонваха с импровизирани ветрила от листа рояците мухи, които се опитваха да кацнат на рибите и месата. До колата им достигна острият мирис на готовите ястия, които се предлагаха до свежите зеленчуци, подредени върху листа от бананова палма, и ядките кола, които местните дъвчеха, за да преборят умората. Шум, цвят, движение — истинско тържество за сетивата.
	Килиан забеляза, че макар и повечето жени да носеха блуза върху парчето плат, увито около тялото и завързано на талията, имаше и други, голи до кръста. С дяволита усмивка на устните и блясък на възбуда в очите използва възможността дълго време да се наслаждава на тъмните и стегнати гърди на младите момичета. Засмя се, като си представи приятелките си от Пасолобино, облечени по този начин — по-скоро голи.
	Жилищата в тази част на града бяха направени от цинкови листове или дървени плоскости, покрити с ламарина или палмови листа, преплетени около тънки и гъвкави клони. Колкото повече се доближаваха до европейската част на града и до изисканите магазини за всякакъв вид стоки, толкова по-различни ставаха постройките — групи от еднакви и подредени къщи, заобиколени от поддържани градини с екзотични дървета — папая, кокосови палми, манго, гуава и авокадо — и красиви храсти, отрупани с цветя — рози, далии и хризантеми. Жилищните квартали бяха разположени в северната зона на тази част на града, а в южната имаше складове и магазини.
	Хакобо спря пред една от къщите, скочи от камионетката и подкани брат си да го последва.
	— Аз ще отскоча за момент до аптеката да видя дали имат нещо против този твой сърбеж, дето не те оставя на мира. — Посочи сграда, на чиято фасада се четеше „Магазин Рибагорса“, фамилия от долината Пасолобино. — Ти влез и направи покупките, и кажи да ти ги запишат на сметката на имението.
	В магазина Килиан се слиса от огромното разнообразие от стоки по стелажите и пода. Имаше всякакъв вид инструменти — нещо нормално за една железария, но и консерви, обувки, шевни машини, парфюми, резервни части за коли. Явно поведението му не беше като на обичайните клиенти, защото зад гърба си чу весел глас.
	— Ако не намирате това, което търсите, ще ви го доставя.
	Килиан се обърна и видя момиче на неговата възраст, доста хубаво, немного високо, с кестенява коса и симпатично изражение, което му се стори смътно познато. Отново последва изненада, защото никога не беше виждал така облечена жена: носеше зелени панталони с плохи и бяла блуза на ромбове, с къси ръкави. Около врата си беше завързала червено шалче. Момичето притвори очи, а после ги отвори широко и възкликна:
	— Ама това си ти, Килиан, братът на Хакобо! Много си приличате! Не ме ли помниш?
	Тогава се сети. Четири или пет пъти беше ходил с баща си у тях, на около три километра от Пасолобино. Винаги след завръщането си от Фернандо По Антон посещаваше роднините на момичето и им носеше продукти, изпратени им от родителите й, които живееха на острова. Докато Антон разговаряше с възрастните, Килиан се забавляваше с палавото момиченце, което все повтаряше, че един ден ще отиде в Африка.
	— Хулия! Извини ме, но си толкова променена…
	— Ти също. — Девойката посочи с ръка от горе до долу. — Много си пораснал от… — пресметна наум, — когато беше на десет години.
	— Оттогава ли не си у дома? Искам да кажа в Испания… А родителите ти? Добре ли са?
	Тя потвърди с кимване на глава.
	— Нещата тук им потръгнаха, така че след гимназиалния курс в колониалния институт реших да помагам в семейния бизнес. — Сви рамене. — Всяка година си повтарям, че ще отида в Пасолобино, но по една или друга причина не съм го правила. Постоянно разпитвам Хакобо за любимите ни планини… Всъщност той върна ли се от отпуска?
	Килиан я запозна с новостите от последните години и отговори на многобройните й въпроси най-вече за кръщенета, сватби и погребения. През няколкото минути, в които говориха за Пасолобино, той забрави дори за сърбежа.
	— Извини ме за разпита! — възкликна изведнъж. — А при теб какво ново? Как се приспособяваш към новия си живот?
	Килиан протегна ръце с дланите нагоре, за да покаже състоянието на кожата си.
	— Виждам. — Хулия не му обърна особено внимание. — Не се притеснявай. Това минава.
	— Всички ми повтарят да не се притеснявам. — Наведе се леко и сниши глас. — Ще ти споделя нещо. Имах съвсем различна представа за живота в колонията.
	Хулия се засмя.
	— След няколко месеца ще си промениш мнението! — Видя недоверчивия му поглед и сложи ръце на кръста. — А на бас!
	В този момент вратата се отвори и влезе Хакобо. Приближи се до девойката и я целуна два пъти за поздрав. Килиан забеляза, че Хулия се изчерви, а тонът на гласа й стана по-мек.
	— Радвам се да те видя отново. Как беше отпуската?
	— Почивките винаги са хубаво нещо. Особено когато са платени!
	— Не ти ли липсвахме поне малко?
	Хулия натърти на множественото число, въпреки че явно имаше предвид само себе си.
	— Знаеш, че когато работещите тук, на какаовата плантация, си тръгваме от острова — Хакобо също наблегна на множественото число, — сме се наситили до краен предел на растителност и мачетета… — Обърна се към Килиан. — Взе ли вече необходимото?
	Брат му отрече с поклащане на глава, извади от джоба си списъка с поръчките и го подаде на Хулия, която побърза да приготви стоката, докато двамата мъже оглеждаха стелажите за още нещо, което би им потрябвало.
	— Това е халва от миналата Коледа — каза Хулия, като видя, че Килиан разглеждаше една консерва. — Както виждаш, тук има всичко.
	— Халва в консерва?
	— Човек става изобретателен, когато иска нещо, не мислиш ли?
	Скоро пакетите бяха готови. Хакобо подписа разписката и плати с ваучер бутилка ирландско уиски „Тюламор Дю“.
	— За изпращането на стария доктор — прошепна Килиан и й намигна, — което е тази вечер.
	Хулия ги придружи до камионетката.
	— Как ви се струва някой ден през тази седмица да дойдете на обяд или вечеря у дома? Родителите ми ще бъдат щастливи да си поговорят с вас. — И преди Хакобо да възрази, добави: — На Килиан ще му се отрази добре да излезе за малко от гората.
	Хакобо имаше предвид друг вид забавление за брат си. Сбирките в домовете на заселниците бяха подходящи за младите семейства. Ергените търсеха други удоволствия. Мъчеше се да измисли как възможно най-възпитано да откаже на поканата, когато Килиан се намеси:
	— Много благодаря, Хулия. Приемаме с удоволствие. Нали, Хакобо?
	— Ами… Да, да, разбира се.
	— Тогава ще се видим през тази седмица. — На лицето на Хулия се изписа широка усмивка. — Ще изпратя прислужника да ви уведоми за деня. Ами дотогава!
	Завъртя се и забърза към магазина с жизнерадостната крачка на човек, постигнал нещо силно желано.
	Преди да се качи в камионетката, Хакобо бръкна в джоба си, откъдето извади малко бурканче с крем и го хвърли на Килиан.
	— Вземи! Дано това ти помогне!
	Килиан се изненада от тона на гласа му. Качи се и започна да маже ръцете и гърдите си с крема. Хакобо мълчеше.
	— Мога ли да знам какво ти става? — попита го Килиан след известно време.
	Хакобо стисна устни и тръсна глава.
	— Най-накрая постигна своето!
	— Не разбирам. Хулия ли имаш предвид? Стори ми се приятна и интелигентна. Има чувство за хумор и разговорът с нея е забавен.
	— Цялата е твоя тогава!
	Килиан се замисли и след миг удари длани в бедрата си и се разсмя.
	— Сега разбирам! Затова се промени толкова, когато ти влезе в магазина! Влюбена е в теб! А ти си мълчиш…
	— И какво има за казване? Не е нито първата, нито последната, която ме преследва.
	— Човече, сигурно не всички са като Хулия…
	— Прав си — съгласи се Хакобо и се усмихна лукаво при мисълта за всичките си приятелки. — Не са като нея. При други обстоятелства можеше и да я заведа на разходка по алеята на влюбените на Нос Фернанда… Но още е рано.
	— Рано за какво?
	— А ти за какво мислиш? Рано е да се обвържа с някоя. — Видя, че Килиан се замисли, и въздъхна. — Момче, понякога изглеждаш глупав. Не знам какво да те правя. Виж, Килиан, тук, на нашата възраст, та дори и по-големите от нас, имаме много… да речем… приятелки, но нито една сериозна връзка. Е, има и такива, дето се задържат с някоя, но не като Хулия, искам да кажа, не от нашите, но те започват да създават проблеми, стават капризни, искат да им даваш пари, да ги издържаш и дори те връзват с някое дете… Аз се старая да нямам сериозни връзки. Надявам се и ти да си достатъчно разумен. Не знам дали ме разбираш.
	Килиан започваше да добива някаква смътна представа за онова, което брат му искаше да му каже.
	— Ясно, Хакобо. — Изведнъж го налегна съмнение. — Я кажи, и татко ли? Имам предвид женените, които прекарват дълго време тук сами…
	Усети, че стомахът му се сви, като си представи Антон в ръцете на жена, която не беше Мариана.
	— Не зная какво е правил на младини, а и не съм го питал. Но мога да те уверя, че откакто аз съм тук на острова, нито съм виждал, нито съм чувал за нещо, което да буди подозрения. Това е, което знам. — Килиан въздъхна с облекчение. — Не ме учудва. Знаеш, че татко е много стриктен по отношение на религията и морала…
	— А и много обича мама… Не би й сторил това. Имам предвид, че не би й изневерил.
	— Да де, но тук има и други женени, които също обичат много жените си на полуострова, но не закъсняват да си намерят компания по време на дългите престои. Любовта няма нищо общо с това.
	Килиан не беше напълно съгласен с последните думи на брат си, но не каза нищо. Неприятният разговор не само че не отговори на въпроса, но и предизвика нови съмнения. Реши да сложи края на сериозния тон от последните минути.
	— А къде се виждате с _приятелките_ си? Тук съм от петнайсет дни, а не съм видял нито една…
	Хакобо вдигна поглед към небето.
	— Ще ги видиш, Килиан, ще ги видиш. Даже повече от това. За твое добро съвсем скоро смятам да те запозная с тях. Ти си от тези, дето много лесно биха се предали пред някоя като Хулия. Не мога да ти позволя да изпуснеш най-хубавото нещо на острова…
	— Благодаря ти за подкрепата — каза Килиан с подчертана ирония в гласа. — Дано да се окажа на висотата на твоите приятелки.
	Забеляза, че брат му се усмихна. Обърна се и погледна през прозореца, влизаха в Сарагоса. Първото му посещение на града му беше допаднало. Сърбежите не бяха намалели, но срещата със землянката му Хулия му беше помогнала да не се чувства толкова чужд на онази земя. Дори алеята с палмите на входа на имението не му се стори толкова странна.
	Спомни си деня, в който беше пристигнал в Сампака, възбудата и последвалата тревожност от рязката промяна на живота му и се учуди на спокойствието, с което в този момент минаваше по пътя с червената пръст. Дори усети приятен дружески жест в поздрава на Йеремиас.
	— Всъщност, Хакобо… — каза, когато колата спря пред преддверието с белите колони на красивата главна постройка.
	— Моля…?
	— На връщане трябваше аз да карам.


	След като разтовари покупките, Хакобо взе друга кола и се отправи към „Якато“. Килиан седна на шофьорското място и пое към „Обсай“, за да се заеме с ежедневната работа. Измина първите няколко метра с подскоци и спря, за да отговори на поздрава на Антон, който отиваше към главните складове, придружен от постоянния си спътник Хосе. Изчака да влязат и чак тогава се захвана с трудната задача, защото не искаше свидетели на своята непохватност. За негов късмет по това време в главния двор нямаше хора.
	Когато пристигна в „Обсай“, плувнал в пот, се почувства горд, защото двигателят не беше загаснал нито веднъж. Паркира и с бърза крачка пое по пътеката към какаовите насаждения. Много скоро чу песните на работниците. Пред себе си видя жена, загърната в ярък плат, с празна кошница на главата. Предположи, че отива за диви плодове или да събира съчки за домашното огнище. Изведнъж жената спря, сякаш беше чула нещо, и без да губи време, се шмугна в гъсталака. Килиан не се впечатли, защото знаеше, че калабарите не се страхуват от джунглата и жените им често ходят да видят мъжете си и да им занесат храна.
	Продължи по пътеката, докато чу говора на работниците, шумоленето на растителността, ударите на мачететата и съскането на пръскачките на меден сулфат против образуването на плесен през влажния период.
	Видя дългата редица работници, а в края й Нелсон, един от надзирателите, и вдигна палец, за да попита дали всичко е наред. Мъжът му отговори със същия жест. Тогава спря пред най-близкостоящия до него човек и се замисли как най-простичко да попита за другия бял не защото го интересуваше къде е, а защото искаше работниците да разберат, че напредва с изучаването на пичинглиш, въпреки че все още му беше трудно да съставя дълги изречения.
	— _Whose side massa Gregor?_
	— _I know no, massa Kilian._ — Мъжът сви рамене, вдигна ръка и с жест посочи няколко места. — _All we done come toghether, but he done go._
	Килиан не разбра нищо, но кимна с глава. Не знаеше какво да каже, така че тръгна сред работниците, спираше пред всеки, за да види какво прави, и кимаше с глава в знак на одобрение, сякаш вече беше станал експерт в материята, докато стигна при Нелсон, зад когото започваше джунглата. Надзирателят, здрав и силен мъж, висок почти колкото Килиан, с кръгло плоско лице и лека двойна брадичка, се караше на един от работниците и размахваше пръскачка. Като видя Килиан, млъкна.
	— Всичко е наред, _massa_. — Говореше на пресекулки и със силен акцент. Испанският беше задължителен за надзирателите. — Сместа трябва да е добре разбита, за да не повреди растенията.
	Килиан отново кимна с глава. Чувстваше се глупаво, като се правеше, че контролира неща, от които нямаше понятие. Предпочиташе да го бяха пратили да ремонтира пътищата, защото беше убеден, че строителните работи щяха да му се отдадат, тъй като в Пасолобино се беше занимавал със зидарство при поддръжката на къщата и плевните. От какао нищо не разбираше.
	— Веднага се връщам — каза на Нелсон и взе няколко млади листа от земята.
	Навлизането в гората за естествени биологични нужди беше начин да прекъсне тягостното мълчание. В началото растителността беше рехава, но скоро му се наложи да използва мачетето, за да си проправи път до някое удобно за целта място. Свали си панталоните и се вгледа в един паяк с жълто-черна окраска, който довършваше дебела паяжина между два храста. Беше доволен, че не го е гнус от паяци и тарантули, въпреки че тукашните бяха десет пъти по-големи и по-космати от пасолобинските, но и едните, и другите можеха лесно да бъдат стъпкани. Змиите обаче бяха друго нещо. Не ги понасяше. Постоянно беше нащрек особено след случката с боата. А беше се озовал на място, пълно с всякакъв вид и цвят змии!
	Когато свърши, се избърса с листата, които беше взел, и се изправи, като се хвана за клона на храст, който му се стори мек и жив. Веднага го пусна и остана вцепенен. Кафяво-зеленикавият клон пред очите му се гърчеше мудно. Присви очи и видя, че има глава и език, който се поклащаше във въздуха.
	Закопча панталона си бавно и тръгна заднешком, обърна се рязко и с разтуптяно сърце побърза да се отдалечи от мястото. Не обърна внимание накъде се беше затичал, но скоро разбра, че върви в обратната посока, защото гласовете на работниците се отдалечаваха зад гърба му. Изруга тихо и пое обратно. Изведнъж чу познат глас на няколко метра от себе си. Заслуша се и разпозна гласа на Грегорио. Вероятно беше влязъл в гората по същата причина като Килиан. Въздъхна с облекчение. Колегата му познаваше всяка педя от това място. Приближи се шумно, за да може Грегорио да го чуе, и стигна до нещо като малка полянка.
	— Грегорио! Няма да повярваш! Не знам как…
	Замръзна на място.
	Грегорио лежеше по очи в прегръдката на тяло, между чиито крака се тресеше и стенеше. Жената посочи към Килиан. Грегорио спря да се движи, подпря се на лакти, обърна глава и изпсува.
	— Обичаш да гледаш, а? — изкрещя, докато ставаше и се опитваше да си вдигне панталоните.
	Килиан се изчерви от въпроса и от вида на пениса, стърчащ между кокалестите крака на мъжа. Жената продължаваше да лежи на земята върху оранжево парче плат и се усмихваше. До нея имаше празна кошница. Разпозна жената, която преди известно време беше видял да влиза в гората.
	— Прощавай… — започна да се извинява. — Влязох в гората и се изгубих. Чух те и тръгнах към теб. Не исках да преча.
	— Но го направи! Не можах да свърша!
	Даде знак на жената да става. Тя се изправи и завърза плата на кръста си. Взе кошницата, сложи я на главата си и преди да тръгне, протегна ръка към Грегорио.
	— _Give me what you please_ — каза.
	— Никакви такива! — възрази Грегорио. — Този път не можах да свърша, така че не се брои.
	Махна й с ръка да изчезва.
	— _You no give me some moni?_ — погледна го с досада жената.
	— _Go away! I no give nothing now. Tomorrow, I go call you again._
	Тя стисна зъби и си тръгна обидена. Грегорио вдигна шапката си от земята, изтръска я и я сложи на главата си.
	— А ти — обърна се към Килиан със саркастичен тон — не се отдалечавай много от пътя, ако не искаш да се изгубиш. — Мина покрай него, без дори да го погледне. — Какъвто си смелчага, няма да издържиш и два часа в джунглата.
	Килиан стисна юмруци и мълчаливо тръгна след него, все още засрамен от видяното. Цялото тяло го засърбя и той започна да се чеше ожесточено.
	Брат му беше прав. Трябваше да се вземе в ръце.
	Във всяко отношение.


	Както беше предвидено, всички вечеряха заедно, за да се сбогуват с Дамасо — възпитан мъж, с напълно бяла коса и меки черти, който се завръщаше окончателно в Испания след няколко десетилетия в колонията като лекар.
	Седнаха около масата, подредени по старшинство в колонията. От едната страна бяха Лоренсо, Антон, Дамасо, отец Рафаел, който отслужваше месите в Сарагоса и работеше като учител, Грегорио и Сантяго, един от служителите ветерани. От другата страна на масата бяха мъжете под трийсет години: Мануел, Хакобо, Килиан, Матео и Марсиал. С изключение на празненствата и посещенията на някоя важна особа, столовата рядко е бивала толкова оживена. Докато прислужниците, включително Симон, сервираха вечерята, възрастните си припомняха борбата с трудностите през първите години на острова, а младите ги слушаха с недоверието и арогантността, присъщи на липсата на опит.
	В края на вечерята управителят помоли за няколко минути мълчание, за да произнесе кратка реч в чест на добрия си приятел Дамасо. Килиан не чу почти нищо от речта заради обилното количество риоханско вино „Аспиликуета“, което Гарус бе сложил на масата, и заради сърбежите по цялото тяло, които го караха да се чувства много зле. Последваха аплодисменти, емоционални изказвания и благодарности.
	Колкото по-малко пълни бутилки оставаха, толкова по-оживен ставаше разговорът.
	— Сбогувахте ли се вече с всички? — попита хапливо Матео, симпатичен дребен мадридчанин, жилав и жизнен, готов винаги да пусне някоя усмивка изпод тънкия мустак.
	— Мисля, че да — отговори лекарят.
	— С всички? — настоя Марсиал, колегата на Хакобо в двора „Якато“, космат мъжага, висок почти два метра, надарен с доброта, огромна, колкото подобните му на лопати ръце.
	Лекарят знаеше накъде бият, но не пожела да се поддаде на провокацията.
	— Така че повтарям: да, сбогувах се с всички.
	— След като дон Дамасо го твърди, значи е така — обяви се в негова защита Сантяго, спокоен и разумен мъж, много слаб и блед, с права коса, на годините на Антон.
	— Знам човек, който сигурно е много тъжен тази нощ… — намеси се Хакобо.
	Младите избухнаха в смях. Всички, освен Килиан, който не разбираше какво има предвид брат му.
	— Престани, Хакобо! — скара му се Антон и погледна отец Рафаел.
	Този тип разговори изобщо не му харесваха.
	Хакобо вдигна ръце с дланите напред и сви рамене в израз на невинност.
	— Младежо, не бъди безочлив — закани му се Дамасо, размахвайки пръст във въздуха. — Който не е съгрешавал, да хвърли първия камък, нали, отче?
	Останалите се засмяха на двусмислието, с което по възможно най-невинен начин бе направил коментар по въпроса. Отец Рафаел, пълен мъж, с кръгло лице, плътни устни, брада и напреднала плешивост, когото всички уважаваха много заради благия му характер, се изчерви, а Дамасо веднага се намеси, за да внесе яснота:
	— Нямах предвид вас, отче Рафаел. Само това оставаше. Това беше цитат от Библията. Тези младежи…! — Поклати глава. — Крадецът вика… и т.н.
	— Така си е — каза свещеникът със спокоен глас. — Не преставам да повтарям на всички, че колкото повече време успеят да издържат без жена, толкова по-благодарни ще им бъдат джобът и здравето. Имам усещането, че на тази грешна земя проповедта е глас в пустиня. — Въздъхна и погледна Килиан. — Внимавай с кого дружиш, момче… Имам предвид тези негодници, разбира се… — намигна съучастнически, което отново развесели присъстващите.
	— Е, мисля, че вече е време за сън. Как ви се струва? — Дамасо опря ръце на масата и стана. — Очаква ме много дълъг път.
	— И аз отивам да спя — каза Антон с уморен глас.
	Килиан и Хакобо се спогледаха. И двамата си мислеха за едно и също нещо. Антон имаше дълбоки тъмни сенки под очите. Напоследък все беше изморен. Какъв контраст с бащата, когото помнеха от детството си! Никога не го бяха виждали болен, нито го бяха чували да се оплаква от нещо. Беше мъж със силна физика и издръжлива психика. Преди години, на втория ден след пристигането си от Африка, се беше захванал със селската работа, сякаш никога не се беше откъсвал от нея. „Може би е време да си вземе отпуска — помисли си Килиан — или като Дамасо да си замине окончателно от колонията.“
	Възрастният лекар се сбогува с всекиго поотделно със силно ръкостискане и си тръгна, следван от Антон, Лоренсо, Сантяго и отец Рафаел, които използваха случая да се оттеглят за сън. Хакобо стана и също излезе, но с жест даде да се разбере, че скоро се връща. На вратата Дамасо се обърна и каза:
	— Мануел, мога ли да ти дам един последен съвет? — Мануел кимна. — Става въпрос за сърбежите на Килиан. — Направи кратка пауза, за да се увери, че младите го слушат, и продължи: — Салицилов спирт с йод. — Килиан погледна с недоумение, а Мануел се усмихна, благодарен за начина, по който му беше предал опита си. — Да си маже цялото тяло и до петнайсет дни обривът ще е изчезнал. Лека нощ!
	Дамасо го потупа приятелски по рамото и излезе от столовата със свито сърце, защото знаеше, че занапред вечерите като тази щяха да са само част от спомените му.
	Хакобо помоли Симон да донесе чисти чаши. Сред усмивки и недомлъвки Килиан успя да разбере, че човекът, който щеше да тъгува за Дамасо, е Рехина, сериозната му интимна приятелка от поне десет години.
	— Десет години! А няма ли жена и деца в Испания? — попита с плътен глас.
	— Има, разбира се! — Марсиал си сипа още една чаша. Тялото му можеше да понесе поне три пъти повече алкохол от останалите. — Но какво да се прави! Испания е много далече!
	Килиан си спомни случката в гората и Грегорио, легнал върху жената. Сети се и за думите на Хакобо в колата.
	— Няма съмнение, че _приятелките_ ни помагат да се справим по-лесно с живота на острова. — Хакобо вдигна чаша. — Пия за тях!
	Другите го последваха и вдигнаха чаши, след което настъпи мълчание.
	— А какво ще се случи сега с тази Рехина? — попита Килиан.
	— Какво има да се случва! — отговори Матео, докато се бореше с копчетата на ризата си. Вентилаторът на тавана не успяваше да раздвижи въздуха, а от алкохола горещината беше още по-осезаема. — Ще тъгува няколко дни, а после ще си намери друг. Всички правят така.
	— Човече, на тази няма да й е лесно, защото не е първа младост — добави Марсиал и се почеса по ухото. — Но пък си поживя добре през всичките тези години. Като господарка! Дон Дамасо се показа като истински джентълмен!
	Килиан се загледа с празен поглед в кехлибарения цвят на питието. Беше му любопитно какво според приятелите му значеше да си джентълмен. Ако се съдеше по думите им, беше нормално в продължение на десет години да поддържаш интимни отношения с жена, а след това да се приютиш в прегръдката на съпругата си, сякаш нищо не се е случило.
	От известно време Мануел наблюдаваше Килиан. Можеше да си представи въпросите, които се въртяха в главата му. Не беше лесно за млад испанец — възпитан в строг морал, в общество, в което публичната изява на чувства се смяташе за грях — да приеме неписаните закони на общност, в която сексът беше нещо толкова нормално, колкото и храната. Повечето от мъжете свикваха много лесно с тях, но не всички бяха еднакви. В сравнение със своите приятели той самият водеше твърде подреден живот.
	— А какво се случва, ако им се родят деца? — попита Килиан след известно време.
	— Няма чак толкова… — каза Хакобо.
	— Истината е, че негърките знаят да се пазят — добави Грегорио, напълно убеден в думите си.
	— Има, убеден съм, че има — прекъсна ги Мануел с твърд глас. — Просто не искаме да знаем за тях. Откъде мислите са се появили всички мулати в Санта Исабел?
	Матео и Марсиал се спогледаха и засрамени сведоха поглед. Хакобо напълни чашите.
	— Виж, Килиан, нормалното е детето да остане с майката, а тя да получава издръжка. Знам за много малко случаи, които мога да преброя на пръстите на едната си ръка, в които децата са били припознати и дори изпратени да учат в Испания. Но както вече казах, това се случва изключително рядко.
	— А чувал ли си за брак между бял и негърка?
	— До днес, не. А ако някой се е опитал, със сигурност са го върнали в Испания.
	— А за какво му е на бял да се жени за негърка? — попита Грегорио с известно презрение.
	— За нищо! — отговори Марсиал, притиснал здраво рамене към облегалката на стола. — Дават ти всичко, без да трябва да ги водиш пред олтара!
	Хакобо, Матео и Грегорио се усмихнаха съучастнически. Мануел направи жест на недоволство, а Килиан остана безмълвен, замислен върху думите им.
	— Явно темата те интересува. Вече ти се иска да ги пробваш, а?
	Килиан не отговори.
	— Остави момчето на мира — каза Матео и леко го потупа по ръката.
	Грегорио притвори очи и се наведе напред:
	— Да не мислиш, че Антон е светец…? През всичките години, които е на Фернандо По, сигурно е имал цял куп приятелки!
	— Грегорио… — намеси се Матео, като видя, че Хакобо пребледня.
	Едно е да говориш по мъжки за жени, но съвсем друго е да лъжеш, с цел да нараниш, което всъщност правеше Грегорио. Всички присъстващи познаваха прекрасно Антон. А и беше въпрос на чест при разговорите да се спазва необходимата дискретност. Шегите не биваше да прескачат определена граница. Такива бяха правилата на острова.
	— Може дори тук да имаш братя мулати… — продължи с неприятна усмивка. — Какво би си помислила майка ти, а?
	— Престани, Грегорио! — каза Хакобо със заплашителен тон и скочи. — Много внимавай какво говориш! Чуваш ли ме? Това е лъжа и ти много добре го знаеш!
	— Хайде, успокой се! — каза високомерно Грегорио. — Доколкото знам, мъж като всички нас…
	Мануел се обърна към него:
	— Разбира се, дори много повече от теб самия.
	— Хайде да не говорим за това… — добави Матео и си зализа мустака.
	— Само се закачах с новака! — опита да се оправдае Грегорио, като видя, че всички бяха против него. — Беше шега. Въпреки че не бих си сложил ръката в огъня нито за Антон, нито…
	Килиан въртеше чашата с бавни движения. Опиянението от алкохола беше преминало и вече можеше да мисли ясно. Бавно вдигна поглед и погледна Грегорио с ледени очи:
	— Следващия път, когато се опиташ да си правиш шеги с мен — каза през зъби, — ще ме опознаеш истински.
	Грегорио изсумтя и стана.
	— И чувство за хумор ли нямаш? Чудесно!
	— Достатъчно, Грегорио — каза Мануел с остър тон.
	— Да, добре.
	Марсиал стана, за да се види разликата в ръста им.
	— Страхотна закрила имаш — Грегорио посочи останалите, — но ще дойде ден, в който няма да има кой да те защити.
	Хакобо скочи срещу него и здраво го хвана за ръката.
	— Кого си мислиш, че заплашваш, а?
	Грегорио се отскубна рязко и си тръгна. Марсиал и Хакобо седнаха отново и си сипаха по чаша, за да се успокоят.
	— Не му обръщай внимание, Килиан — каза Марсиал накрая. — Преди не беше такъв. Станал е брутален. Но, знаеш, куче, което лае…
	— На това се надявам — отговори Килиан спокойно, въпреки че вътрешно се раздираше от гняв. — Не смятам да му позволя нито една шегичка повече.


	В петък вечер Йеремиас даде на Симон бележка от прислужника на Хулия, с която тя канеше братята и Антон на вечеря у тях.
	Килиан реши да каже на Хакобо на следващата сутрин. В шест часа в събота слезе на двора, където работниците, учудващо точни, се бяха събрали, за да получат седмичното си възнаграждение. Подредени в редица, чакаха да ги извикат поименно и един по един вземаха парите си и полагаха пръстов отпечатък вместо подпис. Това, както и раздаването на храната в понеделник, отнемаше два часа. Използваха времето на опашката да почистят завидно здравите си и бели зъби с малка четка, направена от корени.
	Килиан отиде при Хакобо и му подаде бележката от Хулия.
	— Много е умна — каза раздразнен. — Изпратила ти я е на теб, за да е сигурна, че ще отидем. Имала е на разположение цяла седмица! Ама, не… Избрала е точно съботата.
	— Какво значение има денят?
	— Съботните вечери са свещени, Килиан. За всички. Погледни мъжете. Не виждаш ли колко са радостни? Сутрин си получават парите, а вечер харчат част от тях в Санта Исабел.
	— Тогава да й откажа ли, или да потвърдя, че ще отидем?
	— Да, да, разбира се. А сега върви при Грегорио. Днес е мек като коприна.
	Отиде до масата, на която седеше Грегорио, който му подаде списъка на бригадите и без да го погледне в очите, каза:
	— Вземи. Продължи ти. Аз отивам да подготвя материалите за „Обсай“. Нелсон ще ти помогне.
	Килиан седна и продължи да чете имената от списъка. Видя, че Симон обикаля, отегчен, наоколо. Беше с дрехите, които носеше всеки ден: къси панталони и риза с къси ръкави в естествен цвят. Вместо ботуши беше обул сандали с тънки черни кожени каишки. Въпреки приликата му с други момчета на неговата възраст, Килиан знаеше, че винаги щеше да го разпознае по огромните очи, постоянно нащрек, въртящи се наляво и надясно и попиващи всичко, случващо се наоколо. Направи му знак да се приближи и да помогне на Нелсон с превода. Изведнъж до масата приближи мъж, когото още не бяха повикали, и започна да протестира за нещо. Килиан прокле лошия си късмет. Денят му започваше със спор.
	— Какво става, Нелсон?
	— Този твърди, че Умару му дължи пари.
	Името се стори познато на Килиан. Вдигна поглед и разпозна човека, на когото Грегорио беше отказал да даде хинин преди инцидента с боата.
	— Защо му дължиш пари? — попита.
	Нелсон превеждаше, но дори без да го слуша, Килиан разбра, че Умару изобщо нямаше намерение да дава каквито и да било пари на никого. Другият ставаше все по-възбуден и настоятелен. Останалите работници замълчаха, заслушани в спора.
	— Екон му предложи жена си. Умару прие, а сега не иска да плати.
	Килиан премигна и стисна устни, за да не се разсмее. Това беше най-голямата глупост, която беше чувал. Погледна мъжа: спретнат, среден на ръст, с много къса коса, изпъкнали скули и трапчинки на бузите.
	— Казваш, че Екон му е услужил с жена си?
	— Да, явно — отговори Нелсон съвсем естествено. — Умару е ерген. Ергените имат нужда от жени. Женените използват да припечелят, ако жените им са съгласни. Екон си иска парите.
	— _Moni, moni, massa!_ — повтаряше Екон, като енергично клатеше глава нагоре-надолу.
	— _Moni, no, massa! Moni, no!_ — повтаряше от своя страна Умару, въртейки глава наляво и надясно.
	Килиан изсумтя. Мразеше да се прави на съдия. А ако това продължеше, нямаше да свършат никога.
	— Има ли свидетели? — попита.
	Нелсон преведе въпроса на висок глас. Огромен негър, висок почти два метра, с ръце, колкото краката на нормален мъж, излезе напред и каза на надзирателя:
	— Моси казва, че ги е видял в гората. Два пъти.
	Килиан се усмихна вътрешно. Явно не беше единственият, прекъснал компрометираща сцена в гората. Попита колко пари му дължи, извади сумата от плика с парите на Умару и ги сложи в този на Екон.
	— Въпросът е приключен. — Подаде им парите. Единият сияеше от задоволство, а другият гледаше ядосано. Обърна се към Симон. — Съгласен ли си?
	Симон поклати глава в знак на одобрение, а Килиан въздъхна с облекчение.
	— Тогава точка по въпроса.


	Точно в седем се стъмни и без никакво предупреждение настъпи нощ. Килиан и Хакобо се качиха на камионетката и потеглиха към града. На излизане от имението Хакобо извика на Йеремиас:
	— Напомни на Уалдо да направи, каквото съм му казал!
	— Какво трябва да направи Уалдо?
	— Нищо. Това са си мои работи.
	Почти извън Сарагоса Килиан видя голяма група работници, които държаха обувките си в ръце и се смееха. Бяха сменили мръсните работни дрехи с дълги панталони и чисти бели ризи.
	— Какво правят тук? — попита брат си.
	— Чакат автобуса за Санта Исабел.
	— А защо носят обувките си в ръце? За да не ги изцапат ли?
	— По-скоро, за да не ги износват. Много са пестеливи. — Изсмя се. — Но тази нощ ще похарчат част от парите си за алкохол и жени. Виждам, че вече се чешеш по-малко.
	— Мануел ми приготви рецептата на Дамасо и явно действа.
	— А! — възкликна иронично Хакобо. — Какво нещо е опитът!
	Килиан се съгласи.
	— Чуй, Хакобо. Не мислиш ли, че татко трябва да се прибере у дома? С всеки изминал ден е все по-уморен. Дори не пожела да ни придружи тази вечер.
	— Прав си, но той е голям инат. Няколко пъти съм говорил с него по въпроса, но той твърди, че знае много добре какво трябва и какво не трябва да прави. Нормално е да се изморява на неговата възраст. Дори не иска да го види Мануел. Не знам…
	Паркираха пред магазина на Рибагорса. Качиха се по страничните стълби до жилището и почукаха на вратата. Хулия отвори на мига, сякаш ги беше следила през прозореца. Покани ги да влязат в широко уютно помещение с тераса, което служеше едновременно за столова и хол. В средата беше разположена голяма дървена маса със столове, а отстрани — ратанов диван с дървени подлакътници. Килиан плъзна поглед по стените, украсени с картини с африкански мотиви, с изключение на една-единствена с изглед от Пасолобино, която го накара да се усмихне с носталгия. На една от стените бяха закачени копие от червено дърво, дълго почти два метра, и черупка от морска костенурка. От дясната му страна, върху нисък шкаф беше поставена огромна слонска бивна, а из цялото помещение бяха пръснати различни статуетки от абанос. За западната култура напомняха единствено радиограмофонът „Грундиг“ на малката масичка до дивана и няколкото списания „Ола“ и „Рийдърс Дайджест“.
	Хулия представи Килиан на родителите си — Хенероса и Емилио — и сервира на братята типичния за острова чай _contriti_, докато готвачката и прислужниците приключеха с подготовката и сервирането на вечерята. Хенероса беше поръчала да приготвят препечени филийки с ирански хайвер и печено месо от антилопа, което се хареса много на Килиан.
	— Мислех си да приготвя вечеря по рецепта, която ми изпрати майка ми от Пасолобино — каза Хенероса, закръглена жена с опъната кожа, с немного дълга чуплива коса, облечена с кафява пола и трикотажна блуза в цвят охра, — но накрая реших да ви предложа най-доброто блюдо, което приготвя готвачката ни. Надявам се да дойдете отново и тогава ще ви сервирам някое от мамините ястия.
	Килиан хареса Хенероса и Емилио. Разговаря дълго с тях, защото се интересуваха от случващото се в Испания, и му се наложи да повтори всичко, което вече беше казал на Хулия в магазина. Хенероса му напомняше за майка му, въпреки че беше доста по-приказлива от Мариана. Беше запазила силата и енергията на жените от планината. Радваше се на цветущо здраве, нещо изключително важно, за да се понесат толкова много години във Фернандо По. Емилио беше среден на ръст, с рядка и непокорна коса, къс мустак и будни като на дъщеря му очи. Според Килиан беше спокоен, добродушен и възпитан човек с ведър характер. Емилио го попита за баща му, когото не беше виждал отдавна, и изрази съжаление за влошеното му здраве.
	— Знаеш ли? — каза. — Късметлии сме, че сме заедно от самото начало, откакто дойдохме за първи път! Всичко беше толкова различно! Сега улиците са асфалтирани и с канализация. Имаме вода, телефони и електричество в домовете и по улиците… Като в Пасолобино, момче!
	Килиан долови иронията в гласа му. Нямаше начин да има на света други две толкова различни места като Пасолобино и Санта Исабел. Вероятно европейците, идващи от големи градове, не се впечатляваха като него, който беше свикнал да е сред добитък и кални пътища. Разбираше защо Емилио и Хенероса бяха свикнали толкова лесно с удобствата, които това място им предлагаше. Дори бяха имали възможността да осигурят добро образование на Хулия в луксозните колежи на острова… Може би един ден и той самият щеше да обикне това кътче от Африка като родителите на Хулия, но в момента все още си мечтаеше с въздишка за малък олтар със скулптури на Девата от Гуадалупе — покровителката на долината — и на Дева Мария Пилар; или за ясния спомен за бъчонката, която Хенероса беше изпратила от дома си за гарниране на типичните пасолобински бутерки…
	Гръмкият смях на Хулия прекъсна мислите му. По време на цялата вечеря девойката се опитваше да привлече вниманието на Хакобо с остроумните шеги и находчивостта си. Беше се издокарала специално за случая със семпла вталена рокля „Виши“ в жълто и кафяво, с къси ръкави и дълбоко двустранно шпиц деколте. Беше сресала косата си на кок, който подчертаваше чертите на лицето й. Килиан съжали, че брат му нямаше никакъв интерес, защото бяха много красива двойка особено тази вечер, тъй като Хакобо също имаше безупречен вид, облечен с бяла риза и ленени панталони. Хулия и Хакобо бяха млади, привлекателни и забавни. Много добра комбинация, помисли си Килиан, която обаче не можеше да се получи, ако единият от двамата не беше влюбен. Стана му жал за приятелката му. Виждаше надеждата в очите й, когато Хакобо отговаряше със смях или усмивка на шегите и коментарите й.
	Единият от прислужниците даде знак, че кафето ще бъде сервирано на масата на верандата, с изглед към градината, осветена от газени лампи, около които се въртяха рояци комари. Беше толкова ясна нощ, че можеше да останат само на лунната светлина, която огряваше огромните манго и авокадо — Килиан пресметна, че височината и на двете дървета беше между осем и десет метра, — които се извисяваха над другата екзотична растителност в градината. Хулия предложи да играят на карти, но родителите й предпочетоха да продължат да разговарят.
	Бащата на Хулия се опасяваше, че бунтарският дух от други райони, като Кения и Белгийско Конго, може да стигне и до Гвинея, което би поставило в опасност бизнеса на белите. Хенероса прекъсна спора елегантно, но твърдо, когато разбра, че Килиан няма да престане да задава въпроси. Той остана разочарован, защото искаше да сподели прочетеното на кораба за движението Мау Мау. Не можеше да си представи как идеалното устройство на този колониален свят би могло да се пропука. Но тъй като не искаше да се покаже невъзпитан, се включи в умело ръководения от жената разговор.
	Хакобо непрекъснато поглеждаше часовника си, явно притеснен. В събота и той като работниците искаше пари и забавления. Можеше да си представи къде и какво правеха в този момент Марсиал и Матео и едно червейче в стомаха подсилваше нетърпението му.
	За негов късмет много скоро се появи един от прислужниците и каза, че работник от Сампака на име Уалдо молел за разрешение да влезе и да обясни на _massa_ Килиан и _massa_ Хакобо защо спешно трябвало да се върнат в имението.
	— Група калабари, които празнували в една от бараките — Уалдо говореше бързо и с пресилена според Килиан тревога, — се скарали и кавгата прераснала в бой с мачетета и…
	— Какви диваци! — намеси се Хенероса и се прекръсти, видимо притеснена. — Сякаш са от ония, дето се изяждат един друг. Не знаехте ли? На пазара чух, че в Рио Муни били изяли един епископ…
	— Какви ги говориш, мамо! — запротестира Хулия.
	Хакобо подкани Уалдо да продължи, преди още някой да се намеси и да осуети намеренията му.
	— Има няколко ранени — продължи момчето, — а няма нито един бял да ги усмири, дори и новият доктор…
	Хакобо стисна ръката на Емилио, целуна Хенероса и Хулия по бузите и задърпа брат си, докато той благодареше за приятната вечер и повтаряше, че с удоволствие ще ги посети отново. Хулия ги придружи до камионетката, изчака да натоварят колелото на Уалдо и се сбогува с тъжен и изпълнен с разочарование поглед.
	Хакобо подкара камионетката с бясна скорост, но след две преки спря, свали колелото на Уалдо и сложи няколко банкноти в ръката му.
	— Добра работа, момче!
	Уалдо светна фенерчето си и си тръгна, доволен от лекотата, с която неочаквано беше спечелил пари.
	Хакобо влезе в колата и се обърна към Килиан с широка усмивка.
	— Мошеник! — закачливо го смъмри Килиан.
	— Добре дошъл на вечерите в Санта Исабел! — каза брат му. — Идваме, Анита Гуау!
	Хакобо натисна газта и шофира като луд до желаната цел, а Килиан се поддаваше все повече на радостта му.


	— Но какво имаме тук! — Пълна жена с едър бюст ги поздрави със сърдечно ръкостискане още щом влязоха в парти залата. — Откога не сме ви виждали, _massa_ Хакобо! А това трябва да е брат ви! Добре дошъл! Влизайте и се забавлявайте!
	— Всичко е постарому, нали, Анита? — Хакобо отговори на поздрава й, докато оглеждаше залата. Видя група приятели и им махна. — Виж, Килиан, дори Мануел е дошъл. Но не виждам нито Дик, нито Пао.
	— Кого?
	— Приятели от Бата, които работят в дърводобива. Съботите обикновено идват тук… Е, за начало ще изпия чаша от любимото си уиски. Запомни това име: „Бяло конче“, черен етикет. Не е за вярване, но е по-евтино от бирата. Предимствата на безмитното пристанище…
	Отидоха до бара и Килиан забеляза, че повечето пиеха твърд алкохол. Келнерките сервираха обилни количества от различни марки уиски с непознати за него имена — ирландски или шотландски — и бренди от познати марки като „Осбърн“, „Фундадор 501“, „Ветерано“ или „Tres Cepas“. Помисли си, че у дома му в Пасолобино една такава бутилка би стигнала за цяла година, а тук, при Анита свършваше за секунди.
	Хакобо поръча две чаши „Бяло конче“, а докато чакаха Килиан, се забавляваше с гледката на дансинга. Клубът представляваше огромен ограден двор, разделен на две: отдясно бяха барът и масите под навес, а отляво беше дансингът под открито небе, така че, ако човек вдигнеше очи, можеше да види околните сгради, по чиито балкони се бяха струпали деца да гледат какво правеха възрастните. Бели и черни мъже, и негърки, облечени като европейки, се движеха в ритъма на музиката на малък оркестър, състоящ се от три различни по големина барабана, ксилофон, маракаси, подобни на кратунки, и тромпет. Стори му се странно, че от африкански ударни инструменти звучаха познати латино ритми. Килиан разкърши рамене: музиката беше не само ритмична, но и заразителна.
	Хакобо му подаде чашата и тръгнаха към най-отдалечените маси в дъното, където Мануел и Марсиал пиеха в компанията на две хубави жени. Засмяха се и посочиха към дансинга, където Матео неуспешно се опитваше да следва стъпките на доста по-едра от него жена. Марсиал стана да донесе два стола за братята. Това място беше подходящо за пиене и разговори. Закритите с тъмен плат прозорци, цигареният дим и мирисът на алкохол, парфюм и пот създаваха доста интимна обстановка.
	— Представям ви Оба и Саде — каза Марсиал. — Току-що са пристигнали от континента. А това са Хакобо и Килиан.
	Момичетата подадоха ръка на братята. Оба, по-дребна от приятелката си, носеше жълта рокля, разкроена от талията надолу и тясна от кръста нагоре с шпиц деколте с голяма панделка. Косата й беше до раменете, сресана по европейски. Килиан хареса повече Саде заради ръста и наперената й стойка. Заприлича му на красива царица с гривни от разноцветни семена и гердани с кристални мъниста. Бледорозовата рокля с бели маншети и яка в комбинация със сандалите в същия цвят подчертаваше още повече фигурата й. Косата й беше сплетена в множество плитки, които образуваха любопитни фигури, подобно на малка мозайка. Тази прическа караше очите й да изглеждат още по-големи, а устните — още по-плътни.
	— Искате ли да танцуваме? — попита Оба на перфектен испански.
	Марсиал и Хакобо приеха и четиримата се запътиха към дансинга. Мануел отиде за още пиене и по пътя срещна Матео, който се връщаше сам на масата. Килиан се усмихна, като видя как Хакобо следваше умело стъпките на Саде и колко голяма беше разликата в ръста на Оба и Марсиал, който трябваше да танцува, превит почти на две.
	— Разбит съм! — Матео седна на масата, плувнал в пот. — Дяволът се е вселил в телата на тия жени! Ами ти… не танцуваш ли? Само трябва да поканиш някоя.
	— Истината е, че танцуването не ми се удава твърде… — призна си Килиан.
	— В началото и на мен не ми харесваше много, но оставиш ли се веднъж на прилепчивата музика и ритъма на барабаните, се оказва по-лесно, отколкото изглежда. — И се засмя на учудената физиономия на Килиан. — Да, дори научих имената на барабаните: дун-дун, джембе, бонгос. В началото всички бяха там-тами… — Протегна ръка за чашата си, без да откъсва поглед от залата в търсене на нова партньорка за танц. — Днес тук е много оживено. Има много нови момичета.
	Мануел дойде с питиетата и се включи в разговора.
	— Няма да повярвате! На бара са Грегорио и Рехина. Колко бързо й мина тъгата от раздялата с Дамасо! За какво говорехте?
	— За барабаните… за момичетата… — отговори Килиан. — Откъде са?
	— От остров Манджи, Нигерия, Рио Муни… — изреди Матео. — Отвсякъде по малко.
	— А от тукашните _bubi_?
	— Не! — каза Мануел — Наказват ги, ако загубят девствеността си.
	— Колко много различия на такова малко пространство… — каза Килиан, спомняйки си за работника, който беше дал назаем жена си. — Това е значи мястото, заради което си струва всичката пот през тежката работна седмица.
	— Не е единственото, но е най-доброто — обясни Матео, поклащайки чашата си в ритъма на музиката. Дори и седнал не можеше да се въздържи. — Понякога ходим и в „Риа Камба“, зад катедралата. Също и в клуб „Фернандино“, но там изобщо не ми харесва, защото момичетата не са така отворени като тези тук. — Засмя се, а очите му станаха още по-малки от множеството бръчки. — Държат се като белите, с финес и достойнство.
	— То е като казиното на белите — поясни Мануел, развеселен от описанието на Матео. — Там ходи черният елит. Не гледат добре на бял, танцуващ с черна. Тук е различно. За няколко часа всички сме еднакви.
	Марсиал и Саде се върнаха на масата без партньорите си.
	— Къде са другите двама? — попита Мануел.
	— Оба ме изостави заради един с нейния ръст — пошегува се Марсиал. Столът изскърца под мощното му тяло. — А Хакобо срещна стара приятелка. Килиан, каза да не го чакаш, а да се върнеш с нас. — Поклати глава. — Не си губи времето този човек!
	Саде седна много близо до Килиан. С невинно безсрамие поиска глътка от неговата чаша уиски, благодари му и леко допря длан на бедрото му. Другите мъже размениха закачливи погледи. Килиан се притесни. Усети леко гъделичкане в панталона и побърза да отклони вниманието на останалите:
	— Днес чух, че на континента някакви туземци изяли епископ. Някаква забранена секта или нещо такова. Вие чули ли сте нещо за това?
	Матео и Марсиал поклатиха глава учудени. Саде и Мануел се изсмяха едновременно.
	— Колко ви е страх вас, белите, че ще ви изядем! — каза предизвикателно Саде. — И че ще ви отнемем властта и силата…
	Килиан се намръщи.
	— На континента има племена, които ловят горили и ги ядат — каза Мануел. — Наричат _епископ_ вид горила с малка остра брадичка поради приликата й с някой мисионер отпреди време. Било е лесно новината да се изтълкува погрешно. Факт е, че ядат и _дипломати_…
	Саде потвърди, докато гледаше Килиан с крайчеца на окото, а той изпи чашата си на един дъх, тъй като не знаеше как да излезе от неловката ситуация. В този момент се намеси Марсиал:
	— Момчета, момчета! Погледнете каква прелест влезе току-що! — Всички се загледаха в жена в лилава рокля на много високи токчета, която ходеше бавно, за да могат всички да видят внушителната й фигура. — Ето тази вече ми подхожда по ръст!
	Стана и хукна към жената, но след няколко крачки спря. Друг, много по-едър мъж от него, се доближи до нея и протегна ръка, готов да я заведе на дансинга. Марсиал се върна на масата.
	— Моси _египтянинът_ е много голям, а, Марсиал? — каза съчувствено Матео.
	— Така е. Какво да се прави… Е, ще си взема още едно питие.
	Саде стана и хвана Килиан за ръката.
	— Хайде да танцуваме — каза с тон, нетолериращ отказ.
	Килиан се остави да го завлече до дансинга. Благодари, че в момента оркестърът изпълняваше бавна румба и щеше да може да се измъкне достойно от ситуацията. Саде залепи тяло до неговото и се вгледа в очите му, докато му шепнеше нежни слова, които го опияняваха. Килиан остана учуден от естествената непринуденост, с която му се предлагаше. Изпитваше едновременно желание и любопитство, но различно от друг път. Опитът му с жените се ограничаваше до _дом на госпожици_ в Бармон, където брат му го беше завел за първи път по време на един панаир на животни, за да го направи мъж, и няколко кратки срещи с момичета, работещи в богаташките къщи в Пасолобино и Сербеан. Спомни си думите на Хакобо след първия — и катастрофален — път: „Жените са като уискито: първата глътка е трудна, но когато свикнеш, влиза само и се научаваш да му се наслаждаваш“. С течение на годините беше разбрал, че брат му има известно право, но той, за разлика от Хакобо, не търсеше удоволствия толкова често. Нуждаеше се от съпричастност, от някакво сходство дори и при мимолетна връзка с жената, с която щеше да сподели толкова интимни мигове.
	В този момент Саде знаеше прекрасно как да го спечели. Беше ясно, че иска да му се наслади и да се позабавлява с него. Килиан почувства силата на желанието между краката си; тя също го усети.
	— Ако искаш, можем да излезем — предложи с нежен глас.
	Килиан прие, излязоха и се отправиха към задната част. Тръгнаха, прегърнати, по тиха улица с ниски къщи. Стигнаха до гората. Саде го поведе сред високите дървета, които скриваха лунната светлина и хвърляха сянка над други двойки, до място, което й се стори достатъчно дискретно и удобно.
	Тогава тя отново се прилепи до него и той се предаде. Саде прокара опитните си ръце по цялото му тяло и умело го поведе из извивките на своето, като не преставаше да му шепне възбудено нежни слова. Когато усети, че е готов, се отпусна по гръб на земята и му се отдаде. Килиан не можеше да разсъждава ясно. Проникна в нея с желание, но и объркан, сякаш не вярваше, че плътта му би могла да задоволи пламенната страст на Саде. Олюля се безмълвно върху нея и накрая изригна. Блаженство потече по вените му и остана да лежи върху нея, докато най-после тя го потупа по рамото и му даде знак да стане.
	Оправиха си дрехите с непохватни движения. Килиан се чувстваше замаян. Все още не можеше да се отърси от случилото се. Саде му се усмихна с разбиране, хвана го за ръка и го поведе обратно към клуба. На бара го пусна.
	— Бих искала да те видя отново — каза и кокетно му намигна.
	Килиан поклати глава нерешително и си поръча питие. Малко по малко дишането му се успокои. Имаше нужда от няколко минути насаме със себе си, преди да се присъедини отново към приятелите си и да се направи, че нищо не се беше случило. Те говореха напълно непринудено на тази тема, но не и той. Не искаше да се превърне в обект на закачки, нито да дава обяснения. В главата му се въртяха откъслечни фрази от разговори за жени, както и моменти от ситуации, в които беше попадал през последните дни. Доколкото беше разбрал, за Марсиал, Матео, Хакобо, Грегорио, Дамасо, дори Мануел, е, той недотам… удоволствията на острова се свеждаха до преживяното от него току-що. За няколко кратки мига се беше превърнал в един от тях. Толкова скоро! Толкова лесно! Виеше му се свят. Щеше ли да види Саде отново? Щеше ли да се превърне в негова сериозна _приятелка_? Та те почти не бяха разговаряли! Не знаеше коя е, каква е, какво очаква от живота, има ли братя и сестри, родители… Всичко се бе случило прекалено бързо… Какво очакваше тя от него? Каза му, че би искала да го види отново… Щеше ли да й дава пари в края на всеки месец в замяна на услугите й? Така ли правеха тук? Почувства угризения. Не биваше да се бави повече. Трябваше да се присъедини към другите. Времето щеше да покаже в каква посока ще се развият нещата.
	Прокара пръсти през косата си, отпи няколко глътки и с чаша в ръка се отправи към масата в дъното.
	— Къде е Саде? — попита Матео с пламъче на любопитство в очите.
	Килиан сви рамене и погледна към дансинга.
	— И мен ме изоставиха заради друг.
	— Горкото момче — каза Марсиал и размаха огромната си ръка във въздуха. — Следващия път ще си проличи!
	Мануел се вгледа в изражението на Килиан и разбра, че не беше искрен. Помисли си, че двамата с него си приличат повече, отколкото можеше да се долови на пръв поглед. Той желаеше с цялата си душа да срещне жената на живота си, но това беше много трудно в онзи рай на изкушенията.
	— Мисля да се връщам в Сампака — каза и стана. — Килиан, ако искаш, може да дойдеш с мен.
	Той прие, а другите решиха да останат още малко.
	Изминаха пътя до Сампака в мълчание. Легна си веднага, но дълго време не можа да заспи. Стенанията и пъшкането, които се чуваха от стаята на брат му, се преплитаха с образа на Саде. Беше прекарал доста време с нея. Да, доста. Стига толкова! Нямаше защо да му обръща чак такова внимание.
	На следващата сутрин Хакобо влезе в столовата за закуска, прозявайки се. Видя Килиан съсредоточен в кафето си и му подхвърли:
	— Добро утро, братле. Какво ти е? Няма нищо общо с девойките от Пасолобино и Бармон, нали?
	— Не — съгласи се Килиан, който нямаше никакво желание да влиза в подробности. — Нищо общо.
	Хакобо се наведе и му прошепна в ухото:
	— Снощи поканата беше от мен. Подарък за добре дошъл. Няма нужда да ми благодариш. От тук нататък ти решаваш дали да продължиш.
	Сипа си кафе, прозя се шумно и добави:
	— Идваш ли с мен на месата от единайсет? Цяло щастие е, че тук не е на латински…


>	V
>	Palabra conclú

	_Приключен въпрос_
	След няколко дена управителят на имението изпрати Килиан и Грегорио да донесат някакви тежки части от магазина на родителите на Хулия. Лоренсо Гарус беше разбрал от Антон, че отношенията между двамата мъже са обтегнати, и сметна, че няма да е зле да прекарат няколко часа насаме извън плантацията. Познаваше Грегорио от доста години и не го смяташе за опасен, може би малко груб, но знаеше как да накара работниците да му се подчинят. Работата му беше ценена, тъй като умееше да преценява хората и да пресява онези, които си струват. След един сезон при него младежите или напускаха колонията, или се превръщаха в прекрасни служители, което се надяваше да се случи и с Килиан.
	Килиан не обели и дума през целия път до града не само защото нямаше какво да му каже, а най-вече защото Грегорио го беше накарал той да шофира. Искаше да се справи добре с поставената му задача и цялото му внимание беше съсредоточено във волана на големия камион със закръглена кабина и дървена каросерия. Нямаше никакво намерение да му дава повод за разправии. Килиан плъзна леко тежкия студебейкър от 49-а година първо по неасфалтирания път, а после и по шосето с най-голямата ловкост, на която беше способен.
	В магазина ги посрещна лъчезарната Хулия. Килиан не знаеше защо през последните дни девойката беше толкова щастлива. Вечерята в дома й беше минала по-добре, отколкото очакваше. Не беше възможно да накара Хакобо да й обърне внимание за повече от пет минути, защото винаги бързаше да приключи с покупките или пък прекарваше по няколко седмици, без да напуска имението. Тя се навърташе из най-посещаваните места на Санта Исабел, неделите ходеше на обедната меса, пиеше по някой аперитив в бар „Чирингито“ на площад „Испания“ с надеждата да го срещне, но нямаше късмет. Затова двата часа и почти и половина, прекарани с него, докато брат му забавляваше родителите й, бяха истинска божия благодат. Сърцето й се преобърна, като видя Килиан, придружен от друг мъж. За няколко мига беше живяла с надеждата да види Хакобо. Но не, щеше да е прекалено голям късмет. Разпозна Грегорио и любезно поздрави и двамата.
	Килиан се радваше да я види отново, въпреки че се чувстваше донякъде засрамен от начина, по който в събота си бяха тръгнали от дома й.
	— Поръчаните части са отзад — каза Хулия, — така че е по-добре да закарате камиона там. В момента баща ми проверява да не липсва нещо.
	— Ами вече знаеш, Килиан — каза Грегорио. — Днес ти си шофьорът.
	Хулия забеляза, че Килиан си тръгва раздразнен и предположи, че е заради заповедническия тон на Грегорио. Тя едва го познаваше. Отношенията им бяха чисто професионални: той й показваше мостри на винтове и болтове, а тя старателно ги търсеше и намираше в съответните кутии.
	— Реши ли се проблемът от събота вечер в имението? — попита Хулия между другото.
	Грегорио не разбра за какво става дума и погледна учудено:
	— Събота вечер ли?
	— Да, казаха ми, че имало сериозно сбиване в Сампака, с много ранени…
	— Кой го каза?
	— Един от прислужниците дойде да повика спешно Хакобо и Килиан, защото нямало кой да въведе ред.
	Грегорио повдигна вежди. Не беше наясно какви точно бяха отношенията на момичето с братята, но в момента му се предоставяше прекрасна възможност да го разбере.
	— В събота вечер в имението не се случи нищо.
	Забеляза, че Хулия премигна изненадана.
	— Но…
	— Още повече тогава видях Хакобо и Килиан в клуба „Анита Гуау“. Някъде около единайсет… — Изчака реакцията на Хулия и когато видя, че тя се изчервява, продължи: — Всички младежи от Сампака бяха там. Много добре придружени, разбира се.
	Хулия стисна зъби и брадичката й се разтрепери от гняв. Изведнъж всичко й се изясни и надеждите й рухнаха напълно. Хакобо я беше излъгал. Беше излъгал нея и родителите й…
	Беше премислила хиляда пъти думите от разговора им и беше убедена, че бяха съвместими. Споделяха общо детство в Пасолобино и един и същ опит от живота в Африка. Беше абсолютно невъзможно той да не си даваше сметка за многото неща, за които бяха на едно мнение; в противен случай щеше да намери извинение да се измъкне и да се присъедини към разговора на другите. Но не го беше направил! Беше се забавлявал и смял от сърце с нея. Нещо повече: на няколко пъти дълго се бе взирал с прекрасните си зелени очи в нейните… А ръцете им се бяха докоснали поне три пъти!
	Изпадна в дълбоко униние.
	Грегорио продължи атаката хитро. С мек глас като баща, който подробно описва приятелките на синовете си, успя сериозно да злепостави двамата братя пред момичето, докато създаваше впечатление, че внимателно разглежда предметите на тезгяха.
	— За Килиан не знам, но Хакобо е станал истински нехранимайко… Предполагам, че скоро ще поведе и брат си по същия път. — Изцъка с език. — Младите не слушат. Прекаленото количество алкохол и многото жени един ден ще им излязат през носа. Ами… — вдигна поглед и се усмихна, като установи резултата от думите си. Хулия беше готова да заплаче. — Мястото е такова. Не са нито първите, нито ще са последните.
	Като видя, че Килиан и баща й влизат, Хулия се обърна и прехапа силно долната си устна, за да не се разплаче и сълзите да потекат по бузите й.
	— Грегорио! — Емилио му подаде ръка за поздрав. — Откога не съм те виждал! Как върви работата? Не можеш да излезеш от гората, а?
	— Рядко, Емилио, рядко. — Стисна сърдечно подадената му ръка. — Винаги има по нещо за вършене… Само съботите излизам от имението, знаеш как е…
	Хулия се обърна рязко. Не искаше баща й да разбере некоректността на братята, а Грегорио явно се забавляваше със ситуацията.
	— Татко — каза с привидно спокоен глас, — не намирам болтове с този размер. — Подаде му един. — Би ли погледнал в склада, моля те.
	— Да, разбира се.
	Килиан забеляза промяната в момичето. Не го поглеждаше, а ръцете й трепереха. Погледна Грегорио и се запита какво ли се бе случило.
	— Надявам се да не съм те притеснил… — прошепна Грегорио и се направи на разтревожен, като сбърчи чело.
	— Мен? — прекъсна го тя, обзета от гордост. — Защо да си ме притеснил? Да не си мислиш, че белите не знаем къде си пилеете времето? — Хвърли суров поглед към Килиан. — Не сме идиотки!
	— Ей! Какво става тук? — попита Килиан, убеден, че Грегорио я беше ядосал. — Хулия?
	— Опасявам се, че сгафих — призна си Грегорио и театрално сви устни като изпаднал в дълбока скръб. — Казах й къде бяхме в събота вечер… Всички. Ужасно съжалявам.
	Килиан сви юмруци и ако Емилио не беше влязъл в този момент, щеше да му забие жестоко кроше. Погледна Хулия и се почувства жалък, като видя тъжните й очи. Хулия отмести поглед и се запъти към склада.
	Мъжете поговориха още няколко минути и се сбогуваха. Щом Грегорио излезе от магазина с победоносна усмивка, Емилио отиде при Хулия и я попита:
	— Как си, дъще? Не изглеждаш никак добре.
	— Добре съм, татко.
	Хулия се усмихна, макар че вътрешно кипеше от гняв. Не знаеше как, но беше сигурна, че ще накара Хакобо да разбере, че знае за лъжата му. Беше дошъл моментът да промени стратегията с него. Въздъхна и си наложи да се въоръжи с търпение, докато дойде подходящият момент.
	Навън Килиан даде изблик на гнева си.
	— Доволен ли си, Грегорио? — изкрещя му. — Какво печелиш ти от всичко това?
	— Я не ми викай! Брей, брей… — изцъка няколко пъти с език. — Не знаеше ли, че на лъжата краката са къси?
	— Заслужаваш един хубав бой!
	Грегорио застана пред него с ръце на кръста. Килиан беше с една глава по-висок, но можеше да се обзаложи, че няма неговата сила.
	— Хайде, давай! — Запретна ръкавите на ризата си. — Да видим стиска ли ти.
	Килиан дишаше тежко.
	— Да те улесня ли? Искаш ли да започна аз? — Блъсна младежа с двете си ръце. Килиан отстъпи. — Хайде! — отново го блъсна. — Покажи ми силата на мъжете от планината!
	Килиан хвана Грегорио за китките с всичка сила и не го пусна, докато не забеляза в тъмните му очи лек проблясък на изненада. Тогава се отдръпна и направи жест на погнуса. Отиде до камиона, влезе в кабината и запали двигателя.
	Изчака Грегорио да се качи и подкара с бясна скорост и напълно уверен в себе си.
	Сякаш цял живот не беше правил нищо друго.


	След няколко седмици дойде март, най-горещият месец на годината, предвестникът на дъждовния период. В плантацията какаовите дървета — с гладък ствол и големи, вечнозелени овални листа — бяха отрупани с дребни жълти, розови и червени цветчета. Килиан се учуди, че те израстваха от ствола и от най-старите клони. Благодарение на горещината и влагата през следващите месеци на мястото на цветчетата щяха да се появят шушулки, пълни със семена. В Пасолобино, ако не настъпеше неочакван късен студ — нещо твърде често, плодните дървета се отрупваха с плод. А Хакобо му беше казал, че от хилядите цветчета на какаовото дърво щели да завържат само двайсетина шушулки.
	Дните отлитаха един след друг. Работата беше рутинна и монотонна. Всички знаеха какво трябва да се направи: да се ремонтират жилищата, да се обработи замята, да се подготвят сушилните и складовете за предстоящата реколта, която се прибираше през август.
	Килиан изглеждаше по-спокоен или поне нищо не нарушаваше работата и почивките му. Грегорио беше започнал да се държи по-нормално и по-разумно след спречкването пред магазина, за което не беше казал на никого, дори и на брат си. Грегорио продължаваше да го държи в неведение по въпроси, свързани с работата, но и не го закачаше. Въпреки това Килиан беше постоянно нащрек, защото му нямаше доверие.
	Два пъти ходи в клуба на Анита Гуау, но не потърси Саде, нещо, което явно не я притесняваше, защото имаше достатъчно работа с многобройните си ухажори. Мануел и Килиан, вместо да показват танцьорските си умения, предпочитаха филмите в кино „Марфил“ или разговорите в някое от кафенетата на морския бряг сред звуците на огромните прилепи, които на свечеряване увисваха по палмите.
	Една сутрин, докато Антон и Хосе запознаваха Килиан с функциите на отделните секции на сушилните в главния двор, Мануел отиде при тях и им показа картичка.
	— Виж, Килиан. Старите ми приятели от болницата в Санта Исабел са ми изпратили няколко покани за гала тържество тази събота в казиното. Надявам се да ме придружиш. Ще кажа и на другите.
	— Тържество в казиното! — възкликна Антон. — На всяка цена трябва да отидеш. Ще се събере елитът на острова. Обикновено служителите от именията нямат достъп.
	— Прекрасно, приемам. — Очите на Килиан светнаха от вълнение. — А как трябва да съм облечен на такова тържество? Не знам дали имам подходящи дрехи.
	— Аз ще ти услужа с вратовръзка, ако не си носиш — предложи Антон.
	Мануел се сбогува и си тръгна, а другите продължиха обиколката из сушилните — покрити постройки без странични стени, в които имаше огромни шистови плочи, върху които се печаха какаовите зърна. Килиан използва момента, в който Хосе отиде при група работници, за да поговори с Антон по въпрос, който отдавна искаше да му постави.
	— Татко, нека ви кажа нещо — започна със сериозен глас.
	Антон имаше смътна представа за онова, което Килиан имаше да му казва.
	— Какво?
	— Хакобо и аз смятаме, че трябва да се върнете в Испания. Колкото и да отричате, виждаме, че вече нямате предишната енергия. Защо не отидете да ви прегледа лекарят от Сарагоса? — Антон го слушаше, без да го прекъсва, така че продължи да излага доводите си. — Ако е заради парите, знаете, че припечеленото от двамата с брат ми ще е повече от достатъчно да покрие всички разходи и да остане… Освен това откога не сте виждали мама?
	Антон се усмихна. Обърна се и повика Хосе.
	— Знаеш ли какво ми каза Килиан? Същото, което ми повтаряте ти и Хакобо! Да не сте се наговорили?
	Хосе го погледна с широко отворени очи, оказал се без вина виновен.
	— Антон — отдавна му беше позволено да не използва обръщението _massa_, когато бяха насаме, — не разбирам за какво говорите.
	— Много добре знаеш, мошенико. Явно искаш да се отървеш от мен… И тримата искате да си тръгна.
	— За ваше добро е — настоя Килиан.
	— Синовете ви са прави — намеси се Хосе. — Работата тук е тежка. Не знам как ще понесете обработката на още една реколта. Сигурен съм, че тамошните лекари ще ви предпишат нещо, от което ще се почувствате по-добре.
	— Лекарите, Хосе, колкото по-далеч, толкова по-добре. Лекуват едно, увреждат друго. — Килиан отвори уста, за да протестира, но Антон вдигна ръка. — Почакай, сине. Вчера говорих с Гарус и през есента, след като се прибере и се обработи реколтата, ще си отида у дома за Коледа. Не исках да ви го казвам, преди да съм напълно сигурен. След това ще се върна отново тук и в зависимост от това как се чувствам, ще работя в офиса.
	Според Килиан много по-логично беше баща му да се сбогува окончателно с колонията, но реши да не настоява повече. Може би, след като се прибере в Испания, ще си промени мнението. Мъж, свикнал с физически труд, едва ли щеше да издържи да работи по цял ден на бюро и да се превърне в _massa clerk_, както работниците наричаха чиновниците, всъщност те викаха така на всички бели в имението, защото можеха да четат и пишат. Баща му беше упорит и затворен човек, така че, колкото и да настояваха, в крайна сметка, щеше да направи това, което самият той реши.
	— Вече съм по-спокоен — каза Килиан, — въпреки че до есента остава още много време.
	— Когато сушилните заработят на пълни обороти, времето лети, нали, Хосе?
	— Така си е!
	— Представи си тоновете какао, които двамата с теб сме натоварили за различни краища на света през всичките тези години!
	Очите на приятеля му светнаха. Килиан много обичаше да слуша, когато Антон и Хосе започнеха да си припомнят стари истории от началото на века. Беше му трудно да види Санта Исабел като малко селце с колиби от бамбук и дърво и улици с отъпкана червена пръст, в което тогавашните местни аристократи са си пиели чая в пет часа в чест на английското си образование или са ходели сутрин на католическата, а следобед на протестантската меса в израз на толерантност. Хосе се смееше с широко отворена уста, а ноздрите му се разширяваха над моравите устни при спомените от детството, когато мъже на възрастта на баща му, плувнали в пот в куртките си, са повдигали церемониално цилиндри за поздрав на елегантно облечените дами, с шапки от Париж на главите.
	— Знаехте ли, _massa_ Килиан, че когато съм се родил, в Санта Исабел е имало само една бяла жена?
	— Как е възможно!
	— Имало е няколко в Базиле със съпрузите си заселници, но животът им е бил изключително труден. В града не е имало други.
	— А в дните, когато във Фернандо По е пристигал корабът от Средиземно море? — намеси се Антон. — Това, сине, се е случвало веднъж на три месеца. Затваряли са дори магазините! Всички са се стичали на пристанището за новини от Испания…
	— А знаехте ли, _massa_ Килиан, че когато бях дете, белите бяха принудени да се върнат в Испания след две години, защото Тропикът не им понасяше. Ако останеха, скоро умираха. Много рядко бял издържаше повече. Сега е различно.
	— Да, Хосе — каза Антон с въздишка. — Какво ли не сме виждали! А не сме чак толкова стари. Невероятно е колко са се променили нещата, откакто дойдох тук с Мариана!
	— И още ще се променят, Антон! — добави Хосе и поклати глава със смесица от меланхолия, увереност и примирение. — Колко още има да се променят!


	В събота Килиан си облече светъл костюм — Симон му го беше изгладил, сложи си вратовръзка, среса си косата назад с гел и се погледна в огледалото. Едва се позна. Приличаше на истински филмов герой! В Пасолобино не беше имал поводи да се издокарва така. На празненствата и на сватбите на братовчедките си носеше все същия тъмен костюм.
	Точно в седем Матео, Хакобо, Марсиал, Килиан и Мануел, облечени почти еднакво, тръгнаха за тържеството.
	По пътя Килиан се заяде с брат си.
	— Мислех, че съботите са свещени. Ще си пропуснеш ли дозата Анита Гуау?
	— Човек трябва да е отворен за всичко — отговори Хакобо. — Не всеки ден ти се отваря възможност да влезеш в казиното. Освен това, ако не ни хареса, ще си тръгнем и готово. Във всеки случай, както сме се _натокали_, ще имаме успех, където и да отидем.
	Останалите се разсмяха на коментара на Хакобо и още повече на Килиан, който не знаеше, че да се натокаш, значело да си елегантен.
	Казиното се намираше на нос Кристина, на около трийсет метра над морското ниво. Минаха през портала и видяха няколко сгради, разположени около тенис игрище и басейн с два трамплина, ограден от черни и бели плочи. От балюстрадата, ограждаща терена, над която се извисяваше една-единствена палма, се виждаше целият залив на Санта Исабел, пълен със закотвени кораби и малки лодки.
	От цялата група единствено Мануел беше ходил в казиното, така че ги поведе направо към мястото, откъдето се чуваше музиката. Влязоха в сграда с прозорци от дървени плоскости, минаха през просторна зала, в която групи хора разговаряха оживено, и излязоха на тераса, оградена от бяла каменна стена, от която малки лампи хвърляха приглушена светлина. В средата на терасата имаше беседка с дансинг и мраморни маси около него. В този момент беседката беше празна. Мъже и жени, бели и черни, всички много елегантни, се поздравяваха сърдечно. На сцената оркестърът на име _The New Blue Star_, изписано на стойките за ноти — твърде голям според Килиан в сравнение с онези, които беше виждал до момента, изпълняваше приятна фонова музика, която не пречеше на разговорите.
	— След вечерята ще свирят танцова музика — обясни Мануел, докато махаше с ръка за поздрав на няколко души. — Опасявам се, че вечерта ще е натоварена. Тук има доста приятели, с които не съм се виждал от дълго време.
	— Не се притеснявай за нас — каза Хакобо и взе чаша от подноса, който им предложи един келнер. — Ще си потърсим маса на стратегическо място и ще чакаме да дойдат да ни поздравят.
	Приятелите му схванаха иронията. Матео, Марсиал, Килиан и Хакобо се смущаваха, защото не бяха свикнали с места, посещавани от каймака на обществото, като това казино. Знаеха, че въпреки безупречната им външност повечето от присъстващите щяха да предугадят какви са и да решат, че не са достатъчно изискани да общуват с тях.
	Хакобо им направи знак да го последват до маса близо до входа, от която щяха да виждат цялата зала и дансинга. Скоро Килиан и Хакобо чуха познати гласове и Емилио и Хенероса, придружени от други две семейства, следвани от три девойки, минаха покрай тяхната маса.
	— Хулия! Виж кой е тук! — Емилио се зарадва, като видя братята. Обърна се към девойките. — Хакобо и Килиан са приятели… Можете да се присъедините.
	Последваха представяния и любезности. Хенероса продължи напред с другите две двойки. Хулия и приятелките й седнаха на масата, а Емилио и братята останаха прави. Килиан забеляза, че Хулия е напрегната и беше оставила двете й симпатични приятелки — Асенсион и Мерседес — да водят разговора, а те не закъсняха да се поинтересуват за ежедневието на Марсиал и Матео в имението и за миналото им в Испания. Разказаха им за заниманията си в Санта Исабел и за късмета да се възползват от спортните съоръжения на казиното по всяко време.
	Емилио, бащински загрижен и развеселен от питиетата, остана още известно време при тях.
	— Значи за първи път сте в средището на високата европейска класа. А къде ходите да празнувате обикновено? — Размаха ръка във въздуха и сниши глас. — Не ми казвайте, мога да си представя. И аз съм бил млад… — Намигна им. — Е, както виждате, тук сме заедно бели и черни, испанци и чужденци, а общият знаменател са парите.
	Хакобо и Килиан се спогледаха с разбиране: след като общият знаменател тук са парите, значи това не беше тяхното място.
	Емилио посочи няколко души и наблегна на професиите им: търговец, банкер, земевладелец, митнически служител, вносител на коли, адвокат, лекар, предприемач, командващ на Колониалната гвардия…
	— Този тук е собственик на предприятие за строителна техника и ракети. Представител е на „Катърпилър“, „Воксхол“ и „Студебейкър“. Бащите на приятелките на Хулия работят за него. А онзи там е секретарят на генерал-губернатора на Фернандо По и Рио Муни. Губернаторът днес няма да може да дойде. Много жалко. Щях да ви го представя.
	Килиан никога не беше виждал толкова важни особи на едно място. Ако някой от тях се приближеше до него, нямаше да знае как да започне — и още по-малко как да продължи — един средно интелигентен разговор. Беше сигурен, че тези хора говореха за важни правителствени дела на колонията и за световната икономика. Погледна Хакобо, който слушаше Емилио с интерес, но очите му оглеждаха салона в търсене на някое по-забавно местенце. За щастие, някой им махаше с ръка от дъното на залата.
	— Момчета — каза Емилио, — мисля, че жена ми ме вика. Приятно изкарване!
	Братята се присъединиха към групата, където Асенсион и Мерседес впечатляваха с остроумието си, но на външен вид бяха много различни. Асенсион беше с много руса, почти бяла коса, чип нос и беше наследила сините очи на немската си баба. Носеше рокля с ниска талия в цвят индиго, с широк колан и кръгло деколте. Мерседес беше със зелена копринена рокля, вталена до талията и силно разкроена от кръста надолу. Косата й беше тъмна, прибрана във висок кок, който подчертаваше чертите на лицето й, особено големия й нос.
	Келнерите започнаха да носят на масите подноси с вкусни ордьоври. Известно време ядоха, пушиха и разговаряха. Килиан се радваше на присъствието на Матео, Марсиал и двете девойки, защото Хулия дори не ги поглеждаше. Седеше мълчалива, с гордо вдигната глава и се правеше, че следи разговора с интерес. Стори му се прекрасна със светлосинята си копринена рокля на бели точки и тънкия перлен гердан. Липсваше й само усмивката, която озаряваше лицето й. Беше невъзможно Хакобо да не е забелязал студенината й, макар че Килиан не му беше казал за коментарите на Грегорио.
	Към десет часа Хулия започна да поглежда часовника си.
	— Чакаш ли някого? — попита накрая Хакобо.
	— Всъщност да — отговори грубо тя. — Предполагам, че прислужникът ти всеки момент ще се появи, за да те измъкне от това скучно място.
	Хакобо онемя, а Килиан, засрамен, наведе глава. Хулия ги наблюдаваше с победоносно изражение, а другите останаха изненадани в очакване на някаква реакция.
	— Как разбра?
	Гласът на Хакобо изразяваше по-скоро яд, отколкото разкаяние.
	— Какво значение има? Важното е, че знам всичко. — Опъна гръб на стола. — Искаш ли да ти кажа къде си бил онази вечер в единайсет часа?
	— Това не е твоя работа. Доколкото знам, не си ми годеница, че да ме контролираш.
	Хакобо стана и си тръгна. Останалите запазиха мълчание. Килиан не знаеше къде да се завре. Погледна Хулия. Брадичката й трепереше и се мъчеше да не се разплаче след последните думи на брат му. В този момент оркестърът засвири пасо добле, което публиката посрещна с аплодисменти. Килиан стана и хвана Хулия за ръка.
	— Хайде, ела да танцуваме.
	Тя прие, благодарна на Килиан, че я измъкваше от конфузната ситуация. Вървяха, без да обелят дума. В беседката Килиан я прегърна през кръста и се понесоха в ритъма на музиката.
	— Предупреждавам те, че съм много лош танцьор. Надявам се да ми простиш. За настъпванията… И за онова от онзи ден. Наистина много съжалявам.
	Хулия вдигна поглед. В очите й блестяха сълзи. Поклати глава в знак на съгласие.
	— Явно съм сбъркала брата… — опита се да се усмихне.
	— Хакобо е добър човек, Хулия. Но…
	— Ясно, не иска да се обвързва. Поне не и с мен.
	— Още му е рано… — Килиан не искаше да й дава напразни надежди и да я кара да страда. — Може би при други обстоятелства…
	— О, стига, Килиан! Да не съм на петнайсет! — запротестира. — Това е Африка. Да не мислиш, че не знам как се забавлява Хакобо? Това, което ме вбесява, е, че мъжете като него ни мислят нас, белите жени, за невежи и неопитни. Какво му дава една черна, което да не мога да му дам аз? Какво би помислил, ако му предложа тялото си, както го правят те?
	— Хулия! Не говори така! Не е същото… Не се сравнявай с тях. — Килиан вече имаше усещането, че музиката никога няма да спре. — Сега си сърдита и с право, но…
	— Не понасям този двоен морал, Килиан! — прекъсна го тя. — Всички си затваряте очите пред разюзданото поведение на черните, а ние, белите, трябва да чакаме да им се наситите, за да дойдете при нас и да си изберете добра съпруга. Какво би станало, ако беше обратното? Ако аз се забъркам с някой черен? С добри очи ли ще ме погледнете?
	— Хулия, аз… — Килиан преглътна. — Всичко това е ново за мен. Трудно ми е…
	Килиан се поколеба. Не беше свикнал да разговаря на тези теми с жена. Чувстваше се притеснен, а Хулия беше твърде настоятелна.
	— При нас, мъжете, е различно… Не мисля, че трябва да водим този разговор…
	— Да, ясно… Разговорът не е подходящ за жена — ядоса се Хулия.
	За щастие, точно тогава пасо доблето свърши и оркестърът засвири суинг.
	— Това е много сложно… — каза Килиан с пресилена усмивка.
	Излязоха от беседката и се засякоха с Матео, Асенсион, Марсиал и Мерседес, които бяха решили да потанцуват. Стигнаха до масата в мълчание. Там беше Мануел с чаша в ръка.
	— Тук съм — каза на Килиан — за кратка почивка. Не съм спрял да говоря, откакто дойдохме.
	— Мануел, представям ти Хулия, дъщерята на приятелско семейство на родителите ми.
	Мануел стана и много любезно поздрави момичето. Обърна внимание на синята панделка в косите й и красивото лице с изразителни очи.
	— Мануел е лекарят на имението — обясни Килиан. — Преди е работил в болницата в Санта Исабел.
	— Не сме ли се виждали? — попита Хулия и се загледа в чертите на лицето му, тъмната коса и светлите очи зад очилата с дебели рамки. — Сигурно и друг път си бил в казиното.
	— Да, много следобеди съм идвал тук да плувам. А в неделя — да играем на карти или да изпием по питие с колегите.
	— Аз идвам всяка неделя, а понякога и следобед през седмицата. Колко странно, че не сме се виждали досега.
	— Е, откакто съм в Сампака, не излизам често…
	— С ваше разрешение ще отида да взема нещо за пиене.
	Килиан искаше да използва, докато те разговаряха, да се разходи из салона.
	Радваше се, че най-накрая беше останал сам след неприятния разговор с Хулия. Музиката звучеше по-силно. Поздрави Хенероса и Емилио и се отправи към билярдната маса, където видя Хакобо, обгърнат от облак дим. Хакобо го видя, но не му даде знак да се приближи. Когато отиде при него, без да го поглежда, му каза:
	— А, тук си значи. — Килиан реши, че още беше ядосан на Хулия. — Това са приятелите ми Дик и Пао. Дошли са от Бата. Запознахме се при първото ми пътуване.
	Килиан се здрависа с тях и от приказките им скоро научи, че англичанинът Дик беше работил в Дуала и че отскоро работеше с Пао в дърводобивната промишленост на континента. От време навреме се възползвал от приятелството си с един от пилотите на Драгон Рапид за едночасовия полет от Бата до Санта Исабел. Дик беше висок и силен мъж с много светла, зачервена от слънцето кожа и странно гледащи сини очи, каквито Килиан не беше виждал до момента. До него беше португалецът Пао, кокалест мулат с дълги крайници и остър нос. И тримата бяха пили прекалено много и започнаха да разправят на Килиан истории от последния път, когато се бяха засекли с Хакобо.
	— Беше по време на лов на слонове в Камерун — започна да обяснява брат му с блеснали очи. — Най-впечатляващото преживяване през целия ми живот! Тръгнахме група мъже, въоръжени с пушки. Следвахме водача по пътека, проправена в джунглата от едно от тези животни. Тътен, подобен на земетресение, ни подсказа, че наблизо пред нас има слон и че недалеч има още много…
	— Беше умрял от страх! — намеси се Дик на много правилен испански, но със силен акцент. — Лицето ти беше восъчнобяло…
	— Мислех, че ще чакаме, скрити на някое сигурно и високо място, от което да видим приближаващото се животно. Но не, то беше там, съвсем близо! Водачът, който беше опитен ловец, стреля и улучи слона в ухото. Той побесня, а ние хукнахме да бягаме в обратната посока…
	— Защото знаехме, че като е толкова голям, ще му е трудно да се обърне и да ни подгони — продължи Пао със силен акцент и поредица от думи, завършващи на _у_. — От ухото му течеше кръв, не се обърна, продължи напред, а ние след него…
	С всяка изминала минута Дик и Пао му ставаха все по-неприятни. Имаше нещо отблъскващо в тях. Будеха недоверие. Дик не гледаше събеседника си в очите, а Пао непрекъснато се подсмихваше с презрение.
	— Накрая животното се измори и забави ход. Използвахме възможността и стреляхме няколко пъти и… — Хакобо вдигна длани. — Слонът си тръгна! Изчезна от погледите ни! Ловът беше приключил, а аз стоях там, ужасно разочарован, защото не го бях видял да пада!
	— Тези твари не умират лесно.
	Дик дръпна от цигарата и задържа дима няколко секунди, преди да го издиша.
	— Трябваха му цели два дена! — намеси се Пао. — Когато се върнахме с водача и намерихме тялото му, беше още топъл.
	— Няколко мъже го разчлениха… Оставиха само кокалите! — каза Хакобо, имитирайки тона на другите двама. — Бивните му бяха колкото тази врата!
	На Килиан разказът за лова му се стори ужасяващ. Той беше свикнал да ходи на лов из Пиренеите за диви кози и сърни, но не можеше да си представи сцена като описаната току-що. Винаги се беше стремял с точен изстрел да спести страданието на животното. Не познаваше друг човек от обкръжението си, който да изпитва удоволствие от дълга предсмъртна агония. Каза само:
	— Звучи наистина опасно.
	— Така си е! — Дик го погледна със студените си сини и безизразни очи. Килиан запали цигара, за да избегне погледа му. — Аз присъствах на лов, в който слонът хвана един от негрите с хобота си, вдигна го във въздуха и го хвърли на земята, а след това го стъпка: от него остана само скашкана маса от плът и кости…
	— И майка му не би го познала! — Пао се изсмя и показа неравните си зъби. — Слава богу, че не беше някой от нас!
	Килиан вече беше чул достатъчно. Каква вечер само! Случката с Хулия, последвалият разговор с нея, усещането, че се намира сред хора, които никога няма да го приемат, а сега и историята за жестокия лов, разказана от тия идиоти… И всичко това през първата му вечер в казиното! Чувстваше се замаян от алкохола, а за капак и вратовръзката го притесняваше и непрекъснато дърпаше възела, за да го разхлаби.
	— Какво ти става? — тихо го попита Хакобо.
	— Май ще се окаже, че се чувствам най-добре в гората… — измърмори Килиан и запали цигара от угарката на предишната.
	— Какво?
	— Нищо, нищо. Смяташ ли да останеш?
	— О, ще ходим на друго, по-оживено място. — Хакобо се замисли дали да покани и брат си, но накрая каза: — Можеш да се върнеш в имението с другите.
	— Да, разбира се.
	„Ако не се окаже, че им преча и на тях“, помисли си.
	Хакобо, Дик и Пао си тръгнаха, а Килиан се загледа в играта на билярд на двама младежи.
	Чу гласове зад гърба си и се обърна. Видя Емилио да спори разгорещено с як негър с тъмен костюм. Хенероса дърпаше мъжа си за ръката, но той не й обръщаше внимание. Спорът ставаше все по-ожесточен. Хората около тях замълчаха. Килиан се приближи, за да разбере какво се случва.
	— Как е възможно точно ти, Густаво, да твърдиш това? — викаше Емилио. — От много години съм приятел на баща ти! Някога да съм се държал зле с вас? Дори бих казал, че съм живял на острова повече години от теб!
	— Не искаш да разбереш, Емилио — защитаваше се другият. Няколко капки пот от широкото му сбръчкано чело се стичаха към слепоочията и големите очила с квадратни стъкла. — Говоря за всички бели. Вече сте ни експлоатирали прекалено много. Рано или късно ще трябва да си тръгнете.
	— Да, разбира се, това е, което искате половината от присъстващите тази вечер тук. Да се махнем, за да можете вие да задържите всичко… Дори и моя бизнес! Това няма да стане, Густаво!
	Удари с пръст негъра по гърдите.
	— Отдал съм душата си на тази земя, за да може семейството ми да живее по-добре. Няма да позволя нито ти, нито който и да било да ме заплашва!
	Засрамена, Хенероса не знаеше какво да направи. Молеше мъжа си да се махнат оттам. Килиан забеляза облекчението й, щом зърна Хулия, която се приближаваше към тях в компанията на Мануел.
	— Никой не те заплашва, Емилио! Мислех те за по-разумен. Поставял ли си се някога на наше място?
	Ноздрите на Густаво потрепваха от афект.
	— На ваше място ли? — изръмжа Емилио. — На мене никой не ми е дал нищо даром!
	— Стига, татко! — Хулия го хвана за ръката и погледна строго двамата мъже. — Наказвали са хора за много по-малко от това! Мога ли да знам какво се случва? Татко, Густаво… Нали няма да позволите политиката да сложи край на приятелството ви? Губите си времето, защото тук нещата ще останат такива, каквито са, още дълги години.
	Двамата мъже се погледнаха и замълчаха, но не се извиниха. Емилио най-накрая тръгна с Хенероса към изхода. Малко по малко разговорите се възобновиха, но темата вече беше със сигурност спорът, на който присъстващите бяха станали свидетели. Мануел и Килиан ги придружиха до вратата.
	— Добре ли си, Хулия? — попита Мануел, като видя, че девойката е зачервена и диша тежко.
	— Добре съм, Мануел, благодаря. — Стисна ръката му със страст. — Прекарах прекрасни мигове с теб. Всъщност единствените приятни тази вечер. — Забеляза, че Килиан се намръщи, и побърза да добави: — Танцът с теб също не беше зле. Е, най-добре да си тръгваме вече. Какъв срам, боже! Седмици наред няма да мога да дойда в казиното!
	— Съжалявам, дъще — каза Емилио с тъжен глас. — Не можах да го избегна. Хенероса, разпалих се…
	— Спокойно, Емилио — утеши го жена му, докато с нервни движения си слагаше дантелените ръкавици. — Опасявам се, че от сега нататък ще трябва да свикваме с претенциите на тези неблагодарници. Точно това са: неблагодарници.
	— Стига толкова, мамо — Хулия погледна Килиан и Мануел. — Ще се виждаме.
	— На това се надявам — каза Мануел на висок глас. — И дано да е скоро. Лека нощ, Хулия.
	Мануел и Килиан останаха на изхода, докато ги изгубиха от поглед.
	— Очарователна жена — каза Мануел и извади кърпичка, за да почисти очилата си.
	Килиан се усмихна за първи път от дълго време.


	След няколко дена прислужник от Сампака предаде на Хулия кратка бележка от Хакобо: „Искрено съжалявам за поведението си. Надявам се да ме извиниш. Няма да се повтори“.
	Тези два реда се въртяха из главата й в продължение на няколко дена, през които не спря да мисли за блестящите зелени очи, черната коса и мускулестото тяло на мъжа, в когото мислеше, че е влюбена. Толкова много пъти си беше повтаряла думите от бележката, че накрая реши, че това примирие означава _нещо_; че непристойното му поведение в казиното го беше накарало да се замисли и да си даде сметка, че те двамата могат да споделят живота си.
	Устиска две седмици, но на третата не издържа повече. Имаше нужда да го види, да чуе гласа му. Премисли различни възможности да се срещнат, но една по една отхвърли всичките: още една вечеря в дома й щеше да разпали съмненията на майка й, че има чувства към по-големия от братята; не беше сигурна дали Хакобо би приел покана двамата да отидат на кино или на по питие и не искаше да рискува той да й откаже; среща в казиното сред приятели също не беше добра идея след разправията с баща й, за която сигурно клюкарите още говореха. Това беше най-лошото в Санта Исабел: в малкия град новините, нарушаващи монотонния живот, не се забравяха лесно.
	Изведнъж й хрумна една налудничава идея. В началото я отхвърли, но скоро реши как да постъпи: щеше да отиде да го види в имението някой ден след вечеря. Беше ходила няколко пъти с баща си и си спомняше много добре главната сграда. Щеше да измисли нещо и да се шмугне в стаята му, където може би щяха да могат да поговорят насаме… Прехапа долната си устна от вълнение. Ако някой я видеше да отива към спалните, щеше да каже, че баща й я е изпратил да каже нещо на Антон. Никой не би се усъмнил в подобно алиби!
	Малко по малко премисли всички подробности и реши, че най-подходящ за целта беше четвъртъкът. Тогава родителите й играеха на карти с едни съседи, а тя ползваше колата, за да отиде на кино, а и нямаше причина по това време Хакобо да не е в Сампака.
	В четвъртък, след вечеря Хулия се облече както обикновено, за да не буди съмнения, но отдели доста време на грима. Щом седна на волана на червено кремавия Воксхол креста на баща й, разкопча горните копчета на розовата си рокля на ситни цветчета с три четвърти ръкави и си сложи по-ярко червило от това, с което беше излязла от дома си. Сърцето й биеше толкова силно, че можеше да го чуе, въпреки шума на двигателя.
	Скоро светлините на града останаха зад гърба й и пътят потъна в тъмнина. Фаровете осветяваха едва няколко метра пред колата. Тръпка на страх премина през тялото й. Можеше да си представи живота, който кипеше нощем в гората. Докато едни животни спяха, други се възползваха от тъмнината за злодеянията си. Когато мина през Сарагоса, през прозорците на някои от паянтовите къщи се прокрадваше слабата светлина на горящите огнища и хвърляше сенки на пътя. За момент й се поиска да беше избрала някоя пълнолунна нощ. В далечината забеляза палмите на входа на Сампака, които като призраци ту се появяваха, ту изчезваха. Сърцето й подскочи, когато мъж с бяла коса и фенер в ръка й даде знак да спре. Той се доближи и не можа да сдържи учудването си, като видя сама бяла жена зад волана:
	— Добър вечер, _mis_ — поздрави Йеремиас. — Мога ли да помогна?
	— Имам съобщение за _massa_ Антон — беше повтаряла фразата толкова пъти, че я изрече съвсем непринудено. — Винаги ли е толкова тъмно тук?
	— Имаме проблем с електричеството. Не знам кога ще го поправят. — Йеремиас й посочи едно място с ръка. — Ще трябва да паркирате малко преди сградата. Нигерийците са напълнили двора за…
	— Добре — прекъсна го тя, за да си спести излишните подробности. — Много благодаря.
	Хулия измина няколко метра и изведнъж се оказа заобиколена от мъже, размахващи мачетета. Някои държаха газени лампи на височината на главите си и бялото на очите им светеше заплашително на фона на тъмната кожа, когато се навеждаха да видят неочакваната посетителка. Хулия прецени, че ако остави колата тук, ще върви само петдесетина метра до стълбите на колониалната сграда, но пък трябваше да мине през онази тълпа. Другите възможности бяха да остане в колата, да натисне бясно клаксона или да обърне и да се махне оттам. Пое си дълбоко въздух и се опита да прецени обстановката. Започваше да се държи като истеричка, а всъщност поведението на мъжете не беше агресивно. Поглеждаха я и продължаваха по пътя си. Реши да се въоръжи със смелост и да излезе от колата. Тръгна с разтреперани крака сред подвиквания и коментари, които не разбираше, но по тона можа да се досети за смисъла им. От всички страни беше заобиколена от полуголи мускулести тела. Обля я студена пот и очите й се замъглиха. Когато стигна до стълбите, беше на път да припадне, но усети нечии ръце, които се опитаха да я задържат.
	— Хулия! За бога! Какво правиш тук по това време?
	Никога до момента не се беше замисляла, че може да има толкова успокояващ глас. Погледна мъжа:
	— Не чак толкова късно, Мануел. Имам съобщение от баща ми за Антон.
	— А не можа ли да изпратиш някой от прислужниците?
	— Никой от тях не беше вкъщи — излъга и усети, че се изчервява, — така че минах за момент на път за киното.
	— Откога пътят за киното минава оттук?!
	Сега, когато беше до Мануел, Хулия се престраши да погледне мъжете, които продължаваха да се трупат зад гърба й.
	— Би ли ми казал какво се случва тук?
	— Работниците са решили да организират лов на горски плъхове с мачете в гората на територията на имението.
	— На лов? На тъмно?
	— Така ще хванат повече. Ако не ги избият сега, ще се размножат и ще повредят реколтата. След това ще си организират тържество и ще ги изядат.
	— А вие ще участвате ли?
	— Аз не, въпреки че съм любопитен, защото никога не съм участвал. Останалите служители и надзирателите ще се навъртат около тях, за да няма проблеми.
	Хулия не знаеше дали да се разсмее, или да заплаче. Никога не би предположила, че от всички възможни пречки, които биха могли да осуетят срещата й с Хакобо, точно някакви гризачи щяха да провалят плановете й.
	— Искаш ли да погледаш? — попита Мануел. — Нощем джунглата е пълна с потайности.
	Още преди Хулия да успее да отговори, гласът на Хакобо, който слизаше по стълбите заедно с Килиан, Матео, Марсиал и Грегорио, ги прекъсна.
	— Какво правиш тук?
	— Мануел ме покани да присъствам на лова и аз приех с удоволствие.
	Мануел я погледна, учуден, но нещо в очите й го накара да разбере, че беше най-добре да не задава никакви въпроси. Дръпнаха се настрани, за да могат белите служители да излязат на двора, и изчакаха да си разпределят районите и да се отдалечат. Мануел я помоли да го придружи до един от складовете, за да вземе газена лампа, и предложи да останат в края на бригадата, разположена в най-близките какаови насаждения. Не се виждаше нищо. Чуваше се само шепот и от време навреме някой удар с мачете. Беше изнервена от всичката растителност около нея и от неприятното усещане, че под краката й се движеха милиони буболечки, а и ловът изобщо не беше вълнуващ.
	— Имам чувството, че някой ни наблюдава — прошепна Хулия и разтърка ръцете си.
	— Така е в джунглата. Ако искаш, можем да отидем да изпием по кафе в столовата и да ги изчакаме да се върнат с трофеите.
	Хулия прие с удоволствие. Дълго разговаряха за различни неща, а темите изникваха една след друга, сякаш се познаваха от години.
	Ударите на барабаните ги върнаха в действителността. Ловците се връщаха.
	Жените на работниците бяха запалили пред колибите огнища, на които вече се печаха няколко обезглавени плъха. На Килиан ловът сред какаовите насаждения му се стори твърде дълъг. Беше благодарен за топлината на огъня, защото нощта беше студена, а това говореше за наближаващия дъждовен период. Един от работниците се приближи до белите служители и им предложи ракия от захарна тръстика, наречена _malamba_, а Симон се затича да донесе чаши. Върна се, придружен от Антон, Сантяго и Хосе, които не участваха в лова, но искаха да се присъединят към пиршеството. Липсваше само управителят на имението. Гарус прекарваше вечерите след работния ден със семейството си в Санта Исабел. Не оставаше нощем в имението, освен ако имаше някакъв специален повод.
	— Това е дяволски силно! — Матео пое дълбоко въздух и започна да си вее с ръка, защото ракията беше изгорила гърлото му. — Не знам как можете да го пиете.
	— Вече трябва да си свикнал! — пошегува се Марсиал, след като изпи своята на един дъх и протегна чаша към Симон, за да му я напълни отново.
	Килиан отпи глътка. Очите му се насълзиха и се закашля.
	— Внимавай, човече! — Марсиал го потупа по гърба с огромната си ръка. — В началото се пие по-бавно. Това не отива в стомаха. Минава направо през кръвта!
	— Мисля, че утре сутрин всички ще сме с главоболие — предупреди Антон, докато отпиваше от чашата си.
	Килиан, който се беше възстановил, макар че бузите му още горяха, се зарадва да види баща си на празненството. Затвори очи, отпи малка глътка и приятна топлина заля цялото му тяло. Когато ги отвори отново, видя приближаващите се Хулия и Мануел.
	Хулия изпъшка, като видя Антон, и понечи да се отдалечи, но Мануел я хвана за ръката и й прошепна:
	— Спокойно, тайната ти няма да бъде разкрита.
	Тя никога не разбра дали Мануел се беше досетил за причината за нощното й посещение в Сампака, защото той запази мълчание по въпроса.
	Хулия го погледна с благодарност, щастлива от отдалата й се възможност да присъства на африканско празненство.
	— Още ли си тук? — попита Хакобо, учуден, когато я видя да се приближава, за да поздрави Антон.
	— Хулия! — възкликна изненадан Антон. — Откога не съм те виждал! Как са Хенероса и Емилио?
	— Много добре, благодаря. На баща ми много му липсват вечерите с вас.
	— Кажи им, че някой ден ще намина. А защо си тук по това време?
	Мануел й се притече на помощ:
	— Поканих я на лова на горски плъхове, тя прие и ето я тук.
	Хакобо се намръщи.
	— Ловът свърши отдавна. Мислех, че вече си си тръгнала.
	— И да изпусна това зрелище? — отговори закачливо.
	— Не знам доколко мястото е подходящо… — започна Хакобо и погледна към Мануел и Антон.
	— За бяла жена? — допълни тя с язвителна усмивка. — Стига, Хакобо. Не бъди тесногръд.
	Антон погледна големия си син и сви рамене. Изведнъж си спомни за настойчивостта на Мариана да й позволи да присъства на едно от тези празненства и се усмихна. Оттогава бяха минали трийсет години. Цял един живот! Въздъхна, отпи глътка от ракията, седна на стола, който Хосе му донесе, и реши да се отдаде на спомените и образите, които изплуваха в съзнанието му под звуците на барабаните.
	Килиан седна на земята до Мануел и Хулия. Другите служители го последваха. За него това беше първият типично африкански празник, на който присъстваше, и затова можеше да разбере любопитството на младата жена. Изненада го реакцията на Хакобо, който изведнъж се беше притеснил за Хулия и не преставаше да я гледа, свъсил вежди. Възможно ли беше да ревнува? Нямаше да е зле поне веднъж да изпита нейните терзания, въпреки че на него всичко му минаваше много бързо. Симон напълни чашата му отново и приятна тръпка се разля по цялото му тяло. Загледа се в спектакъла, който се разиграваше пред очите му, и също като Хулия реши да се отдаде напълно на магията на танцуващите пламъци.
	Много от жените бяха увили гердани около врата, талията и глезените си. Носеха единствено вързано на кръста парче плат, което се разгръщаше при движенията, следващи ритъма на вибриращата и заразителна музика.
	Изведнъж темпото на барабанните удари се ускори и телата на танцьорките започнаха да се гърчат; всеки сантиметър от кожата им вибрираше в такт с френетичния ритъм. Гърдите им подскачаха и се мятаха във всички посоки пред дръзките погледи на мъжете. Хулия изпитваше желание да свали дрехите си и да се остави да бъде завладяна от енергията на тези тела, родени за танц и наслада. Мануел я наблюдаваше с крайчеца на окото, очарован от блясъка в очите й, които сякаш се опитваха да попият сцената и да заредят с нея течащата във вените й кръв.
	Неистовите движения продължиха още дълго. Към жените се присъединиха няколко мъже и се впуснаха в див еротичен танц. Килиан успя да разпознае Екон, Моси и Нелсон и се усмихна вътрешно. Ако присъстваше и Умару, групата на _познатите_ му щеше да е пълна. Телата лъщяха от потта, която се стичаше по тях. Когато дробовете на Килиан — положително и на другите бели — щяха да се пръснат от сдържания въздух, ритъмът забави темпото си и няколко хлапета се опитаха да следват такта, докато музиката спря. Тогава — сред виковете и песните на нигерийците и спотаения дъх на белите, все още под влияние на страстта на танца — сервираха месото.
	За Хулия магията свърши, щом погледна часовника си.
	— Господи! Ужасно късно е! Родителите ми…! — прошепна.
	— Ако искаш — Мануел се наведе и й прошепна, — ще взема кола, ще те изпратя до вас и ще кажем, че сме се видели в киното и сме отишли да изпием по питие.
	— Ще го направиш ли?
	— Да, с удоволствие. Но няма да им кажем кой филм сме гледали — добави и й намигна съучастнически.
	Хулия и Мануел станаха, сбогуваха се с останалите и си тръгнаха, а Хакобо ги проследи с поглед.
	— Сбогом, Хулия — извика Грегорио, когато се бяха отдалечили достатъчно. — Поздрави на Емилио.
	Тя се обърна и като видя кой й беше подвикнал, направи двусмислен жест с ръка.
	— Не знаех, че познаваш Хулия — каза Хакобо.
	— О, да. Всъщност видях я в магазина преди няколко седмици. Попита ме за някакъв инцидент в имението. Обясних й как стоят нещата. Братчето ти не ти ли каза?
	Хакобо погледна Килиан, а той потвърди с кимане на глава и тогава разбра на кого му се беше развързал езикът.
	— Грегорио, ти наистина си тъпак — каза с висок и ясен глас. Скочи и се изправи пред него. — Ставай! Ще ти размажа физиономията!
	Антон и другите бързо се приближиха. Грегорио вече беше на крака, готов за бой. Много от работниците ги наблюдаваха мълчаливо с дяволито пламъче в очите. Не се случваше често двама бели да се сбият.
	— Няма да правиш нищо, Хакобо — каза твърдо Антон и го хвана за ръката. — Всички сме изморени, а и пихме много. На сутринта нещата ще изглеждат различно.
	Хакобо се отскубна, възропта и заедно с Матео и Марсиал отиде за още пиене. Грегорио седна отново и се заоглежда за някоя жена, с която да прекара нощта.
	Килиан реши да се оттегли с по-възрастните. От алкохола краката му бяха като от гума и положи невероятно усилие да ходи нормално, защото не искаше баща му да разбере колко пиян беше.
	Чувството за спокойствие и топлина не го напусна и когато влезе в стаята си. Все още нямаше ток и затова се запрепъва към прозореца, покрит с дървени плоскости. Надяваше се, че като го отвори, няма да е толкова тъмно. Спъна се в нещо меко и едва не падна. Чу шепот, наподобяващ съскане. Обърна се и всичката кръв нахлу в главата му, а мускулите му се парализираха от страх. Пред себе си видя нагло изправена змия, с триъгълна глава с размерите на кокосов орех, която го гледаше заплашително.
	Килиан се опита да избяга, но не можа да помръдне. Сякаш мозъкът можеше да контролира единствено очите, които се бяха вперили в коварното животно като омагьосани от плавните му движения. Муцуната й беше издължена и от нея стърчаха два дълги и остри рога, разделени от други два по-къси. На главата си имаше голямо черно петно с формата на острие на копие, а по дължината на тялото й се редуваха черни ромбове, разделяни от жълти краски.
	Опита се да извика, но не успя. Змията се приближаваше бавно към него, с още по-изправена глава и все по-силни продължителни съскания. Протягаше глава напред и показваше острите си зъби, пълни със смъртоносна отрова. Килиан съзря мачетето на стола от дясната му страна. Само трябваше да протегне ръка и да го вземе, но тя тежеше като олово и не помръдваше. Имаше чувството, че някой го удря с чук по слепоочията. Обля го пот.
	Трябваше да направи нещо, за да пребори тази непоносима тежест, с която го беше парализирал страхът.
	Съсредоточи всичката си сила в мускулите на гърлото и издаде звук, подобен на ръмжене, който се извиси, когато успя да грабне мачетето и да го стовари върху главата на змията. Продължи да крещи, докато я разсичаше с жестокост, която не можеше да контролира. Видът на кръвта накара неговата да потече бясно във вените му и да предизвика необуздаема възбуда на всичките му сетива. Забоде главата на змията на мачетето и излезе от стаята, обзет от ярост, каквато не мислеше, че е способен да изпита.
	В коридора се сблъска със Симон, който тичаше към него, ужасен от крясъците му. Килиан го хвана със свободната си ръка и го разтърси.
	— Това не е влязло само в стаята ми! — извика. — Ти си отговорен за моите неща! Кой ти плати, за да го направиш? Кой?
	Симон не можеше да познае човека, който беше стиснал ръката му в желязна хватка.
	— Не съм аз, _massa_! — опита да се защити с умоляващ глас. — През цялото време бях долу с вас!
	Две съседни врати се отвориха и се показаха Антон и Сантяго. Успяха да освободят ръката на Симон и говореха нещо, но Килиан не ги чуваше, защото в този момент мозъкът му се опитваше да избистри спомена за положението на всеки един от седящите около огъня мъже. Светлината на газените лампи хвърляха чудата сянка на пода. Хакобо, Марсиал и Матео се приближаваха тичешком, ужасени от неконтролируемото поведение на Килиан.
	— Да не е мръднал оттук — посочи Грегорио. — Ами ти, Нелсон? Къде е Умару?
	— Не знам, _massa_. — Надзирателят показа белите си длани. — Отдавна не съм го виждал.
	— Намери го и го доведи! Чуваш ли? Доведи го, по дяволите! И си донеси и пръчката!
	Настъпи мъртвешка тишина. Жените хванаха децата и се прибраха. Хакобо и останали се спогледаха, учудени. Антон и Хосе се присъединиха към тях.
	Скоро се появи Нелсон, хванал Умару за ръка. Заведе го при Килиан.
	— Кой те накара да оставиш това — доближи главата на змията до лицето му — в стаята ми? Кажи! Кой ти плати?
	Умару се разтрепери и зъбите му се разтракаха. Застана покорно пред Килиан и не спря да повтаря едно и също, което Нелсон преведе:
	— Казва, че не знае нищо, че през цялото време е танцувал.
	Килиан се доближи, наведе глава и го погледна право в очите.
	— Това е лъжа — каза през зъби. — Видели са те из коридорите на сградата.
	Хвърли мачетето на земята и протегна ръка към Нелсон.
	— Дай ми пръчката. — Нелсон се поколеба. — Казах да ми дадеш пръчката! Умару… Ако не ми кажеш истината, ще те пребия!
	Антон направи крачка с намерение да се намеси, но Хакобо го спря.
	— Недей, татко! Остави го сам да се оправи.
	Килиан усети тънката пръчка в ръцете си. Боляха го слепоочията, гърдите и зъбите… Мразеше това място! Беше му писнало от горещината, от тварите, от заповедите, от какаовата гора, от Грегорио! Господи, ако можеше да се върне в Пасолобино! Едва дишаше. Умару мълчеше. Десетки очи се бяха вперили в него и чакаха да видят какво щеше да направи. Вдигна ръка и стовари пръчката върху ръцете на Умару. Той изскимтя от болка и понечи да избяга.
	— Дръж го, Нелсон!
	Вдигна пръчката и отново попита:
	— Кой ти плати, Умару?
	Умару поклати глава.
	— Не знам, _massa_! Не знам!
	Килиан го заобиколи и го заудря по гърба: един, два, три, четири… пъти. От раните бликна кръв и закапа по пода. Килиан не беше на себе си. Не чуваше нито молбите, нито плача на Умару, който беше коленичил и го умоляваше да спре.
	Канеше се да го удари отново, когато една ръка го хвана и каза със спокоен глас:
	— Достатъчно, _massa_ Килиан. Момчето обеща да ви каже всичко.
	Килиан погледна мъжа, който му говореше. Беше Хосе. Почувства се объркан. Усети завладяващата го празнота. Не можа да издържи на погледа му. Умару продължаваше да стои на колене и хлипайки, му каза, че открил гнездото на змията в какаовата плантация близо до гората, повикал Грегорио, за да я убие, а той го накарал да донесе кашон, в който останала затворена до вечерта. Благодарение на тъмнината изпълзяла в стаята му.
	— А какво стана със страха ти от змиите? — попита Килиан, изпаднал във внезапна апатия. — Колко ти плати _massa_ Грегор, за да го преодолееш?
	Не изчака отговора. Приближи се до инициатора, който през цялото време беше наблюдавал сцената нагло, със скръстени на гърдите ръце. Когато Килиан застана пред него, той се усмихна и леко извърна глава.
	— На добър час! — каза Грегорио с омраза. — Вече си почти като мен. Ще ти провърви на острова.
	Килиан се вгледа в мишия поглед на Грегорио за няколко секунди, които на другите се сториха векове. Без никакво предупреждение и за изненада на останалите го удари с всичка сила с юмрук в стомаха и го повали на земята.
	— Въпросът е приключен — каза и захвърли пръчката. — _Palabra conclú._
	Тръгна си в настъпилата гробна тишина.


	Когато влезе в стаята си, видя, че Симон я беше почистил и оставил запалена газена лампа. Не искаше да види и следа от змията. Седна на леглото, покри лицето си с длани и затвори очи. Дишането му още беше учестено. Последните мигове се въртяха пред очите му. Виждаше бял мъж да бие ожесточено негър. Виждаше как плътта се разкъсва и бликва кръв. Виждаше десетки мълчаливи мъже, които гледаха безучастно ударите на белия мъж. Този мъж беше той! Беше оставил яростта да го заслепи и беше пребил Умару! Как можа да се случи? Що за зъл дух го беше обладал?
	Почувства погнуса от самия себе си.
	Виеше му се свят. Едва успя да се изправи. Приближи се до умивалника и се подпря на него. Усети гадене и повърна. Вдигна глава и видя лицето си в огледалото над мивката.
	Не можа да се познае.
	Зелените му очи бяха хлътнали, потънали в тъмни кръгове, изпъкващи още повече над бледите кокалести скули, по които имаше капки кръв. Челото му беше набраздено от дълбоки бръчки.
	— Аз не съм като него — каза си. — Не съм като него!
	Раменете му се разтресоха и силен стон се изтръгна от гърдите му. Килиан се отпусна.
	Плака горчиво, докато не му останаха сълзи.


	Управителят на имението изпрати да го повикат рано на следващата сутрин. В кабинета Килиан видя Грегорио, Антон и Хосе.
	— Ще карам направо — каза Гарус с тон, който издаваше лошото му настроение. — Знам точно какво се е случило, така че ще ви спестя разпита. Явно не можете да продължавате да работите повече заедно. — Обърна се към Грегорио. — Ще изпратя Марсиал при теб в „Обсай“. Единствено той може да те държи изкъсо и не му пука.
	Обърна се към Килиан, който едва се държеше. Думите кънтяха в главата му, сякаш му ги набиваха с чук. Имаше жесток махмурлук и на моменти погледът му се замъгляваше. Дано хапчетата, които беше изпил на гладно, му помогнеха.
	— От сега нататък ще работиш с Антон и Хосе в главния двор. Не го приемай като награда. Още един инцидент, какъвто и да било, и ще бъдеш уволнен, ясно? — Потропа няколко пъти с пръсти по масата. — Не те уволнявам сега само заради баща ти, така че благодари на него. Това е всичко.
	Той отвори едно чекмедже и започна да вади документи.
	— Това е. Можете да си вървите.
	Всички станаха и мълчаливо се запътиха към вратата. Килиан беше последен. Вървеше с наведена глава и не смееше да погледне баща си. Навън мъжете се разпръснаха, а Килиан реши да отиде до столовата за чаша кафе. Скоро там влезе и Хакобо.
	— Търсех те — гласът на Хакобо беше пресипнал. — Татко ми каза какво е станало. Добре ли си?
	Килиан поклати глава утвърдително.
	— Радвам се, че няма да се върна повече в „Обсай“ — каза, — но съжалявам, защото предполагам, че ти трябваше да постъпиш в главния двор, а аз ти отнемам тази възможност.
	— Няма такова нещо! — Хакобо махна с ръка. — Аз съм си добре там, където съм. В „Якато“ никой не ме контролира.
	Намигна му и го побутна приятелски с лакът.
	— Матео и аз сме си много добре. В главния двор всичко е на показ… А ние, развратниците, обичаме да сме на тъмно.
	Видя, че Килиан не се засмя, и смени закачливия тон.
	— Постъпи правилно, Килиан. Показа им кой командва. От сега нататък ще те уважават. Даже и Грегорио.
	Килиан стисна устни. Не се гордееше с така придобития авторитет. Седна и пое кафето, което Симон му донесе. С ръка отказа капката коняк, която му предложи.
	— Аз тръгвам — сбогува се брат му. — Ще се видим на вечеря.
	Щом Хакобо излезе, Симон се приближи до Килиан. На два пъти понечи да каже нещо, но се въздържа.
	— Добре съм, Симон — каза Килиан. — Нямам нужда от нищо друго. Можеш да си вървиш.
	Симон не помръдна.
	— Какво има, момче?
	— Ами, _massa_… Има нещо, което трябва да знаете.
	— Казвай — подкани го с досада в гласа.
	Кафето беше започнало да затопля стомаха му, но главоболието продължаваше да го мъчи. Последното нещо, което искаше в момента, беше да му говорят за проблеми. Стигаха му неговите.
	— Тази нощ се случи нещо, _massa_. Двама приятели на Умару искаха да ви отмъстят за побоя и тръгнаха към вас. — Килиан вдигна глава, объркан. — Да, _massa_. След празненството Хосе не се прибра да спи като другите. Каза ми, че усещал нещо странно. Остана да бди цяла нощ. Да, да, аз също. Използваха тъмнината и се качиха в стаята ви, но там се бяхме скрили ние с Хосе и двама от пазачите, които му дължат услуги.
	Отвори широко очи, за да наблегне още повече на думите си.
	— Носеха мачетета, за да ви убият! Слава богу, че там беше Хосе, _massa_! Слава богу!
	Килиан се опита да каже нещо, но не успя. Подаде чашата на Симон и той отиде за още кафе.
	— Какво ще стане с тях? — успя да попита, когато Симон се върна с кафето.
	— Гвардията ще се заеме. Ще ги накажат и ще ги изпратят обратно в Нигерия. Умару също. Но вие не се притеснявайте, големият _massa_ няма да разбере. Никой няма да каже нищо. И не мисля, че някой друг ще се осмели да ви посегне. Опасността премина, _massa_, но ще е добре известно време да държите вратата и прозореца добре затворени.
	— Благодаря, Симон — прошепна Килиан, замислен. — За помощта и за това, че ми го каза.
	— Моля ви, _massa_ — каза с умолителен тон, — не казвайте на Хосе, че съм ви предупредил. Хосе познава семейството ми, от едно село сме… Помоли ме да не казвам на никого за случилото се…
	— А ти защо го направи?
	— Вие сте добър с мен, _massa_. А това със змията не беше добре, _massa_, не беше никак добре…
	— Спокойно, Симон. — Килиан стана и сложи ръка на рамото на момчето. — Ще запазя тайната.
	Излезе навън, погледна нагоре и видя тъмните облаци, които закриваха слънцето. С напредване на времето горещината щеше да стане опасна, но фактът, че отново беше ден, го накара да се почувства по-добре въпреки главоболието, угризенията, които го измъчваха, и страха от онова, което е могло да се случи.
	На няколко метра от себе си видя Хосе, който с умерена крачка ходеше наляво и надясно и възлагаше на работниците задачите за деня. Беше среден на ръст, силен мъж въпреки слабата му фигура, която се отличаваше сред яките и мускулести тела на работниците. От време навреме, преди да вземе някакво решение, с плавни движения прокарваше пръсти през късата си побеляла брада. Работниците го уважаваха, може би защото изглеждаше като бащите им. Знаеше имената на всички и им говореше властно, но без да повишава тон, с енергични жестове, но без принуда, сякаш знаеше как се чувства всеки един от тях, което често му позволяваше да изпреварва реакциите им.
	Когато го видя, почувства облекчение. Бяха се опитали да го убият, докато е спял… Дължеше му живота си! Ако Хосе си беше легнал като останалите, сега щеше да е… мъртъв! Защо го беше направил? Защо го беше грижа за онова, което можеше да се случи на един бял? Може би заради привързаността му към Антон. Ледена тръпка премина през тялото му. Не знаеше как, но щеше да намери начин да покаже на този мъж, че благородната му и смела постъпка си е заслужавала.


	Тази нощ Килиан се качи на камионетката и без да се обади на приятелите си, отиде в Санта Исабел.
	Влезе в клуба на Анита Гуау и се отправи направо към бара. Поръча си уиски и попита за Саде.
	Тази нощ Килиан се вкопчи в тялото на жената с хладната алчност на нетърпението и й се наслади, така както мъхът се наслаждава на сейбата: нямаше нужда да се храни от нея, но празнуваше живота.


>	VI
>	Inside the bush

	_В джунглата, 1955_
	Последният камион, натоварен с пълни с какао чували, се отправи към изхода на имението по алеята с кралските палми и пое към пристанището на Санта Исабел. Килиан го гледаше с облекчение, гордост и задоволство. Първата му кампания на острова бе завършила успешно. След двайсет и четири месеца се чувстваше експерт в производството на какао, а това на Сампака беше известно по цял свят, тъй като се обработваше старателно, имаше отлично качество и цената му за килограм беше с пет песети по-висока от тази на другите производители. Това предполагаше истинско богатство, което Килиан бе успял да натрупа от безкрайните часове в сушилните: денем и нощем проверяваше на ръка зърната, като внимаваше да не се надуят или обелят и да са добре изпечени, точно колкото трябва — нито минута по-малко, нито минута повече — за да не побелеят. Сухото и добре ферментирало какао, готово за изпращане, беше плътно, шоколадово кафяво, ронливо, с приятен аромат и горчивина.
	До него бяха Хакобо и Матео, седнали на ниска каменна преграда и запалили по цигара. Марсиал стоеше прав до тях.
	— Смазан съм от умора — изпъшка Матео. — Имам какао и по мустака.
	Хакобо извади кърпичка от джоба и попи потта от челото си.
	— Гарус ще е доволен от тази реколта — каза. — Най-добрата от няколко години. Ще трябва да ни увеличи заплащането!
	Килиан също беше капнал от умора. Неведнъж му беше хрумвало да последва примера на някои от работниците и да се възползва от суетнята около коледните празници, за да избяга от работа. Седна до другите и прие цигарата, която брат му му предложи. Дръпна силно. Ситният какаов прах беше проникнал в порите на тялото му. Сушилните бяха преустановили работа, но още се усещаше мирисът на изпечено какао. Слънцето клонеше към залез, а жестоката горещина не намаляваше. В главата му отекваха песните от втората Коледа, която прекарваше извън дома и още не можеше да свикне с факта, че през януари цялото му тяло е обляно в пот. Спомни си, че на двайсет и четвърти декември бе присъствал на месата по къс ръкав. Спомни си и утринното къпане в басейна на открито. Този сух сезон беше по-топъл от обичайно, а инцидентните краткотрайни превалявания не успяваха да понижат температурата.
	— Сега в Пасолобино сигурно е кучи студ, нали, момчета? — каза Марсиал, докато разкопчаваше копчетата на ризата си.
	Килиан си представи родителите си и Каталина пред камината, добитъка в кошарите и оборите и полята, покрити с дебела снежна покривка. Всичко това му липсваше, но с течение на времето ужасната носталгия беше намаляла или поне не я усещаше така болезнено, както през първите седмици след пристигането си.
	— Истината е, че вече имам нужда от смяна на обстановката — каза Килиан.
	— Е, още малко ти остава. Щом се върне татко, защото се обзалагам на каквото кажеш, че той ще дойде отново, ще можеш да заминеш в отпуск в Испания. Завиждам ти!
	Антон се беше сбогувал със синовете си, сякаш никога повече нямаше да се върне в имението, но Килиан нямаше намерение да се хваща на бас с Хакобо, защото също като него беше убеден, че ще дойде отново, отпочинал и малко понапълнял.
	— Я не се оплаквай — смъмри го Килиан, — след мен си ти.
	— Неприятно ми е да го кажа, но признавам, че си извоюва първата смяна, нали, Матео? — Той кимна. — Кой би предположил? Дори видът ти е променен… Когато пристигна, беше кльощав… А я се виж сега! По-мускулест си и от Моси!
	Килиан се засмя на преувеличеното сравнение, но наистина беше дал най-доброто от себе си, за да могат баща му, брат му и другарите му, а и самият управител да се гордеят с него, както и — в немалка степен — за да изкупи вината си пред Умару и Грегорио. Не се оказа чак толкова трудно, защото беше свикнал да работи и да изпълнява поставените му задачи. Спомни си първите си дни на острова и се учуди колко лесно въпреки всичко бе успял да свикне с ежедневната рутина, белязана от работата и песните на нигерийците. Скоро работниците отново щяха да са сред какаовите насаждения, а в плантацията — до пленителната джунгла — да зазвучат безжалостните удари на мачететата по високата тропическа трева и съскането на пръскачките с меден сулфат по крехките стебла…
	— Явно ще трябва да призная, че бяхте прави всички — татко, ти и Хулия… Да, свикнах с острова. Но няма да ми се отрази никак зле една дълга почивка у дома.
	Забеляза, че Хакобо стисна устни, щом чу името на Хулия. Миналият ноември под влияние на празничната атмосфера в Санта Исабел, танците, концертите и състезанията с лодки Хулия и Мануел обявиха официално годежа си и оттогава използваха свободното си време да са заедно, но вече без да се крият. Обикаляха острова в търсене на лековити растения, закусваха в хотела в Мока, ходеха на кино или се къпеха в басейна на казиното. Емилио и Хенероса бяха очаровани от Мануел, защото беше възпитан, почтителен, а и лекар. Дъщеря им беше сгодена за лекар. Хакобо даде вид, че приема новината като в реда на нещата, но в дъното на душата си усещаше, че гордостта му беше наранена. Даде си сметка, че отказът му да се обвърже много скоро беше използван от друг, успял да спечели сърцето на тази пленителна жена. Преодоля временното съжаление с работата в Сампака и вечерите в Санта Исабел. Тежеше му единствено липсата на приятели, с които да сподели забавленията и гуляите. Бата не беше толкова близо, че Дик и Пао да идват постоянно, а Матео и Марсиал все по-често прекарваха свободното си време в казиното с приятелките на Хулия.
	— Най-много ще липсваш на онази красавица… — Матео присви лукаво очи. — Как й беше името? Все го забравям…!
	— Коя от всичките, дето са полудели по него? — Марсиал сви плътните си устни като за целувка. — Внимавай, Хакобо. Брат ти ще те надмине.
	— Няма и да ме достигне! — изсмя се Хакобо. — Та той прилича повече на светец… Знаете ли какво казват момичетата от града? — обърна се към Килиан. — Че ще заприличаш на онези диваци, дето не напускат фермите си и живеят откъснати от света…
	— Добре, добре… Стига толкова. А вие двамата — Килиан се обърна подигравателно към Матео и Марсиал — си гледате интереса. Предполагам, че покрай Мерседес и Асенсион забравихте приятелките си от клуба на Анита.
	— Напълно — съгласи се Матео с дяволито изражение, — макар че и обратното е вярно.
	Четиримата избухнаха в смях.
	— Да, да, смейте се — каза Хакобо, — но ви виждам като Мануел, сериозно обвързани, да закусвате в някое хотелче.
	— На всички ни идва редът, Хакобо. — Марсиал сви рамене и се усмихна примиренчески. — Рано или късно, но идва. Годините минават, а трябва да създадем семейство. Поне така мисля аз.
	— Отивам да взема душ. Време е за вечеря.
	Хакобо скочи на крака и се отправи към столовата, последван от другите.
	— Не е за вярване колко му харесва черната плът! — прошепна Матео на Марсиал и тръсна глава. — Не знам дали вече би могъл да свикне с друга…
	Килиан направи жест на несъгласие с думите и тона на Матео. Винаги се повтаряше едно и също: след смеха и закачките задължително му оставаше някакъв горчив привкус. Запали цигара и остави другите да го задминат. Обичаше момента, в който — без никакво предизвестие или някаква, макар и кратка промяна — денят се превръщаше в нощ, всеки ден по едно и също време. Облегна се на близка стена в очакване на сенките и се замисли за Саде.
	Представи си стройната й фигура, дългите крака, едрия стегнат бюст, издълженото лице с тъмни бадемови очи и плътни устни. Също като тъмния прах, който се усещаше във въздуха, бързината, с която отлитаха дните през последните месеци, имаше сладко-горчив вкус: реки от пот и тежък труд, възнаграден от богата реколта, и редки и кратки, но добре оползотворени мигове на отмора с нея. Другите бяха прави. Колкото по-силни и мускулести ставаха краката и ръцете му от тежкия труд, а кожата придобиваше привлекателен бронзов тен, толкова повече успехът му на танците се доближаваше до този на Хакобо. Пременени в бели, идеално изгладени, ленени ризи и бежови панталони и със сресани назад тъмни коси, двамата братя бяха съблазън за жените — бели и черни, които се стараеха да привлекат вниманието им. Килиан знаеше, че да излезе с Хакобо, означаваше да се напие и да приключи вечерта в обятията на някоя красива жена, но той отдавна се беше изморил от толкова много алкохол и танци. По тази причина беше решил да сведе излизанията си до града до спорадичните си срещи с прекрасната Саде, които му бяха необходими и напълно достатъчни да задоволи потребностите си на млад мъж. Тя никога не му поиска нищо, нито го упрекна за нещо. Отиваше в клуба и тя биваше там, готова да тръгне с него дори и след седмици раздяла. Това положение беше много удобно за Килиан. Наслаждаваше се на кратките моменти с нея, радваше се на нежността й и се смееше от сърце на свежото й чувство за хумор.
	Нямаше как останалите да не разберат за връзката му с нея и му се наложи да търпи хапливите коментари, които преди беше чувал за други. Стараеше се да запази самообладание, дори понякога отговаряше на шегите, но дълбоко в себе си изпитваше неприязън към поведението си, защото, в крайна сметка, се оказваше, че не беше много по-различен от останалите. Разликата между него и брат му беше единствено в броя на жените, с които си лягаха, а не в отношението им към тях. На моменти се беше питал дали би могъл да погледне на Саде като на жена, с която има бъдеще и може да изгради семейство…
	Отговорът се въртеше дразнещо из стомаха му като червейче и цигара след цигара се сгушваше някъде вътре в него като страхлив горски плъх, боящ се да излезе на светло.
	След няколко дена Хакобо му показа телеграма, която беше получил от Бата.
	— От Дик е. Кани ни на лов за слонове и да прекараме няколко дни в Дуала. Гарус е доволен от нас. Сигурно ще ни разреши да отсъстваме. Съжалявам единствено, че съвпада с празника на Риболовния клуб, който е следващата събота, а там ще бъдат всички. А имам и билети за боксовия мач на стадиона в Санта Исабел: Слоу Поасон срещу Бала Негра. — Изруга. — Минават месеци без нищо интересно, а после всичко съвпада! Какво да направим?
	Килиан нямаше желание да ходи на нито едно от трите места. След като в казиното Дик и Пао му бяха описали лова, разбра, че никога не би участвал в подобно нещо. От друга страна, многолюдните празненства изобщо не го привличаха. А по отношение на бокса, не разбираше що за удоволствие представлява да гледаш как двама мъже се удрят до припадък.
	— Аз в Камерун няма да отида — отговори, като се оправда по начин, който брат му би разбрал. — Това сигурно струва много пари, а аз искам да си ги запазя за пътуването до Испания. Но ти можеш да отидеш и без мен.
	— Да, но… — Хакобо сбърчи нос и изцъка с език. — Знаеш ли? Ще го оставим за друг път. Тогава избираме празненството… Можем да отидем след боксовия мач.
	Килиан не каза нищо.
	Видяха Хосе, който се появи на няколко метра от тях с куп празни чували, които бяха останали неизползвани при опаковането на какаото. Спря се и направи забележка на един работник да мете по-добре и да не пропусне нито една шушулка, защото те също се продаваха за производството на по-нискокачествено какао.
	Килиан се усмихна. Страхотен е! Не познаваше по-съвестен човек от него. През последните месеци бяха прекарали толкова часове заедно, че го беше опознал по-добре от останалите служители в имението. Чувстваше се добре в неговата компания. Беше спокоен човек — ако се ядосаше, то беше само за няколко кратки мига — организиран и надарен с вродена мъдрост, която проличаваше във всеки разговор с него.
	— Не ми казвай, че имаш други планове с Хосе — каза Хакобо, след като проследи погледа на брат си.
	— Защо ми казваш това?
	— Хайде, Килиан, не съм вчерашен. Да не мислиш, че не знам, че при всяка възможност се измъквате и ходите в Бисапо. Не те разбирам.
	— Ходили сме само три или четири следобеда.
	— Какво правиш там?
	— Защо не дойдеш някой ден с нас да видиш?
	— В Бисапо? Защо?
	— За един следобед. Да поговорим с роднините на Хосе… Знаеш ли, Хакобо? Напомня ми за Пасолобино. Всеки си върши работата, а после се събират около масата и си разказват истории като нас пред огъня. Има много деца; тичат, смеят се, играят, правят бели, а майките им се карат. Вече съм научил някои неща от културата им, която намирам за тайнствена и интересна. И аз им разказвам неща за нашата долина, а те ме питат…
	— За бога, Килиан! Не ме сравнявай с тях! — каза с пренебрежение. — Как е възможно да предпочиташ това село пред социалния живот в Санта Исабел?
	— Не съм казал, че го предпочитам — възрази брат му. — Има време за всичко.
	— Представям си остроумните разговори, които водите!
	— Чуй, Хакобо — Килиан започваше да се дразни, — ти също познаваш Хосе. Толкова различен от нас ли ти се струва?
	— Освен че е черен, искам да кажа…
	— Да, ясно.
	— Това стига, Килиан. Различни сме.
	— За разговори да, но за леглото не, така ли?
	Хакобо присви очи.
	— Знаеш ли какво ще ти кажа? — почти извика. — Мисля, че отпуската ще ти се отрази много добре!
	Тръгна си сърдит. Килиан не трепна. Хакобо получаваше такива пристъпи на гняв, но те не траеха дълго, така че до вечерта щеше да му е минало.
	Погледна към Хосе, който в този момент отиваше към един от складовете. Тръгна към него и извика името му на езика _буби_:
	— Осе! Ей, Осе!
	Хосе го погледна и отиде при него.
	— Какви са ти плановете за събота и неделя?
	— Нищо специално. — Хосе сви рамене. Знаеше, че с този въпрос Килиан си търсеше извинение, за да се измъкне от нещо. — Една от дъщерите ми се жени.
	— О! А това не е ли специално? — попита Килиан. — На добър час! Коя от всичките?
	Килиан беше запознат с някои подробности от живота на Хосе. Майка му била _буби_, а баща му потомък на един от първите освободени от англичаните роби в края на миналия век, произхождащи от Сиера Леоне и Ямайка, които се били кръстосали с други еманципирани африканци и кубинци. По думите на Хосе, били се превърнали във влиятелна буржоазия, но изгубили това си обществено положение, след като испанците завоювали острова. От баща си научил английски и пак благодарение на него заедно с братята си бил изпратен в една от католическите мисии и така станал един от малкото местни жители, които можели да четат и пишат. С жена си _буби_ имаха няколко деца, които — следвайки примера на баща си — бил изпратил в католическо училище. Не всички _буби_ одобрявали това, защото смятали, че културата на белите ги унижавала и поругавала традициите им, но всъщност нямали друг избор, освен да се подчинят на колонизаторите.
	— Последната.
	— Последната! — възкликна Килиан, като се престори на възмутен. — За бога, Осе! Та тя… стана ли на пет години?
	Килиан знаеше, че девойките _буби_ се женеха дванайсет-тринайсетгодишни, но се опасяваше, че момиченцето, което му се хвърляше в обятията, щом го видеше, беше доста по-малко. На полигамията не се гледаше с добро око от испанските католици, така че Хосе никога не говореше за другите си съпруги, ако изобщо имаше такива, а още по-малко пред мисионерите и свещениците като отец Рафаел, които все още се мъчеха да откажат местните от древните им обичаи.
	Хосе не обърна внимание на коментара му. Огледа се, за да се увери, че всичко беше подредено, преди да отиде да вечеря, и продължи по пътя си, сякаш Килиан го нямаше.
	— Искате ли да присъствате на сватба _буби, massa_ Килиан?
	Килиан се ентусиазира и очите му светнаха.
	— Хиляди пъти съм ти казвал да не ме наричаш така! Ще приема поканата ти, ако ми обещаеш, че когато говориш с мен, никога няма да използваш думата _massa_.
	— Съгласен, _ma…_ — Усмихна се широко и се поправи: — Добре, Килиан. Както желаете.
	— Не искам и да ми говориш на „вие“! Аз съм много по-млад от теб. Ясно?
	— Няма да ви наричам _massa_, но ще продължа да ви говоря на „вие“. Ще ми е трудно да свикна…
	— О, хайде! С колко по-трудни неща си свикнал!
	Хосе го погледна, но не отговори.


	Уалдо ги закара с камиона до югоизточната граница на имението, където свършваха проходимите за превозни средства пътища. Оттам Хосе и Килиан продължиха пеша по тясна пътека, препречена от стърчащи клони и лиани и засенчена от плътна листна маса. Звукът от стъпките им се приглушаваше от мекия килим от листа, по който бяха нападали семена от палми, чиито плодове бяха изгнили или изядени от маймуните. Килиан се заслуша в песента на косовете и славеите, в брътвежа на папагалите и гукането на дивите гълъби, които нарушаваха тишината, и внушителното спокойствие, царящо под зеления мек и жив купол. Вървяха трудно и бавно. Пейзажът и звуците на острова бяха прекрасни. Не е странно, че преди векове откривателят му, португалецът Фернандо По, го беше нарекъл _Формоса_.
	Замисли се за другите мъже, които преди векове бяха минали по същата пътека. Трябва да е била същата, да, каза си, но растителността я караше да изглежда различно. Колко ли мачетета са я наранявали, но тя винаги е успявала да се възстанови, безразлична към човешката атака! По време на предишните им пътувания до Бисапо в отговор на безбройните му въпроси Хосе му беше разказал някои неща от историята на острова и Килиан си представяше стаения в грапавите стволове на вековните сейби спомен за хилядите събития през годините.
	Първоначално островът бил португалски, но по-късно Португалия го предоставила на Испания в замяна на други острови. Това било важно за Испания, която имала нужда от роби за Америка. Килиан потрепери, като си представи Хосе, Симон, Йеремиас и Уалдо, заловени и продадени като животни в клетка. Тъй като испанците не се занимавали пряко с управлението на острова, английските военни и търговски кораби го използвали, за да се снабдяват с вода и живи животни за търговските и изследователските си плавания по река Нигер, в континентална Африка, както и за да контролират и осуетяват продажбата на роби, тъй като в Англия робството вече било премахнато. Килиан се опита да си представи Дик — единственият англичанин, когото познаваше, облечен в старинни моряшки дрехи, да спасява приятелите си _буби_, но за съжаление, той изобщо нямаше вид на герой.
	Дълги години във Фернандо По се говорел английски. Англия искала да купи острова, но Испания отказала да го продаде и в средата на XIX век англичаните продали сградите на една баптистка мисия и се преместили в Сиера Леоне. Тогава испанците започнали да изпращат експедиции със заселници и мисионери, които да покръстят местното население от селата, което се оказало много по-лесно, отколкото да се преборят с баптистите от градовете — като бащиния род на Хосе, — но накрая успели да подчинят всички и установили господството си над острова.
	Килиан приемаше себе си за един от тези мъже, които по една или друга причина бяха превърнали Тропика в свой временен дом, но беше доволен, че му се е паднало да живее в по-спокойни времена, с повече удобства и в по-цивилизована обстановка, макар че в момента в джунглата не беше съвсем убеден в това.
	След известно време на борба с клони, лиани и паднали дървета стигнаха до малка полянка и решиха да си починат. Очите на Килиан го смъдяха от потта, а ръцете му бяха издрани от клоните. Освежи се в малката рекичка и се излегна на ствола на кедър, близо до Хосе. Затвори очи и усети острия мирис на окапалите листа, аромата на узрелите плодове и влажната земя, разнасяни сред дърветата от едва доловим ветрец.
	— Кой е бъдещият ти зет? — попита.
	— Моси.
	— Моси? _Египтянинът?_ — Килиан отвори широко очи.
	Спомни си огромния мъж по време на обезлесяването. Когато стягаше мускулите на ръцете си, ръкавите на ризата му се опъваха до скъсване. Беше с бръсната глава, което подчертаваше още повече огромните му очи, устни и уши. Лесно можеше да се разпознае сред останалите. Беше най-добре да не го закачаш и да стоиш далеч от него.
	— Да, Моси, _Египтянинът_.
	— А на теб харесва ли ти?
	— Да. Защо да не ми харесва? — Килиан не отговори. — Кое те учудва?
	— О, не ме учудва. Всъщност, да… Искам да кажа… Струва ми се много добър работник. Но не знам защо си мислех, че ще предпочетеш дъщеря ти да се омъжи за някой от твоите.
	— Майка ми беше _буби_, а се омъжи за бивш роб…
	— Да, знам, но баща ти също е от Фернандо По. Мисълта ми е, че нигерийските работници идват тук да работят и да спечелят пари, но накрая си заминават за своята страна.
	— Не се обиждайте, но — макар че печелят по-малко — в това отношение си приличат с белите.
	— Да, но белите не се женят за дъщерите ви, нито ги отвеждат далеч.
	— Моси няма да я отведе. — Хосе изглеждаше раздразнен. — Знаете, че договорите на нигерийците се подписват за определен период, след който трябва да се върнат в страната си, но ако се оженят в Гвинея, могат да се установят тук за постоянно, да отворят бар или магазин или пък да се захванат със земеделие… Най-важното е, че тук могат да осигурят образование и медицински грижи на децата си — неща, които нямат в страната си. Това не ви ли се струва добра причина? Затова някои работници пестят, за да съберат зестра и да се оженят за някоя от нашите дъщери. Точно това направи Моси.
	Килиан се сети за истории, които му бяха разправяли за зестрата по неговите земи, само дето в долината жената е била тази, която я давала като принос към семейството, а не като тук: не са плащали на семейството, за да му я отнемат, а точно обратното.
	— Колко ще ти плати Моси за нея? — попита от чисто любопитство.
	Хосе се подразни.
	— _White man no sabi anything about black fashion_ — процеди през зъби на пичинглиш.
	— Какво казваш?
	— Казвам, че белите нямат и бегла представа от традициите на черните!
	Скочи и застана пред Килиан:
	— Вижте, _massa_. — Наблегна на обръщението. — Ще ви кажа нещо. Колкото и да ви обяснявам, има неща, които не можете да разберете. Вие си мислите, че не обичам дъщерите си и че ги продавам като чували с какао…
	— Не съм казал такова нещо! — възрази Килиан.
	— Но си го мислите! — Видя разочарованието в очите на младия мъж и продължи с бащинска нотка в гласа: — Смятам, че е добре дъщеря ми да се омъжи за Моси, защото той е добър работник и ще могат да живеят в имението дълги години. Докато са малки, жените _буби_ се забавляват много и се радват на живота, но щом се омъжат, единственото им задължение е да се грижат за децата и съпруга си. Всичко лежи на техен гръб: носят дърва за огрев и вода, работят на полето…
	Започна да изброява на пръсти:
	— Те обработват земята, сеят, прибират реколтата, правят палмово олио, готвят, отглеждат децата… — направи кратка пауза и вдигна пръст, — докато мъжете им… — завъртя пръста във въздуха — ходят насам-натам, пият палмово вино или се събират с други мъже в селския клуб…
	Килиан мълчеше и си играеше с едно клонче.
	— Да се омъжи за Моси, е добре за нея — продължи Хосе, вече по-спокоен. — Ще живеят в една от семейните бараки в „Обсай“. Дъщеря ми се справя добре с учението. Ще може да помага в болницата и да учи за медицинска сестра. Говорих с _massa_ Мануел и той е съгласен.
	— Това е добра идея, Осе — осмели се да каже Килиан. — Съжалявам, ако съм те огорчил.
	Хосе разбра от тона, че младият мъж наистина се разкайва и кимна с глава. Килиан стана и каза:
	— Най-добре ще е да продължим пътя си.
	Бисапо се намираше на една от най-високите части на острова. Оставаше им още доста път до най-стръмната отсечка от прехода. Килиан взе раницата и мачетето си, сложи си шапката и тръгна след Хосе. Докато навлизаха в най-гъстата и непроходима част на гората, вървяха, без да говорят. По пътеката имаше нападали дървета, покрити с паразитни растения, папрати и орхидеи, по които пъплеха пълчища мравки, а над тях прелитаха пеперуди и дребни птички.
	Килиан се чувстваше неловко от настъпилата тишина между тях. Много пъти бяха работили заедно, без да обелят и дума, но сега беше различно. Опасяваше се, че Хосе беше разбрал грешно коментарите, които беше направил единствено от любопитство, а не да го засегне. Сякаш прочел мислите му, Хосе спря, даде знак, че иска да си почине, сложи ръце на кръста си и каза:
	— Тази земя е принадлежала на прадядо ми. — Ритна с крак. — Точно тази. Разменил я е за шише ракия и пушка.
	Килиан премигна изненадан, но веднага се съвзе, прие казаното за шега и му се усмихна.
	— О, стига! Не ме будалкай!
	— Не, господине. Казвам го съвсем сериозно. Тази земя е много добра за кафеени насаждения заради височината. Някой ден тук ще изникне плантация. Но един господ знае дали ще доживеем да я видим. — Погледна Килиан, който го гледаше недоверчиво, и с ироничен тон го попита: — Как мислите са получили земите си заселниците? Познавате ли някой богат _буби_?
	— Не, но… Не мисля, че всичко е постигнато така, Осе. Това с прадядо ти сигурно е изолиран случай. — Потърси някакво извинение за хората, положили неимоверни усилия, за да може островът да придобие сегашния си вид. — Освен това нали всеки местен, когато се роди, получава четири хектара, които да обработва за собствени нужди?
	— Да, няколко хектара, които по право са негови — отговори Хосе със саркастичен тон. — Много великодушно от страна на белите! Ако не бяха отменили закона преди известно време, след десет години — с връзки, дори по-скоро — и вие щяхте да имате право на имение от трийсет хектара…
	Килиан се почувства като глупак. Не се беше замислял нито за момент, че в действителност островът принадлежеше на местното население. Е, може и да му беше минавало през ума, но явно недостатъчно, че да не задава ненужни въпроси за очевидни неща. Все пак беше заселник, за когото историята на Фернандо По се свързваше с португалците, англичаните и най-вече с испанците. Съжали за нетактичността си пред Хосе, точно пред човека, на когото дължеше живота си.
	— Ами аз… в действителност… исках да кажа, че… — Изсумтя, мина пред Хосе и започна да удря с мачетето с всичка сила растителността, препречваща пътя им. — Явно днес правя гаф след гаф!
	Хосе го погледна с весела искра в очите и продължи след него. Беше му невъзможно да се сърди дълго време на Килиан. За разлика от другите бели, той беше неспокоен, енергичен и всеки ден се стремеше да научи нещо ново. В началото му беше много трудно, но се оказа, че е един от малкото европейци, които бяха успели да свикнат толкова бързо с тежката работа в имението. Не. Той беше първият, който се покатери на скеле, товари чували, кара камион, дори си свали ризата, за да изкопае дупка и да засади палма. Това му поведение объркваше работниците, които бяха свикнали белите да им крещят и да ги удрят. Хосе мислеше, че, макар и несъзнателно, правеше всичко това, за да угоди на баща си. Имаше нужда от неговото признание, а и от това на цялото му семейство. Непрестанно се стремеше да доказва силата и смелостта си. Още повече сега, когато Антон вече не можеше да скрие физическото си изтощение.
	Да, от него би станал добър воин _буби_.
	Хосе реши, че беше време да оправи настроението на Килиан, който продължаваше да проправя пътя, размахвайки яростно мачетето наляво и надясно.
	— Бързо напредваш! С мъже като вас, Килиан, колонизацията щеше да приключи за две години, а тя продължи цели десетилетия. Знаехте ли, че членовете на първата експедиция са измрели като мухи само няколко седмици след пристигането си? В корабите е имало винаги по двама капитани, един като резерва…
	— Не разбирам защо — възрази Килиан с привидна надменност. — Не е чак толкова трудно човек да се адаптира.
	— О! Сега нещата са различни. Когато тук нямаше бели, ние, хората от племето _буби_, знаехме как да живеем тихо и кротко на острова. Когато пристигнаха, те се заеха с трудната работа, която сега вършим ние, черните. Да, тогава я вършехте вие, белите: в изгарящата тропическа жега проправяха пътеки на най-недостъпните места, там, където най-лесно може да се хване малария. Тогава не е имало хинин! За по-малко от сто години островът, пълен с канибали, както по думите на баща ми са ни описвали първите европейци, се е превърнал в това, което е сега.
	— Не си представям да изядеш някого — пошегува се Килиан.
	— Нямате представа на какво съм способен!
	Най-накрая Килиан се усмихна: не познаваше по-благ и мил човек от Хосе.
	— А от какво живеехте преди, без нас и нашите плантации? Доколкото знам, и градините, които обработвате, са засети с наши семена…
	— Не е ли очевидно? Тази земя е толкова богата, че и малко стига. Боговете са я дарили с плодородие. Земята ни дава всичко! Дивите дървета раждат портокали, лимони, гуава, тамаринд, банани, ананаси… А какво ще кажеш за хлебното дърво, чиито плодове са по-големи и от кокосовите орехи? Всичко това, малко добитък, картофи и батати ни е повече от достатъчно.
	— Ясно, Осе — каза Килиан и попи потта си с ръкава на ризата. — Изобщо не сме ви нужни!
	— А! Ами палмите! Има ли друго дърво, от което всичко да се използва? От тях добиваме вино, олио, подправки и осветление за домовете; с листата им покриваме къщите си, от стволовете извличаме влакно, което става за всичко: от шапки до къщи; а крехките стебла използваме като зеленчук. Кажете ми, имате ли в Пасолобино дърво като свещената палма?
	Спря и си пое дъх.
	— Забелязали ли сте как величествено се извисяват към небето? — Обрисува някакви фигури с ръце и продължи тържествено. — Приличат на колони, които поддържат света, украсени с пера на воини. Палмите, Килиан, са били тук преди нас и ще останат след нас. Те са нашият символ на възкресението, на тържеството на живота над времето. Каквото и да стане, те ще останат тук!
	Килиан погледна нагоре, развълнуван от думите на Хосе. Короните на няколко палми образуваха небесен свод, а плодовете им приличаха на звезди и съзвездия. Лек бриз поклащаше листата горе и ги повдигаше към небето като ръце, устремени към вечността.
	Затвори очи, за да се наслади на покоя. Всичко далечно в този момент му се струваше близко. Времето и пространството, историята и страните, небето и земята се бяха слели в едно цяло от магията на мига.
	— Стигнахме _böhabba_!
	Думите на Хосе го сепнаха и развалиха магията. След няколко метра пътеката се разшири и Килиан видя полето, до което беше разположено селото и което се използваше за добив на батати. Вдясно се намираше навесът, под който правеха червеното палмово олио по традиционна рецепта. По време на едно от предишните си посещения Хосе му беше показал как се приготвя. Жените се разделяха на групи: първите отделяха орехите от кората и ги подреждаха на купчина; вторите ги покриваха с листа, за да ферментират; третите чукаха ядката с камък в дупка в земята, направена специално за целта; четвъртите почистваха намачкания пулп от семките, изсипваха го в тенджера и го слагаха на огъня да ври, за да се отдели мазнината.
	— Голямо пиршество ще бъде! — каза Хосе, щастлив, че вече беше при своите. — На празненствата по специални поводи винаги има изобилие от храна и напитки.
	Килиан поклати глава. Беше толкова въодушевен, сякаш се омъжваше някоя негова близка роднина. Всъщност беше почти така. През последните две години беше прекарал повече време с Хосе, отколкото с близките си. С него работеше, разговаряше, споделяше. Освен това той го беше поканил да се запознае с обкръжението му извън Сампака. Хосе имаше лек характер, който на пръв поглед го различаваше от повечето от съседите му в Бисапо — село, което според отец Рафаел беше сред най-ретроградните противници на прогреса и католицизма. Хосе се беше научил да живее сред бели и черни; беше свикнал с наложената му отвън култура, но не беше забравил традициите на своя народ. Дори позволяваше на чужденец да сподели с него толкова важен семеен празник като сватбата на една от дъщерите му.
	Килиан се изкашля, за да прочисти гърлото си. Срамуваше се да признае какво чувства, но смяташе, че Хосе заслужава да го чуе. До момента не беше имал подходящ повод да му благодари за това, което беше направил за него.
	— Чуй, Осе — каза и го погледна в очите. Гласът му прозвуча приятелски. — Искам да знаеш нещо. Досега не съм ти го казвал, но знам какво си направил за мен през нощта, след като пребих от бой Умару, и искам да ти благодаря. Много ти благодаря, приятелю.
	Хосе кимна.
	— Не постъпих никак добре. А това, което ти направи, беше заради баща ми, нали?
	Хосе отрече с поклащане на глава.
	— Направих го за вас. Онази вечер ви чух: голям, силен мъж, а плачехте като дете. — Сви рамене и вдигна ръце. — Съжалихте за стореното, защото сърцето ви е добро.
	Потупа го по ръката и му прошепна:
	— Духовете знаят, че всички грешим понякога…
	Килиан благодари за думите му от дъното на душата си.
	— Искам да знаеш също, че въпреки че аз съм бял, а ти черен — каквото и да означава това, — когато те погледна, аз не виждам негър, аз виждам Хосе… искам да кажа, виждам Осе. — Сведе поглед, притеснен от изблика на откровение, и нервно се почеса по ръката. — Ти ме разбираш, нали?
	Хосе го погледна и развълнувано тръсна глава, сякаш не можеше да повярва на чутото.
	— Ако не бях вървял през цялото време с вас — каза, — щях да си помисля, че сте прекалили с пиенето. Ще видим дали ще сте на същото мнение, след като преживеете една сватба _буби_!
	Вдигна пръст в знак на заплаха и се усмихна:
	— А! Предупреждавам ви! Ако посегнете и с пръст на някоя от дъщерите или племенниците ми, ще отприщя звяра, който живее в мен!
	— Ще го направиш ли? — пошегува се Килиан. — Не ме ли искаш за зет?
	Хосе не отговори. Погледна към жените, които правеха палмово олио, изсвири с уста и се запъти към тях.


	Когато стигнаха до изворите, снабдяващи с вода Бисапо и поддържащи плодородието на полето, и минаха под арката, образувана от дървета, наречени свещени, защото пречели на злите духове да влязат в селото, Килиан си спомни първия път, в който Хосе го беше довел. Предупредени с изсвирване, че приближава бял, мъже, жени и деца бяха излезли от колибите и го наблюдаваха с любопитство и донякъде подозрително, но никой не се осмели да го доближи. Той също ги беше наблюдавал с интерес, а на моменти — признаваше си — и с не малко отвращение, особено възрастните мъже. Някои бяха с огромни хернии и рани, а на други лицата бяха целите в дълбоки белези от шарка. Някои от мъжете го бяха поздравили почтително и го бяха поканили в своя свят.
	Спомни си също и амулетите им: овчи опашки, животински черепи и кости, кокоши и фазанови пера и охлювни черупки. Учуди го не толкова значението им, колкото огромното разнообразие. В Пасолобино също закачаха на вратите си кози крака и поставяха камъни с причудливи форми на покривите и комините, за да плашат вещиците. Страхът от непознатото беше еднакъв навсякъде по света: в Африка се пазеха от злите духове, а в Пиренеите — от вещиците. Във всичко останало обаче различията бяха повече от очевидни. Испанците бяха с бели кожи, обличаха се и живееха в солидни постройки, които ги защитаваха от външния свят; африканците бяха с черна кожа, ходеха полуголи и живееха в отворени колиби, разположени около широк площад. В онзи момент Килиан не можеше и да си помисли, че тези два толкова различни свята ще заживеят заедно в сърцето му и че простодушната голота на едните ще се допълва от строгото облекло на другите.
	Хлапетата наоколо се нахвърлиха на джобовете му, с надеждата да открият лакомства. Килиан се засмя и им раздаде дребни сладки, които беше купил от магазина на Хулия. Две-три жени, носещи кошове с чисти дрехи и храна, му махнаха с ръка за поздрав. Няколко мъже се приближиха, оставиха на земята обръчите, с които се катереха по палмите, и му подадоха ръка, задържаха неговата и я доближиха до сърцето си.
	— Осе… Къде са другите жени? — попита Килиан. — Май няма да мога да проверя доколко е сериозна заплахата ти!
	Хосе се засмя.
	— Сигурно готвят и се издокарват за сватбата. Остават още няколко часа. На жените им трябва време да се изрисуват.
	— А ние какво ще правим междувременно?
	— Ще седнем при другите мъже и ще чакаме да дойде моментът.
	Тръгнаха към квадратния площад, където децата играеха, а мъжете провеждаха събранията си. В центъра, под сянката на свещените дървета, имаше храсти с няколко камъка. Група мъже, седнали на камъните, им махнаха с ръка за поздрав. Зад тях бяха малките колиби, в които отдаваха почит на духовете.
	— Няма ли да се преоблечеш?
	Килиан остави раницата си на земята до другите мъже.
	— Не съм ли добре така? — Хосе беше с дълги панталони и бяла риза. — Облечен съм като вас.
	— Добре си, разбира се. Но си мислех, че като баща на булката ще си сложиш още нещо… нещо… като…
	— Пера и мидени черупки ли? Вижте, Килиан, на моята възраст вече няма какво да доказвам. Всички ме познават много добре. Тук съм такъв, какъвто съм и долу в имението. И с ризата, и без нея.
	Килиан кимна, отвори раницата и извади тютюн и алкохол. Мъжете му благодариха с радостни жестове. По-младите говореха испански, по-старите — на възрастта на Хосе и Антон — се опитваха да се разберат с чужденеца с жестове, а когато не успяваха, прибягваха до услугите на преводачите. Килиан се държеше уважително, а Хосе беше до него, готов да му помогне, ако се наложеше. Седна на земята и запали цигара, докато чакаше мъжете да му обърнат внимание, след като се нарадват на подаръците.
	Забеляза змийската кожа, закачена с главата нагоре на един от ниските клони, а не високо, както я беше виждал преди. Предположи, че са я свалили, за да могат да я докосват и бебетата, които майките носеха на ръце. Хората от племето _буби_ вярваха, че тази змия е техният ангел пазител, арбитърът на доброто и злото, който можеше да им донесе богатство или болести. По тази причина веднъж годишно носеха при нея децата, родени през предходната година, за да й окажат уважение, като я погалят по опашката.
	Нямаше никакво движение пред колибите, разположени около площада. Те бяха абсолютно еднакви по форма и размери. Стените им бяха направени от пръти, завързани с лиани, страничните бяха двуметрови, а предната и задната — малко по-високи, за да поддържат покрива от палмови листа, закрепени за конструкцията с ратанови влакна. Килиан беше влизал само веднъж в колибата на Хосе, животът им преминаваше на открито почти през цялото време. Трябваше да се наведе, защото вратата беше прекалено ниска, а вътре го изненада фактът, че имаше само две помещения — в едното беше огнището, а другото беше пригодено за спане.


	— В какво си се загледал толкова сериозно? — попита Хосе.
	— Бях се замислил за къщата ни в Пасолобино, която е колкото четирийсет от тези колиби.
	Един от синовете на Хосе — десетгодишно момче, с очи, изгарящи от любопитство, наричано Собеупо в селото и Донато в училище — преведе думите му на _буби_ и възрастните мъже ахнаха от възхищение.
	— А за какво ви е необходима толкова голяма къща? — попита учудено момчето.
	— За всичко. В едно от помещенията се готви, в друго се събираме да се храним и разговаряме, трети са за спане, а в останалите се съхраняват дървата за огрев, храната за зимата, виното, ябълките, картофите, бобът, осолените меса… Всяко нещо си има място. На долния етаж — даде знак на Собеупо да се приближи и с пръчка нарисува чертеж на земята — спят животните през зимата, там се складира и сеното за храната им, когато не могат да излязат на паша, защото навън вали сняг…
	Щом чуха думата _сняг_, мъжете се разсмяха и се разприказваха — възрастните на _буби_, а младите на испански. Килиан предположи, че следобедът ще протече като предишните пъти, и отново щеше да му се наложи да описва снега и сковаващия студ. Така и стана. Много скоро заваляха въпросите за ските, тези странни дървени летви, които се завързваха за краката и с които жителите на Пасолобино се придвижваха от едно село до друго или просто се пързаляха из долината за забавление. Погледна с досада и стана, за да им демонстрира за пореден път как се карат ски. Събра крака, присви колене, вдигна ръце със свити юмруци и долепени до тялото лакти и започна да се клатушка. Чуха се смях, възгласи и аплодисменти.
	— Извинете, Килиан… — Хосе се опита да сдържи смеха си. — Разберете ни, ние никога не сме виждали сняг. Дори нямаме дума на _буби_, с която да го назовем!
	Младите размахваха ръце нагоре-надолу в опита си да преведат обясненията на Килиан — бяла вода, ледени капки, бели пухчета, пяна на кристали, леден прах…, а старите бърчеха чело, клатеха глава и се мъчеха да разберат що за чудо на природата е това.
	Така минаха два часа. Всъщност това беше нормално, помисли си Килиан. Разговорите бяха единственото нещо, с което можеха да запълнят времето си.
	Най-сетне, на свечеряване, пространството около колибите се оживи и за миг площадът се изпълни с народ.
	— Церемонията ще започва — каза Хосе и се изправи. — Аз трябва да седна до жена ми, Килиан. Ще се видим после.
	Няколко млади жени запяха и с танцова стъпка се запътиха към колибата на булката. Когато тя се появи на вратата, се чуха възгласи на одобрение. Килиан също възкликна от удивление. Не можа да види лицето на девойката заради широкополата шапка, украсена с паунови пера, но беше невъзможно да допусне, че то не съответства на хармонията на тялото с цвета на най-чистото какао. Две малки стегнати гърди се подаваха сред рисунки в червено и гердани от семена; около ханша, ръцете и краката й се виеха нанизи от кристални мъниста и охлювни черупки. Изглеждаше много крехка и нежна, но снажната й осанка, липсата на свян и решителните й движения привличаха като магнит.
	Няколко души застанаха зад нея, а тя запя и танцувайки сред бурните възгласи на събралите се, обиколи няколко пъти площада, след което седна на централното място, където бяха родителите й и бъдещият й съпруг. Моси. Също като Килиан стърчеше над останалите заради огромния си ръст, а със сламената широкопола шапка, украсена с кокоши пера, изглеждаше още по-висок. Огромните му ръце и крака бяха украсени с парчета мидени черупки и змийски кости, а на врата му висяха мазни гердани от животински черва. Усмивката не слизаше от лицето му и показваше идеално подредени бели зъби. Когато девойката се приближи, той й кимна за поздрав и се усмихна още по-широко.
	Един от мъжете, явно председателстващият, се обърна към момичето и му заговори с назидателно заплашителен тон. Килиан, който беше застанал на последната редица, чу познат глас, който му обясни, че мъжът казвал на булката да бъде вечно вярна на съпруга си. Обърна се и се зарадва, като видя Симон.
	— Наложи се да избягам, _massa_ Килиан — каза момчето и плахо се усмихна. — _Massa_ Гарус ще дойде с други поканени на тържеството по-късно, след приключване на празненствата за успешната реколта, на които иска да присъстваме всички… Но аз не можех да пропусна сватбата, _massa_, това никога. С булката се познаваме от деца. Тук почти всички сме роднини…
	— Добре, Симон — успокои го Килиан. — Пристигаш точно навреме.
	— Значи ли, че няма да кажете на _massa_ Гарус?
	Килиан поклати глава и лицето на момчето грейна.
	— Пристигнах бързо, защото минах по пътеката, която вие двамата с Хосе бяхте проправили. — Посочи дрехите, които носеше всеки ден: бяла тениска, къси панталони, три четвърти чорапи и високи ботуши. — Не ми остана време да се преоблека.
	Съблече тениската и се събу.
	— Така е по-добре! — Посочи с пръст към младоженците. — Вижте! Това е майката на моята майка!
	Една старица отиде при двамата млади и ги накара да се хванат за ръце. Заговори им нежно. Симон обясни, че им дава съвети: мъжът да не напускал съпругата си въпреки многото други, които може да има, а жената да не забравя задължението си да обработва земята на съпруга си, да прави палмово олио и да му бъде вярна. Когато спря да говори, се чуха възгласи:
	— _Yéi yébaa!_
	Всички, включително Симон, отговориха:
	— _Hiëë!_
	Килиан нямаше нужда от превод, защото предположи, че тези радостни възгласи съответстваха на поздрава _хип-хип-ура_, който се използваше в неговата родина. Накрая, заразен от ентусиазма и радостта на заобикалящите го, той се осмели също да извика.
	Всички присъстващи се подредиха в редица, за да минат покрай булката и да я поздравят, да й пожелаят всичко най-добро, на което тя отговаряше с усмивка и леко накланяше глава.
	Увлечен от тълпата, Килиан не можа да напусне редицата и също трябваше да изкаже своите благопожелания. Опита се да намери най-подходящите думи, с които да поздрави непозната булка от племето _буби_ на остров Фернандо По. Веднага се поправи. Тя не беше непозната, а дъщерята на негов приятел. Щеше да я поздрави, както би поздравил дъщерята на който и да било от неговите приятели. Потърси погледа на Хосе, а той му се усмихна и кимна в знак на одобрение.
	Почувства приятно гъделичкане в стомаха. Той беше там! Единственият бял, участващ в празника на африканско племе! Беше се надявал да се запознае с обичаите на страната, а сега получаваше много повече!…
	Един ден щеше да го разказва на внуците си, а те сигурно нямаше да му повярват!
	На няколко крачки от булката се опита да я разгледа по-подробно, но тя беше в профил, а шапката продължаваше да закрива част от лицето й. Въпреки това успя да прецени, че беше най-много на петнайсет години.
	„Прекалено млада е да се омъжва — помисли си. — А още по-малко за Моси.“
	Пред него имаше още трима-четирима. Симон, който не се беше отделял от него и за миг, му превеждаше:
	— _Buë pale biuté wélä ná ötá biám._
	— Не навлизай в непознати области.
	— _E buari, buë púlö tyóbo, buë helépottó._
	— Жено, не излизай от вкъщи, не обикаляй из улиците, не ходи при чужденците.
	— _Buë pati tyóbo yó mmérió._
	— Не чупи крехките черупки на майка си.
	Докато се опитваше да разбере смисъла на тези поздравления, не забеляза, че тя беше хванала шапката с едната си ръка, а с другата се опитваше да я развърже. Оказа се лице в лице с нея. Притесни се и можа да каже единствено това, което по този повод казваха в неговата страна:
	— Аз… ами… На добър час! Надявам се да си много щастлива.
	Тогава тя мръдна и шапката й се килна на една страна; вдигна глава и го погледна право в очите.
	Беше само един кратък миг, в който светът замря и песните секнаха. Две огромни, интелигентни и необичайно светли очи го пронизаха като стрели. Почувства се като дребно насекомо, попаднало в мрежата на огромен паяк и очакващо спокойно мига на неизбежната смърт, в който ще бъде погълнато сред злокобната тишина на джунглата.
	Всички черти на заобленото й лице бяха в пълна хармония: малкият широк нос, брадичката, устните в синкавочервен цвят… А очите, големи, кръгли, по-светли от най-чистия и прозрачен кехлибар, създадени, за да очароват света, а в този единствен миг принадлежаха само на него и му говореха с неприкрита печал.
	Това не бяха очи на влюбена булка. Липсваше им искрата, озаряваща погледа на жената в деня на сватбата й. Свенливата й усмивка се нравеше на присъстващите, но погледът й изразяваше тъга, страх и решителност, сякаш се бе примирила с нещо, което в дъното на душата си не искаше.
	Защо не се беше загледал по-рано в нея? Красотата й беше хипнотична. Стоеше като омагьосан; не можеше да помръдне.
	— Какво ти е, че очите ти са помрачени в този толкова специален ден? — попита с едва доловим шепот.
	Момичето го чу и леко потрепна.
	— Дали би го разбрал, _massa_, ако ти го обясня? — отговори му с въпрос на перфектен испански. Гласът й беше нежен. — Не мисля. Ти си бял, а и мъж.
	— Съжалявам — извини се Килиан със сънлив жест като човек, който току-що се е отърсил от някакво вълшебство. — За момент забравих, че говориш испански.
	— Не е странно, че се учудваш. — Килиан си даде сметка, че му говори на ти, и почувства странна близост. — За първи път ме питаш нещо.
	Беше напът да й каже, че не това беше причината, но точно тогава Симон го хвана за лакътя и му посочи, че Моси започва да се дразни от факта, че белият мъж се бави прекалено с поздравленията към младата му съпруга, която не отделяше очи от него. Килиан погледна младоженеца, който в този момент му се стори още по-голям. Опита се да намери подходящите думи. Не знаеше какво да каже.
	— _Gud foyún_ — каза накрая на пичинглиш. — Добра сполука.
	— _Ténki, massa clak_ — отговори колосът.
	Когато поздравленията приключиха, младата двойка тръгна из селото, следвана от група хора, които биеха дървени камбанки с няколко езичета и пееха.
	С това приключи сватбената церемония и бе поставено началото на празненството с разливане на палмово вино в чест на духовете. Освен вино имаше ориз, батати, гълъбови гърди, ястия с месо от катерица и антилопа, сушени змии и голямо разнообразие от плодове. Танците започнаха в девет часа вечерта и не спряха до зори, като от време навреме се сервираха напитки за сила и ентусиазъм.
	Хосе се грижеше чашата на Килиан да е винаги пълна.
	— Осе… дъщеря ти, булката… на колко години е? — попита Килиан, все още под влияние на впечатлението, което му беше направила.
	— Мисля, че скоро ще навърши шестнайсет.
	— Знаеш ли, Осе? Прекарваме толкова време заедно на работа, а не знам дали познавам всичките ти деца.
	— Две от жените се омъжиха в други села — започна да обяснява Хосе с известно затруднение, — а други две в града, където работят заедно със съпрузите си в домове на богати бели. Тук, в Бисапо имам двама синове, които се занимават със земеделие…
	— Но колко са общо?
	Килиан се сети и за Собеупо, но не успя да пресметне.
	— Деца и внуци… много от тези, които виждаш тук днес, са част от моето семейство — Хосе се засмя. — Отец Рафаел знае, че имам четири дъщери и двама синове. Но на теб мога да кажа истината…
	С притворени очи и забавен говор вследствие изпития алкохол, който явно беше и причината да започне да му говори на ти, сподели:
	— Булката се роди преди Собеупо, а после се родиха още три… от друга жена…
	Стисна устни, поклати глава и продължи:
	— Боговете _буби_ бяха благосклонни към мен, да, това е истината. Имам много добри деца. И работливи. — Посочи младоженците, докосна челото си и добави: — Тя е много умна, Килиан. Най-умната от десетте ми деца! Във всеки свободен момент е с книга в ръка. С _massa_ Мануел ще научи много нови неща и наистина се радвам, че ще живеят при нас в имението.
	— Факт е, че никога не я бях заглеждал… — каза Килиан с безпристрастен тон.
	Как беше възможно толкова черен, лъскавочерен, почти синкавочерен мъж като Хосе да има дъщеря с цвят на тъмен карамел?
	— Белите все се оплаквате, че всички черни изглеждаме еднакви. — Каза Хосе и се разсмя. — Не си мисли… И ние си мислим същото за вас!
	„Ако я бях опознал по-рано — помисли си Килиан, — със сигурност нямаше да я сбъркам с друга.“
	Потърси я с поглед.
	Дали си въобразяваше, или и тя правеше същото?
	Моси се наливаше с алкохол и не я пускаше, сякаш искаше да покаже на света, че беше негова. Килиан се опита да се отърси от представата за Моси върху голото й тяло.
	— За какво мислиш, приятелю? — попита го Хосе.
	— За нищо… — Килиан се върна в реалността. — Знаеш ли, Осе? Празненствата са еднакви навсякъде по света. В моето село също ядем, пием и танцуваме на сватбите. Утре еуфорията ще е преминала и всичко ще е същото като преди.
	— Нещата никога не са същите, Килиан — каза Хосе с поучителен тон. — Няма два еднакви дни, както няма и двама еднакви човеци. Виждаш ли онзи мъж? — Изви глава надясно. — Аз съм черен, но той е още по-черен.
	— Прав си, Осе. Всичко е различно. Доказателството е в самия теб… — Хосе го погледна с любопитство, а Килиан удължи паузата и допи ракията си. — Вече ми говориш на ти…! Не беше толкова трудно, нали?


	Килиан затвори очи. Можеше да чуе бушуващата в него тишина. Глъчката от селото звучеше като далечен шепот. Алкохолът му създаваше приятното усещане, че се носи плавно по вълни.
	Има един кратък миг преди заспиване, в който тялото сякаш се накланя над пропаст.
	Това е от виенето на свят.
	Усещането не продължава повече от секунда, през която не знаеш дали ще заспиш, или ще умреш и няма да се събудиш. Това е само миг. Леко гадене. Загуба на съзнание. Несвяст.
	После преставаш да възприемаш света около теб и те завладява низ от несвързани образи и картини от вечерта.
	Онази нощ Килиан сънува голи тела, танцуващи около огън в демоничния ритъм на барабаните. Жена с огромни светли, почти прозрачни очи и дълбок тревожен поглед го канеше на танц. Ръцете му обгръщаха талията й, а после се плъзваха до малките гърди, които потръпваха в ритъма на музиката. Жената му шепнеше възбуждащи слова, които не разбираше. Притискаше се в него. Усещаше зърната на гърдите й върху голото си тяло. Изведнъж изплува образът на Саде. Разпозна тъмните бадемови очи, високите скули, тънкия нос и плътните устни с цвета на есенни къпини. До него мъже бяха яхнали жени, а песните звучаха все по-силно. Когато я погледна отново, видя, че вече не беше Саде, а някаква неясна фигура, която не го пускаше. Ласките й бяха все по-осезаеми. Той се съпротивляваше, а тя го караше да се огледа около себе си.
	„Чуй. Виж. Докосни. Остави ме да те водя!“
	Събуди се мокър.
	Болеше го главата от изпития алкохол. Тялото му беше нахапано от папатаци и покрито с червени петна. Легна си пиян и беше забравил да сложи мрежата против насекоми.
	Стори му се, че чува музика, но като се показа на вратата на колибата, в която го бяха настанили, видя, че селото е замряло.
	Спомни си дългото празненство, на което беше присъствал. Хосе му беше обяснил, че според традициите на племето _буби_ има два вида сватби: _ribalá réötö_, брак с продадена девица, и _ribalá ré ribólé_, брак по взаимна любов. Първият вид е единственият признат от закона, въпреки че жената е принудена да се омъжи.
	Купувачът плаща за девствеността на невестата, защото се смята, че ако жената я е загубила, била лишена от всякаква стойност и красота. Бракът по взаимна любов се смята за незаконен. Няма сватбена церемония, нито тържественост, нито празненство.
	А сега…
	Дали вече беше загубила стойността и красотата си?
	Съмняваше се.
	Утрото беше прекрасно. Температурата приятна. Свеж бриз разхлаждаше селото след нощната жега.
	Но тялото на Килиан гореше.


>	VII
>	Tornado weather

	_Бурни времена_
	Килиан се спусна бързо по склона. Корабът, с който пристигаше баща му от Испания, беше акостирал преди известно време, а той закъсняваше. Когато стигна, разтоварваха последния шлеп и нямаше никакво друго движение. Задъхан и потен, спря и се огледа за Антон. Слънцето блестеше и лъчите му озаряваха в златисто морската повърхност, а пасажите от сардини блестяха в сребристо. Килиан сложи ръка на челото си като козирка и притвори очи.
	Забеляза баща си като малка сянка, открояваща се на хоризонта. Беше с гръб, седнал на кожения си куфар, с леко наклонени рамене. Килиан направи няколко крачки към него и отвори уста, за да извика, но се въздържа. Имаше нещо странно в позата му. Беше се надявал да го завари, крачещ нервно, задето още никой не беше дошъл да го посрещне, но вместо това той седеше замислен, със зареян поглед някъде отвъд залива, отвъд кралските, банановите и кокосовите палми. Килиан потръпна при вида на самотната фигура, забърза се и извика, като се постара гласът му да звучи весело:
	— Извинете, татко! Не успях да стигна по-бързо.
	Антон вдигна глава и, все още вглъбен в мислите си, го посрещна с тъжна усмивка.
	Килиан се сепна, като видя лицето му. За няколко месеца се беше състарил с години.
	— Причината е, че… — продължи — снощната буря е съборила едно дърво на пътя, не беше много голямо, но знаеш как стоят нещата тук… Наложи ми се да чакам доста, докато го отстранят.
	— Не се притеснявай, сине. Прекарах няколко много приятни мига, докато те чаках.
	Антон се изправи бавно и двамата се прегърнаха. Въпреки че тялото му все още беше на висок и силен мъж, Килиан забеляза, че прегръдката му беше необичайно дълга, а ръцете — прекалено слаби.
	— Хайде, да вървим — каза Килиан и взе куфара. — Нямаш представа с какво нетърпение очакваме новини от дома. Как са мама и Каталина? Имаше ли много сняг, когато тръгнахте? А чичо Хакобо и семейството?
	Антон се усмихна и махна с ръка.
	— Най-добре да изчакаме да се съберем с брат ти — каза. — Така няма да трябва да отговарям отново на същите въпроси.
	Когато подминаха вълнолома и стигнаха до стръмния път, Килиан изсумтя.
	— Килиан, знаеш ли защо на тази пътека й викат _хълмът на треската_?
	— Да, татко. Не помните ли? Каза ми го Мануел в деня, в който пристигнахме.
	Антон кимна.
	— А какво точно ти каза?
	— Ами че никой не може да се спаси… — Не довърши изречението и подаде ръка на баща си. — Татко, нормално е човек да се чувства изморен след толкова дълго пътуване.
	Антон прие подадената му ръка и започнаха бавно да се изкачват. Килиан не престана да говори през целия път, първо до колата, а после до Сампака. Запозна го със състоянието на имението, на служителите и работниците; разказа му за познатите от Санта Исабел, за работата в какаовата плантация… Антон слушаше и кимаше, а понякога дори се усмихваше, но не го прекъсна нито веднъж.
	Беше живял достатъчно и знаеше, че необичайната словоохотливост на сина му се дължеше на факта, че за първи път му се налагаше да подкрепя с ръка стария си и изморен баща.
	— _Massa_ Килиан! — Задъхан, Симон го викаше от прозореца на камиона. — _Massa_ Килиан! Елате бързо!
	Камионът вдигаше облаци прах по пътя в какаовата плантация. Килиан проверяваше дали капаните за катерици са добре заложени. В неговата страна катериците бяха мили животни, които забавляваха децата. Във Фернандо По бяха по-големи от зайци и ядяха какаовите шушулки. Някои дори имаха крила и прелитаха от едно дърво на друго. Камионът приближи, а Симон не преставаше да натиска клаксона. Когато стигна до него, спря и изскочи като изстрелян.
	— _Massa!_ — извика отново. — Не ме ли чувате? Качвайте се в камиона!
	— Какво има? — попита Килиан, изплашен от виковете на момчето.
	— _Massa_ Антон! — Симон му обясни почти без да си поема дъх. — Намерили са го в безсъзнание в офиса… Сега е в болницата с _massa_ Мануел и Хакобо. Хосе ме изпрати да ви намеря. Хайде, качвайте се в камиона!
	Макар че Симон шофира до имението с опасно висока скорост, Килиан имаше чувството, че пътуваха цяла вечност. Не можеше да престане да мисли за баща си.
	През март здравето на Антон беше започнало да се влошава, но той се държеше пред синовете си, сякаш нищо му няма. На моменти дори се шегуваше, че работата в офиса, сред купищата хартия, била много по-уморителна от тази в какаовата плантация. Килиан и Хакобо вече имаха право да ползват шестте месеца отпуска, но бяха поискали да я отложат, докато баща им се почувства по-добре…
	Единствената промяна у Антон беше постоянната му потребност да обяснява на синовете си всички подробности относно финансовото състояние на дома Ребалтуе. Повтаряше колко глави добитък трябва да се запазят, цената, на която можеше да се продаде изгодно кобила, цената на овцете, заплатите на пастира и на косачите, от които ще имат нужда, за да се окоси тревата и да се прибере сеното за следващата зима. Повтаряше им и за ремонтите, които трябва да се направят по къщата: да се поправи покривът, да се смени подпорната греда на обора, да се подобри електрическата инсталация и да се изгради по-голяма и удобна баня. Беше пресметнал, че заплатите на двамата братя, плюс парите от продажбата на добитък, могат да покрият всички тези разходи. В противен случай всяка година трябвало да се прави по нещо дребно. И добавяше, че ако нещо не им е достатъчно ясно, е написал всички инструкции и сметки в три екземпляра, по един за двамата, а третият щеше да изпрати в Испания по пощата. Въпреки разстоянието той продължаваше да управлява дома Ребалтуе от Африка.
	Антон използва и няколкото момента, в които остана насаме с Килиан, да го запознае по-подробно с нещата, нужни на един добър стопанин, сред които бяха отношенията между Пасолобино и Сербеан и помощите, които бяха получавали и оказвали на съседите през годините. Килиан го слушаше мълчаливо, защото не знаеше какво да каже. Натъжаваше го фактът, че баща му го запознаваше със завещанието си, макар че никога не постави въпроса директно, а винаги използваше за повод някое от писмата, които все по-често се получаваха от дома. Беше ясно, че баща му изпитва неотложна нужда да каже всичко, преди да…
	Камионът спря рязко пред входа на болницата. Килиан изкачи стълбите на бегом и влезе в главната зала. Един от медицинските служители го позна и го придружи до съседната на лекарския кабинет стая. Там видя баща си на легло, със затворени очи. Хакобо беше седнал на стол в един от ъглите на стаята. Щом видя Килиан, се изправи. Хосе стоеше прав до леглото. Медицинска сестра подреждаше някакви инструменти върху метална табла. Когато се обърна, за да излезе от стаята, едва не се блъсна в Килиан.
	— Простете! — извини се.
	Този глас…
	Момичето вдигна глава и погледите им се срещнаха.
	Беше тя! Булката от сънищата му! Съпругата на Моси!
	А той не знаеше името й!
	Хосе се обърна към дъщеря си, за да я попита нещо, но точно в този момент влезе Мануел.
	— Сега е упоен — обясни. — Дадохме му малко по-висока доза морфин.
	— Какво значи _по-висока_ доза? — попита Килиан.
	Лекарят погледна Хосе, а той поклати глава. Килиан не разбра нищо.
	— Може ли да поговорим в кабинета ми?
	Четиримата отидоха в съседната стая. Едва тогава Мануел каза:
	— От месеци Антон е на морфин, за да може по-лесно да понася болките. Страда от лоша болест, не се лекува, а и не подлежи на операция. Въпрос на дни е. Много малко дни, опасявам се. Съжалявам.
	Килиан се обърна към Хакобо.
	— Ти знаеше ли нещо за това?
	— Не повече от теб — отговори Хакобо с тъга в гласа.
	— А ти, Осе?
	Хосе се поколеба, преди да отговори.
	— Антон ме накара да се закълна, че няма да кажа нищо.
	Отчаян, Килиан наведе глава. Хакобо се приближи и сложи ръка на рамото на брат си. За момент мислите им съвпаднаха напълно. Знаеха, че баща им е болен, но не допускаха, че е толкова сериозно. Как беше могъл да скрие от тях състоянието си? Защо не бяха обърнали по-сериозно внимание на постоянната му умора, на липсата на апетит…? Хиляди пъти им беше повтарял, че всичко се дължи на горещината… На проклета жега! Майка им знаеше ли? Братята се погледнаха; очите им излъчваха дълбока скръб. Как щяха да й съобщят? Как можеше да се каже на една жена, че мъжът й щеше да умре на хиляди километри и че никога повече нямаше да го види?
	— Ще можем ли да поговорим с него? — попита накрая Килиан с едва доловим глас.
	— Да. Ще има моменти, в които ще е буден и в съзнание. Надявам се морфинът да му помогне в момента на агонията. — Мануел го потупа по ръката. — Килиан… Хакобо… Наистина ужасно съжалявам. В един момент на всички ни идва часът. — Свали си очилата и започна да бърше едно от стъклата с крайчеца на престилката си. — Медицината не може да направи нищо повече. От сега нататък всичко е в ръцете на Бог.
	— Бог не праща болести — каза Хосе, когато се върнаха в стаята на Антон, който продължаваше да е със затворени очи. — Създателят на красивите неща, на слънцето, на земята, на дъжда, на вятъра и на облаците не може да причинява нищо лошо. Болестта е работа на духовете.
	— Не говори глупости — сопна се Хакобо, а Килиан се приближи до баща си и го хвана за ръката. — Нещата са такива, каквито са, и точка.
	Дъщерята на Хосе ги наблюдаваше от вратата.
	— За нас — намеси се с нежен глас — болестите са резултат от злините на духовете на предците ни, които са засегнати от някой роднина.
	Приближи се до Хосе, преди да продължи. Едва тогава Килиан забеляза, че носи разкопчана бяла престилка с къси ръкави над бледозелена рокля с големи копчета.
	— Затова в желанието си да ги умилостивим им принасяме толкова неща в дар.
	Хосе я погледна, доволен от начина, по който беше обяснила нещо, което за него се оказваше толкова трудно. Килиан продължаваше да мълчи.
	— Кажи ми тогава — каза Хакобо с ирония в гласа. Очите му мятаха мълнии. — Какво правиш ти тук в болницата? Защо не отидеш да призоваваш духовете?
	Килиан съжали за тона на брат си, но тя му отговори със същия нежен и спокоен глас:
	— Няма как да се предотврати онова, което не може да бъде избегнато. Но можем да намалим страданието на болния. — Отиде до Антон и много нежно постави на челото му влажна кърпа. — Повечето болки се облекчават с прости лекове: бани със студена или топла вода, разтривки с палмово или бадемово масло, компреси с билкови отвари и палмово вино с подправки и морска вода.
	Килиан наблюдаваше малките й черни ръце върху бялата кърпа. Притискаше я много леко върху челото на баща му. След това я напояваше, изцеждаше и отново я поставяше на челото му или леко отриваше бузите му. Дълго време остана загледан в тези движения. Подсъзнателно чуваше разговора, но в съзнанието му имаше място само за онова, което правеха ръцете й.
	Не искаше да мисли.
	Не искаше да се изправи пред онова, което щеше да се случи.
	— Понякога — започна Хосе, обръщайки се с гордост към дъщеря си — _massa_ Мануел й позволява да прилага някои от нашите медицински познания…
	Хакобо се ядоса, прекъсна го и се изправи.
	— След като знаеш толкова много, кое е лекарството за баща ми?
	Килиан се върна към реалността и случващото се в стаята.
	— Успокой се, Хакобо! — сопна му се. — Хосе го боли за случващото се с баща ни, колкото и нас.
	Хакобо изсумтя и отново седна.
	— Осе — Килиан говореше на приятеля си, но не откъсваше поглед от медицинската сестра, — какво би направил, ако това беше баща ти?
	— Килиан, не се съмнявам в лекарствата на чужденците. Не се обиждай, но в неговото състояние аз… — Поколеба се, но накрая каза твърдо: — Щях да се посъветвам с някой лечител магьосник и да поискам да се помоли за него…
	От стола в ъгъла се чу саркастичен смях. Килиан махна рязко с ръка, за да накара брат си да млъкне, и подкани Хосе да продължи.
	— Ако беше баща ми — добави, — щях да го закарам в храма на най-могъщия дух покровител на селото ни, за да го избави от проклятието, което го измъчва. Да, това щях да направя.
	— Но в неговото състояние не можем да го местим, Осе — възрази Килиан. — А и нито Мануел, нито господин Гарус ще ни позволят да го направим.
	— Може би бих могъл да уредя… — предпазливо предложи Хосе — нашият доктор да дойде тук.
	Хакобо скочи, побеснял.
	— Разбира се! Няма да е никак трудно да го убедим в замяна на тютюн и алкохол!
	Килиан не каза нищо. Продължаваше да гледа дъщерята на Хосе, която го наблюдаваше в очакване на отговор. Светлите й очи сякаш му казваха, че няма да загуби нищо, ако опита; че това, което утешава едни, може да успокои други. Би ли се осмелил да прибегне до помощта на местните? Имаше чувството, че тя го предизвиква без думи.
	— Съгласен съм — каза накрая.
	Тя се усмихна и се обърна към баща си.
	— Ще изпратя Симон в Бисапо — каза той.
	Хакобо се запъти към вратата.
	— Това е нелепо! — извика. — От толкова близост с черните си се побъркал! Ти си луд, Килиан!
	Излезе и тръшна вратата. Килиан изтича след него и го спря на стълбите.
	— Какво значи това, Хакобо?
	Брат му не го погледна в очите.
	— Всичко е ясно. От доста време предпочиташ съветите на Хосе пред моите.
	— Това не е вярно… — запротестира Килиан. Хакобо се намръщи. — Татко и Хосе са приятели. Той само иска да помогне.
	— Чу Мануел. Татко ще умре. Неизбежно е. Ти може би искаш да се хванеш за някоя напразна надежда, но аз не искам това. Тук го гледат добре, а това е важното. — Гласът му трепна. — Искам всичко да свърши колкото се може по-бързо. При тези обстоятелства това ще е най-доброто.
	Погледна Килиан, който мълчеше и го гледаше, със здраво стиснати устни. Опита се да се сети в кой момент Килиан беше започнал да се отдръпва от него. За миг в ума му проблесна спомена за брата, който непрекъснато му задаваше въпроси и го слушаше с любопитство и възхищение. Но това беше отдавна. Нещата се бяха променили прекалено бързо: Килиан вече нямаше нужда от него, баща му умираше, а той се чувстваше все по-самотен. Островът беше виновен за всичко. Впримчваше хората в невидимите си мрежи и щеше да унищожи всички тях, както преди беше правил с други.
	— Станал си вироглав, Килиан. Преди не беше такъв. Остави татко на мира, чуваш ли?
	— Дадох съгласието си и не мисля да се отмятам — възрази категорично брат му.
	— Ще видим.


	В кратките моменти, в които идваше в съзнание, Антон успя да поговори с Хосе и със синовете си, най-вече с Килиан, който беше неотлъчно до него. Може би за първи път в живота баща и син разговаряха спокойно и без никакво притеснение по лични въпроси. Отдалечеността от дома, бурното дъждовно време и неизбежното сбогуване предразполагаха към споделяне двамата планинци, свикнали с трудностите на живота.
	— Килиан, не е необходимо да си тук през цялото време — каза Антон. — Не трябва да изоставяш работата. Иди при Хакобо, хайде.
	Хакобо не понасяше болничната обстановка и предпочиташе да замества Килиан в работата, което го държеше далеч от болката.
	— Няма да ви изоставя, татко. Ще се справят и без мен. В момента чакаме плодовете да узреят. Не знам дали си въобразявам, но всяка година какаовите шушулки ми се струват все по-големи…
	— Тук съм добре — каза Антон с възможно най-убедителния тон в желанието си да облекчи поне малко болката, която знаеше, че синът му изпитва. — Сестрите се грижат много добре за мен, особено най-младата, която в момента се обучава, дъщерята на Хосе. Видя ли очите й? Почти прозрачни са…
	Килиан кимна. Знаеше много добре какви бяха очите на момичето, лицето й, ръцете й, тялото й… Когато се появеше на вратата, самото й присъствие беше за него като балсам, който облекчаваше поне малко унинието му. Беше уплашен. Беше виждал да умират животни и не беше приятна гледка. Беше виждал мъртви роднини и съседи на погребалните им церемонии. Получаваше се съобщение за някой починал. Но мисълта, че баща му щеше да издъхне пред очите му, го поболяваше. Не искаше да преживее това, но нямаше как да го избегне. Не знаеше какво да каже. Сега разговаряха, а може би след час… Сигурно майка му щеше да е по-добра компания в този момент. Поне щеше да е по-мила. Помисли си за Мариана и Каталина, на които току-що беше изпратил телеграма по Уалдо, в която ги уведомяваше за състоянието на Антон. Беше плакал толкова много, че не му бяха останали сълзи. Така беше по-добре.
	— Килиан?
	— Кажете, татко.
	— Ще трябва да поемеш къщата и семейството. Ти си по-отговорен от Хакобо. Обещай ми, че ще го направиш.
	Килиан потвърди, но не беше наясно дали има обещания, които тежаха повече и от каменна плоча. Щеше да поеме грижите за дома Ребалтуе, както го бяха правили родителите му, а и други преди тях.
	— Защо се върнахте, татко, след като знаехте, че не сте добре? На полуострова има добри лекари, а и щяхте да сте си у дома, сред свои.
	Антон се поколеба, преди да отговори:
	— Е, постъпих като слоновете: потърсих си местенце, на което да умра. Тук съм прекарал много години и ми се струва, че мястото е подходящо. Тази земя ни е дала немалко, сине. Много повече, отколкото ние на нея.
	Отговорът не задоволи Килиан.
	— Но, татко… Нормалното беше да си останете у дома, при мама…
	— Не знам дали би ме разбрал, ако се опитам да ти обясня.
	Килиан беше чувал това изречение няколко пъти в живота си.
	— Опитайте.
	Антон затвори очи и въздъхна.
	— Не исках майка ти да ме види да умирам. Много е просто.
	Килиан замръзна пред откровеността на баща си.
	— Майка ти и аз — продължи Антон — се обичаме много въпреки разстоянието помежду ни. Когато се сбогувахме, и двамата знаехме, че няма да се видим отново. Това е нещо, което се усеща, думите са излишни. Бог пожела аз да си ида първи, за което съм му благодарен…
	Гласът му потрепери. Затвори очи и стисна устни, за да потисне вълнението. След няколко секунди отвори очи, но погледът му не беше бистър като преди.
	— Бих искал да си почина малко — каза тихо.
	На Килиан му се щеше времето да се върне назад и той отново да се озове сред китната зеленина на планината, където майка му да сготви заек и да замеси козунак, баща му да се върне с подаръци от далечната страна, сестра му да сложи ръце на кръста и да му се скара за лудориите, а брат му да го предизвика да се катери по по-високите зидове…
	Щом баща му си отидеше, на негов гръб щеше да легне отговорността да се грижи за семейството и къщата, наследявана поколение след поколение. Поиска му се да беше като Хакобо: да можеше да прогонва мъката с насмешка и няколко глътки ракия, уиски или коняк и да не позволява на страховете да се загнездят в сърцето му.
	Но той не беше такъв.
	Обгърна лицето си с ръце и дълго време остана в плен на спомените от детството и младостта си.
	Ледена тръпка премина през цялото му тяло.
	Душата му замръзваше; липсваше му снегът.
	Беше зрял мъж и това го плашеше. Много го плашеше.


	Вратата се отвори и Килиан погледна към нея с надежда, но този път влезе Хосе. Доближи се до леглото, хвана ръката на Антон и дълго я задържа в своята.
	— О, Хосе, добрият ми Хосе! — Антон отвори очи. — И ти си тук сега. Каква е тази физиономия? — Опита се да се пошегува. — Имам повече късмет от местните, Хосе. Знаеш ли, Килиан, какво са правели преди хората от племето _буби_, когато някой е бил много зле? Занасяли са го под кой да е навес и са го оставяли там. Всеки ден носели по един банан или батат и малко палмово олио за храна и така, докато смъртта сложи край на мъките му.
	Направи кратка пауза, защото говоренето също го изтощаваше.
	— Това ми го разказа един мисионер, мисля, че се казваше отец Антонио, който живял дълги години с племето _буби_. Кажи ми, Хосе, никога не съм те питал… Вярно ли е? Така ли сте постъпвали?
	— Духовете са винаги с нас, Антон, било под навес, в колиба или в болница. Никога не сме сами.
	Антон се усмихна и затвори очи. Хосе пусна ръката му и се приближи до Килиан. Чуха се гласове, идващи от другата страна на стената.
	— Отец Рафаел спори с доктора — каза Хосе шепнешком. — Брат ти му е казал, че искаш един от нашите знахари да лекува Антон.
	Килиан сбърчи чело и излезе в коридора. От кабинета на Мануел се чуваха разгорещените гласове на няколко мъже, сред които и този на брат му. Отвори вратата, без да почука, и всички млъкнаха. Мануел и Хакобо бяха седнали, а отец Рафаел стоеше прав.
	— Има ли някакъв проблем? — попита Килиан направо.
	— Ами да, Килиан — веднага отговори отец Рафаел, чиито бузи бяха пламнали от яд. — Трябва да знаеш, че изобщо не съм съгласен тези шарлатани да се доближават до баща ти. След като и развитата ни медицина не е в състояние да го излекува, значи, че той е в ръцете на нашия Бог, който е единственият истински. С какво право ще разрешиш на един езичник да сложи ръце върху него? Нелепо е!
	Килиан погледна брат си с упрек в очите. Можеха да си спестят тази сцена, ако си беше държал езика зад зъбите. С очи, вперени в Хакобо, каза:
	— Баща ми… Нашият баща е прекарал половината от живота си в Пасолобино, а другата половина във Фернандо По. Петдесет на петдесет. Не виждам защо да не може да се прости с живота, възползвайки се от достойнствата на всяко едно от тези места.
	— Защото това не е добре! — извика отецът. — Не можеш да ги сравняваш! Баща ти винаги е бил праведен католик. Това, което искаш да направиш, е абсурдно!
	— Ако мама беше тук — намеси се Хакобо, — щеше да те вразуми.
	— Но нея я няма, Хакобо! Няма я! — изкрещя Килиан. Учуден от реакцията си, седна на един от столовете до масата и попита с предизвикателен тон: — Има ли на острова и в гражданското законодателство или в божиите заповеди писан закон, който изрично да забранява на негър да се моли за спасението на душата на някой бял?
	— Не, няма — отговори рязко зад гърба му отец Рафаел, който крачеше със скръстени на корема ръце. — Но ти, Килиан, нарушаваш реда на нещата. Това, което искаш, не е негър да се моли, а да лекува баща ти. Така е, нали? Не се съмняваш само в лекарите, а и в Бог. Това е грях, синко. Поставяш под съмнение Бог. Дори повече: предизвикваш го.
	Обърна се към лекаря:
	— Мануел, кажи му, че това е… е… пълна безсмислица!
	Мануел погледна Килиан и въздъхна.
	— Вече не може да се направи нищо, Килиан, нито от нашата медицина, нито от тази на племето _буби_. Всичко, което направиш, ще е само загуба на време. А и не само това. Въпреки че не е забранено, ако господин Гарус разбере, ще побеснее. Никак няма да му хареса да се разчуе, че ние, белите, приемаме негърските традиции. — Потропа с пръсти по масата. — Нещата са сериозни в момента, знаеш… това желание за независимост…
	— Разчитам на дискретността на Хосе — каза настойчиво Килиан. — И надявам се да мога да разчитам и на вашата. Има ли още нещо?
	Отец Рафаел стисна устни и тръсна глава, разочарован от неразбираемото упорство на Килиан. Тръгна ядосан към вратата, хвана дръжката и каза:
	— Прави каквото искаш, но аз няма да му дам последно причастие, след като онзи… — Спря и преди да излезе, се поправи: — Аз ще съм единственият и последният, който ще му даде последно причастие.
	Настъпи неловко мълчание. Хакобо, който беше мълчал, докато другите излагаха аргументите си, стана и закрачи нервно из кабинета. Накрая седна до брат си и каза:
	— Той е и мой баща. Не можеш да направиш това без моето съгласие.
	— Не ти ли стига, че аз искам да го направя? Какъв е проблемът? Какво лошо има, Хакобо? Ако имаше нещо…? Мануел, самият ти си ни говорил за лечебните растения, които изследваш…
	Мануел поклати глава в знак на отрицание.
	Килиан подпря лакти на масата и разтърка слепоочията си. Костваше му неимоверно усилие да не се разплаче пред тях.
	— Той е само на петдесет и девет години, по дяволите! Знаеш ли колко внуци има Хосе? А татко никога няма да види своите! Цял живот само е работил, трепал се е, за да можем ние да живеем по-добре, за семейството, за къщата… Не е справедливо. Не, не е.
	— Добре, ти решаваш — Хакобо въздъхна и се предаде, съкрушен от умолителния тон на брат му. — Но аз не искам да знам нищо за това.
	Погледна лекаря.
	— Мануел?
	— В крайна сметка, това не ме засяга. Уважавам те, Килиан… — поколеба се, преди да продължи, — уважавам и двама ви, Хакобо. Няма да помогне, но няма и да навреди. Така че за мен няма значение какво ще направите… какво ще направиш, Килиан. — Сви рамене. — След толкова години във Фернандо По вече малко неща могат да ме изненадат.


	На следващата сутрин, когато знахарят дойде, Антон вече беше почти в кома. Прошепваше някакви несвързани думи. Споменаваше хора, дори на моменти се усмихваше. На моменти лицето му се изкривяваше рязко от болка и дишането му се затрудняваше.
	В стаята с Килиан бяха само Хосе и дъщеря му.
	Щом влезе, знахарят и жрец от племето буби благодари на белия мъж за щедрите подаръци, които му беше изпратил по Симон. Веднага започна да се приготвя. Първо си сложи сламена шапка с пера и дълга сламена пола и запали лула. После започна да връзва различни амулети на ръцете, врата, кръста и краката на Антон. Хосе стоеше прав, с наведена глава и скръстени ръце, а дъщеря му изпълняваше нарежданията на знахаря с изключителна прецизност. Амулетите бяха охлювни черупки, птичи пера, кичури овча вълна и листа от свещеното дърво.
	Килиан наблюдаваше сцената мълчаливо. Предположи, че тези вещи, също като на входа на Бисапо, имаха за цел да прогонят злите духове. Като видя баща си, накичен по този начин, част от него съжали, че не беше послушал брат си. Но някъде дълбоко в сърцето му потрепващото пламъче на безразсъдната надежда, подхранвана от историите, които беше слушал в детството си за чудотворната сила на онази Фе де Сарагоса, го караше да не отделя поглед от Антон в очакване на някакъв жест, усмивка или движение, които да му покажат, че всичко е било фалшива тревога, грип, пристъп на малария или просто умора…
	Знахарят откачи от кръста си кратунка, пълна с малки мидени черупки, и ритуалът започна. Призова духовете и ги помоли да му кажат каква е болестта, причината й и най-подходящите лекове за нея. От кожена торба извади два малки, кръгли и гладки камъка и ги постави един върху друг. Хосе му обясни, че камъните са, за да се разбере дали болният ще живее, или ще умре. Или едното, или другото.
	Знахарят говореше, подсвирваше, мърмореше, шепнеше. Килиан не успяваше да разбере нито въпросите, нито отговорите. След известно време, когато Хосе му преведе, че болният не е изпълнил задълженията си към мъртвите и най-вероятно ще умре, пламъчето в сърцето на Килиан изгасна и душата му потъна в мъка. Наведе глава и почти не осъзна, че Хосе обещаваше на знахаря, че няма да допусне същата грешка и ще изпълни задълженията си към починалите си предци. Тогава знахарят буби поклати глава, доволен, прибра нещата си и си тръгна.
	— Направи добре, Килиан. — Хосе постави ръка на рамото му, доволен, че младият мъж беше уважил традициите на племето буби.
	Килиан не почувства облекчение от думите на Хосе. Дръпна стол и седна до леглото на баща си. Дъщерята на Хосе му се усмихна плахо, но той не й обърна внимание и тя опъна чаршафите, доколкото можа, и излезе, последвана от баща си. Килиан хвана ръката на Антон и дълго време я задържа в своите, докато тялото му се пропи със старческата топлина. Перките на вентилатора на тавана отмерваха времето с равномерни и монотонни звуци, нарушавайки лъжовното спокойствие, загнездило се в душата на младия мъж.
	Доста по-късно в стаята влязоха Хакобо и отец Рафаел. Двамата братя застанаха в позата, която бе заел Хосе пред знахаря буби, докато Антон приемаше последното си причастие.
	Изведнъж, сякаш усетил присъствието на двамата си синове, Антон изпадна в нервна криза, която нищо не можа да успокои, нито думите на мъжете, нито старанието на сестрата, която Хакобо повика, нито новата доза морфин, която Мануел му инжектира. Стискаше с невероятна сила ръцете на синовете си и мяташе глава наляво и надясно, сякаш се бореше с някакво чудовище.
	Изведнъж отвори очи и изрече с висок и ясен глас:
	— Бурите! Животът е като буря. Спокойствие, буря и отново спокойствие.
	Затвори очи, успокоен, и издъхна.
	Чу се бърз, глух и хриплив звук.
	Килиан, потънал в дълбока скръб, гледаше как изражението изчезва и тялото започва да се вдървява.
	Това беше смъртта.


	Най-силната буря, която помнеха възрастните от имението, извика размисли у Килиан над последните думи на баща му. До този момент за него природната стихия беше комбинация от вятър, дъжд и силни гръмотевици. Предшестваше я непоносима горещина, после температурата падаше с двайсет градуса, а след дъжда жегата се завръщаше с пълна сила.
	В този случай не можа да бъде просто наблюдател, защото и в него бушуваше буря, и той също фуча и крещя.
	Всичко започна с малко бяло облаче, което бавно нарастваше и потъмняваше. Изведнъж всичко утихна; сякаш светът беше умрял.
	Не се чуваше никакъв звук.
	Килиан си спомни мига, преди да падне първата снежинка: настъпваше дълбоко спокойствие, което създаваше приятно усещане за слабост и нереалност.
	Светът беше потънал в абсолютен покой. В един момент започнаха да се чуват далечни гръмотевици, а светкавиците се приближаваха все повече: бяха ярки и продължаваха няколко минути, през които атмосферата се възпламеняваше. Изведнъж вятърът се усили толкова, че всичко на пътя му се огъваше.
	Бурята продължи повече от обичайното и приключи с пороен дъжд. Вятърът и дъждът заплашваха да унищожат света, но когато спряха, природата се събуди, озарена от свежест и светлина. Живите същества се размърдаха като задействани от живителен огън.
	По същия начин след смъртта на Антон тъгата на Килиан се бе превърнала в ярост.
	Свежестта и светлината щяха да се появят след много години.


	Решиха да погребат Антон в гробището на Санта Исабел.
	Сестрите бързо го измиха и го облякоха пред скръбните погледи на Хакобо и Килиан. Дъщерята на Хосе нарисува малки червени петънца на гърдите, близо до сърцето.
	— Това пречиства тялото — прошепна. — Сега ще бъдеш приет с всички почести както на белите, така и на нашите предци. Ще можеш лесно да преминеш в отвъдното.
	Ковчегът бе поставен на камион, който мина през главния двор и пое пътя за града. Последваха го камионетките на служителите и мерцедесът на управителя, управляван от тъжния Йеремиас, който беше помолил _massa_ Гарус да му позволи да бъде шофьор на братята в знак на уважение към починалия. При преминаването на траурния кортеж работниците затваряха врати и прозорци и биеха дървените си камбани.
	Африканците вярваха, че душата продължава да живее в тялото, докато то не бъде погребано. И че дори след погребението душата продължава да броди из местата, където е живял починалият. Затова биеха камбаните; смятаха, че по този начин прогонват душата на покойника и тя никога повече няма да се върне в селото. Килиан слушаше обясненията на Хосе, загледан в сенките на кралските палми върху лъскавия автомобил. Остави се мисълта му да го отведе в Пасолобино и се опита да си представи какво би било погребението на Антон в родното му село. Когато някой починеше, тялото оставаше в къщата в продължение на часове, през които имаше бдения и молитви. Шепотът на латински потискаше болката на присъстващите и никой не плачеше. Мисълта беше ангажирана с молитвите.
	В миналото — Килиан си спомняше смътно, — докато мъжете приготвяха ковчега и гроба, подреждаха столовете в църквата и дома, за да посрещнат гостите, жените готвеха за роднините и съседите и идващите от други села, за да поднесат съболезнованията си. Приготвяха големи тенджери с фасул и типичното за погребенията меню. Плачеха и обсъждаха гозбите. За децата погребението беше като празник, на който се запознаваха с далечни роднини, с единствената разлика, че на другите празници хората не плачеха и не бяха с подути и зачервени очи. На следващия ден най-силните млади мъже изнасяха ковчега през главния вход на къщата и следвани от опечалените, го понасяха по улицата до църквата, където се отслужваше заупокойна меса. После начело на шествието заставаше свещеникът и ковчегът биваше отнесен до гробището зад църквата. През цялото време се чуваше бавния, монотонен и печален звън на църковната камбана.
	Килиан никога не се беше питал защо на погребенията камбаната биеше по този начин.
	Може би и тя също като камбаните на племето буби имаше за цел да зашемети душата на покойника.
	Пасолобино беше много далече.
	Дали душата би могла да намери пътя и да се завърне там?


	Бяха изкопали гроба в сянката на две огромни сейби. Няколко мъже, наети от Гарус, поставиха каменния кръст, на който братята бяха поръчали да гравират името на баща им, на родното му село и датите на раждане и смърт. На Килиан му се стори много странно да види изписано името на Пасолобино в това отдалечено кътче на Африка.
	Всички служители, управителят и Мануел, както и Хенероса, Емилио и Хулия, присъстваха на погребението. Най-разстроен от всички беше Сантяго, който преди десетилетия беше пристигнал на острова заедно с Антон. От време на време Марсиал го потупваше по рамото, но това само усилваше плача и сълзите се стичаха като река по изпитото му бледо лице.
	Когато ковчегът беше положен в земята, с крака, сочещи към морето, по настояване на Хосе, Хакобо се вкопчи в ръката на Хулия, която стискаше здраво неговата. Усети как другата й ръка нежно го гали и се заслуша в утешителните й слова. След като пръстта покри ковчега и Мануел се приближи до годеницата си, за да й каже, че останалите вече си тръгват, Хакобо отказа да пусне нежната й и здрава ръка, която му връщаше силата. Накрая Хулия се повдигна на пръсти и го целуна по бузата, погали го по лицето, погледна го с тъжни очи и си тръгна.
	До гроба останаха Килиан, Хакобо и Хосе, който се отдръпна, за да вземе няколкото предмета, които беше скрил преди погребението, без да го забележат. С лопата издълба дупка над главата на Антон и засади малко свещено дърво, около което постави камъни и пръчки.
	— Това ще прогонва душите на другите мъртви — обясни.
	Хакобо отстъпи няколко крачки, но не пророни дума. Вече нямаше смисъл да казва каквото и да било; с брат му бяха толкова тъжни, че изобщо не беше време за хапливи коментари.
	Килиан не отделяше поглед от думите, изписани върху каменния кръст.
	Питаше се: „Кой ще идва на гроба му, когато ние вече няма да сме тук?“.
	Знаеше, че и на Хосе ще му е трудно да почиства гроба и да оставя цветя. Йеремиас му беше казал, че след като погребат своите мъртви, хората от племето буби се страхуват да се връщат на гробищата и да почистват гробовете. Вярвал и че ако го направят, ще предизвикат смъртта и ще умрат много хора от селото. Ако беше в Пасолобино, в началото майка му щеше да ходи при него всеки ден, а после веднъж седмично и винаги щеше да има някой, който да му поговори.
	„Защо не си остана в Испания? — помисли си. — Защо ни причини това?“
	Докато пишеше на майка си, щеше да му се наложи да изживее отново последните дни. Тя искаше да знае всички подробности: последните му думи, момента, в който е издъхнал, проповедта на свещеника за качествата му като човек и най-важните моменти от живота му, броя на присъствалите на погребението и изказаните съболезнования. Трябваше да напише всичко това и да я успокои, че въпреки всичко той е добре и тя няма за какво да се притеснява, че животът продължава със същия ритъм и пари нямало да им липсват.
	— За какво мислиш? — попита го Хосе.
	— Питам се… — отговори Килиан, като кимна с глава към гроба на Антон — къде ли е сега.
	Хосе се приближи.
	— Сега е с починалите членове на вашето семейство. Сигурно е щастлив сред тях.
	Килиан кимна примиренчески и наум се помоли и пожела на баща си на добър път, където и да отиваше.
	Хакобо тръгна към оградата на гробището, защото не искаше да го видят, че плаче.


	Антон почина в края на юни 1955 година, в деня, в който в долината започваха патронните празници в чест на летните светци. Прибирането на реколтата в Пасолобино започваше през юли, а във Фернандо По — през август, и продължаваше чак до следващата година. Тогава течеше най-тежката работа в сушилните.
	Килиан работеше денем и нощем. Животът му беше само работа. А по време на почивките пушеше и се наливаше с алкохол. Стана мрачен, мълчалив и раздразнителен. Хакобо и Хосе, единствените, с които разговаряше понякога, започнаха да се притесняват. Никой не можеше да понесе подобно физическо натоварване. В началото си помислиха, че раздразнителността му се дължеше на смъртта на Антон, но времето минаваше, а състоянието му не се променяше.
	Напротив: работеше за двама, а по отношение на дисциплината беше безкомпромисен.
	Постоянно беше неспокоен; търсеше несъществуващи проблеми в сушилните и твърдеше, че нищо не е както трябва, а всъщност всичко беше наред. Крещеше на работниците, нещо, което преди никога не беше правил, и непрестанно се притесняваше, че работата не върви добре.
	— Килиан, трябва да си починеш! — умоляваше го брат му.
	— Ще си почивам, като умра! — отговаряше му Килиан. — Все някой трябва да работи!
	Хосе го наблюдаваше и се притесняваше за него. Рано или късно тялото му щеше да се предаде. Никой не можеше да понесе толкова еуфория и безпокойство.
	Малко след Коледа Килиан се разболя. Всичко започна с ниска температура, която малко по малко стигна до четирийсет градуса, и едва тогава се съгласи да отиде в болницата.
	Изпадна в делириум, който продължи дни наред. Сънуваше една и съща картина: с баща си бяха в някаква къща, а навън валеше. Чуваше бученето на прииждащата вода, която заплашваше да залее всичко по пътя си. Това се беше случвало и преди и тогава не бяха издържали и най-стабилните постройки. Трябваше да излязат или щяха да умрат. Килиан настояваше, но баща му не искаше да напусне къщата, защото бил много изморен, и го караше да излезе и да го остави там. Отвън се чуваха дъждът и бученето на вятъра. Килиан крещеше като обезумял на баща си да става, но той продължаваше да спи на люлеещия се стол. Килиан викаше и плачеше, а после се сбогува с баща си и напусна къщата.
	Една ръка стисна неговата, за да го успокои. Повдигна клепачи, премигна, за да се отърси от кошмара, и видя въртящия се над главата му вентилатор. Съзря познато лице и две големи светли очи, които го гледаха нежно.
	Когато се увери, че Килиан е наясно къде се намира, дъщерята на Хосе отметна няколко кичура от потното му чело и каза:
	— Ако не си уважил твоите мъртви, сега духовете те измъчват. Не трябва да им носиш в дар кози и пилета. Почети го по твоя начин, ако не можеш по нашия, и духът на Антон ще те остави на мира. Остави го да си отиде. Ако искаш, помоли се на твоя бог. В крайна сметка, Бог е сътворил всичко, даже и духовете. Остави го да си отиде. Това ще помогне.
	Килиан стисна устни и брадичката му се разтрепери. Чувстваше се изморен и слаб, но беше благодарен за думите и милия тон на момичето. Попита се колко ли дни и часове беше лежал на това легло и колко от това време тя е била свидетел на страданието му. Усети, че продължава да го гали, и му се прииска да не спира. Ръцете й бяха нежни и усещаше свежия й дъх близо до пресъхналите си устни. Понечи да я попита за името й, но не успя, защото вратата се отвори рязко и в стаята нахълта Хакобо като фъртуна. Девойката се отдръпна, но Килиан задържа ръката й. Брат му отиде до леглото и като видя, че Килиан беше в съзнание, извика:
	— За бога, Килиан! Как си? Ужасно ни изплаши!
	Намръщи се и погледна сестрата, която се беше отскубнала от ръката на Килиан, но остана до него. Погледът на девойката го накара да потръпне. „Брей… — помисли си, — откъде се взе тази прелест?“ Вгледа се в чертите й и остана изненадан от неочакваната красота, но бързо се съвзе.
	— Откога си буден? И нямаше намерение да ми се обадиш, а? — Вгледа се в лицето на Килиан и без да дочака отговор, възкликна: — Майчице! Замалко да последваш татко…
	Килиан отвърна поглед, а Хакобо седна до него на леглото.
	— Сериозно, Килиан. Ужасно ме притесни. Тук си от пет дни със страхотна треска. Мануел ме убеждаваше, че температурата ще спадне, но не се оказа толкова лесно… — Тръсна глава. — Ще мине време, докато укрепнеш. Говорих с Гарус и решихме, че ще се възстановиш по-бързо на кораба на път за вкъщи…
	Хакобо си пое въздух, а Килиан използва паузата и каза:
	— И аз се радвам да те видя, Хакобо… И не, не мисля да си ходя. Поне за момента — не.
	— Защо?
	— Не искам. Още не.
	— Килиан, не познавам по-голям инат от тебе. Виж, преди два дни се получи писмо от мама. — Бръкна в джоба си и извади лист хартия. — Пресни новини! Умирах от желание да ти разкажа. Каталина ще се омъжва! Какво мислиш? А знаеш ли за кого? За Карлос, от семейство Гуари. Помниш ли го?
	Килиан кимна.
	— Не е зле. Не е от знатен род, но е работлив и честен. Мама ни пише за зестрата, която й е приготвила, и иска да си кажем мнението… Сватбата ще е, след като мине траурът, затова още няма нищо официално, но… — Спря, защото забеляза, че брат му изобщо не се беше зарадвал. — Момче, лашкаш се от едната крайност в другата. Преди те интересуваше всичко, а сега не искаш да знаеш нищо. Животът продължава, Килиан, с нас и без нас…
	Килиан обърна глава към прозореца и погледът му срещна този на младата сестра, която не се беше отделила от него и докато Хакобо говореше, приготвяше термометъра и лекарствата за болния. С жест, доловим само за Килиан, даде знак, че беше съгласна с последните думи на Хакобо. Животът продължава, повтори си мислено той, докато гледаше онези божествени очи.
	Някой почука на вратата.
	— Идваш навреме! — Хакобо стана, за да посрещне жената, която се приближи към тях, оставяйки след себе си дъх на парфюм.
	Килиан се обърна и разпозна стройната фигура на Саде в семпла бяла памучна рокля, с ивица на сини лобелии на нивото на коленете, пристегната в кръста с тънък колан. Никога не я беше виждал облечена така, без аксесоари и без грим. В действителност никога не я беше виждал на дневна светлина и му се стори много по-красива, отколкото в клуба.
	— Вчера я предупредих, че днес ще изпратя Уалдо да я доведе — обясни Хакобо съвсем непринудено, въпреки че в очите му заиграха хитри пламъчета.
	От седмици не успяваше да убеди Килиан, че поривите на тялото можеха да потушат душевните терзания на човек, предизвикващ смъртта. Сега, когато брат му нямаше как да избегне една продължителна почивка, му се удаваше идеална възможност да докаже твърденията си.
	— Не исках да стоиш тук часове наред сам, а тя предложи да ти прави компания. Аз не мога да отсъствам дълго време. Саде ще се грижи за теб, Килиан, докато отново заприличаш на себе си. — Погледна часовника си, стана и го потупа по рамото. — Оставям те в добри ръце!
	Хакобо излезе, а Саде се приближи, седна на ръба на леглото, целуна показалеца и средния си пръст, докосна с тях устните на Килиан и ги гали, докато накрая той извърна глава и се отдръпна.
	— Това не е моят _massa_ — упрекна го тя с мелодичен глас. — От седмици не идваш да ме видиш. Това не е добре. Не, не е. — Изцъка с език. — Няма да ти позволя да ме забравиш.
	Усмихна се съзаклятнически на сестрата и добави:
	— Можеш да си тръгваш. Ще се постарая да вдига температура.
	Килиан усети как тялото на сестрата се стегна. Не престана да я гледа; тя също не откъсваше очи от него. Накрая му се усмихна, а в погледа й се четеше умора и благодарност. В този момент му се прииска да върне времето назад и отново да усети нежните ръце, които го галеха по главата, когато се опитваше да се отърси от кошмара. Сякаш прочела мислите му, тя постави ръка на бузата му и пред смаяния поглед на Саде му прошепна няколко мелодични и успокояващи фрази на буби. Килиан не разбра смисъла им, но затвори очи и заспа.


	Мина време и отново настъпи влажният период, в който се редуваха поройни дъждове и кратки превалявания, придружени от свеж полъх, който обаче не успяваше да пребори лепкавата дневна горещина. Посред бял ден се мръкваше и над плантацията се развихряше буря, но работата не спираше, защото какаовите зърна, наричани _teobroma_, или храна за боговете, бяха започнали да зреят. Когато станеха червеникави, беше време за беритба.
	От август до януари се редуваха монотонни седмици, разграничавани една от друга от понеделниците, когато на работниците се раздаваха седмичните дажби ориз, риба, палмово олио, маланга или батати, и съботите — денят, в който всички получаваха седмичното си възнаграждение. През останалото време в плантацията кипеше непрестанен и съвършено организиран труд. Хакобо, Грегорио, Матео и надзирателите следяха работниците, които беряха узрелите и здрави какаови шушулки с помощта на кука, закачена на дълга пръчка. Много внимателно ги откъсваха от клона, без да засегнат останалите. После ги поемаха други работници, които разчупваха шушулките с мачете, изваждаха зърната и ги изсипваха в чували, които трупаха един до друг по дължината на целия път.
	В главния двор денем и нощем кипеше неуморен труд. Шофьорите на камиони товареха пълните чували и ги извозваха до склада, където ги изсипваха в огромни бъчви, за да протече седемдесет и два часовият процес на ферментация, след което следваха сушилните, в които се поддържаше седемдесетградусова температура.
	Килиан, Хосе, Марсиал и Сантяго се редуваха в сушилните, където осигуряваха правилното протичане на процеса, който продължаваше между четирийсет и осем и шейсет часа, през които работниците трябваше непрекъснато да разбъркват зърната до пълното им изсушаване. Тогава ги изсипваха в колички с решетъчни дъна, за да могат по-лесно да изстинат, и ги отнасяха до почистващите машини, преди да бъдат опаковани в чувалите, готови да отпътуват за различни места по света.
	След бурята настъпи покой. Благодарение на методичната работа нетърпението на Килиан отпреди да се разболее бавно започна да изчезва, но на негово място се появи апатия, която беше на път да стане хронична и да промени веселия му и безгрижен характер.
	Безразличието му се отнасяше за всичко в неговия живот, с изключение на работата, на която беше напълно отдаден, но изобщо не проявяваше интерес към случващото се извън пределите на имението. Ходеше до Санта Исабел, когато беше негов ред да се купуват материали или когато Саде му изпратеше заплашителна бележка, че ще дойде при него, ако мине още месец, без да се видят. Килиан не знаеше дали това беше нейна идея, или на Хакобо. Допускаше, че по-скоро е на брат му, който се опитваше да му осигури някакво забавление, преди окончателно да е скъсал нишката, която го свързва с останалите смъртни, защото знаеше, че тя не страда за него. Престана да ходи на кино, успя да накара другите да не настояват да ги придружава на различните празненства, които се организираха, и любезно отклони няколко покани на Хулия, Мануел, Хенероса и Емилио. Чувстваше се добре единствено сред самотата на джунглата и приемаше с удоволствие компанията на Хосе, защото само той не го упрекваше за начина му на живот и не му даваше наставления.
	Малко преди да се навършат две години от смъртта на Антон, Хакобо се върна от отпуската в Испания, която съвпадна със сватбата на Каталина. След вечеря, когато останалите отидоха да спят, сипа уиски в две чаши и разказа на Килиан всичко, което се беше случило по време на престоя му в Пасолобино.
	— Липсваше на всички, Килиан. — С тези думи приключи разказа си. — Каталина щеше да се радва, ако и двамата бяхме там, за да я заведем до олтара, след като татко вече го няма… А мама както винаги е силна като бик въпреки станалото… Трябваше да я видиш как се старае всичко да е идеално: менюто, булчинската рокля, църковната церемония… — Изсмя се. — Обърна къщата наопаки, за да я докара до блясък!
	— Каза й, че сега не можем да отидем двамата заедно…
	— Да, Килиан, казах й, но тя знае, че не е точно така. Сега можеш да се качиш на един от тези нови самолети и след три-четири дни да си у дома.
	— Самолетът е много скъп. Сватбата, зестрата и без заплатата на татко… не можем да си позволим подобни разходи.
	— За това си прав донякъде… — Хакобо изпразни чашата си. — Знаеш ли, Килиан? Когато пристигна тук преди четири години, се обзаложих с Марсиал, че няма да издържиш и един сезон и…
	— И загуби баса! — довърши брат му. — Надявам се залогът да не е бил прекалено висок…
	Двамата братя се посмяха, както в доброто старо време, сякаш нищо не се беше случило, а те все още бяха онези момчета, окрилени от мечти и силни като ясените в Пасолобино. Смехът секна и настъпи тишина, напоена с носталгия. Двамата наведоха глави и забиха поглед в чашите си. Сепна ги отварянето на вратата.
	— Колко хубаво, че ви намирам тук! — Мануел взе чаша и седна до тях. — Видях, че свети, и ми се прииска да си поговоря с някого. Бих идвал по-често, но в края на деня съм много уморен, а и ме мързи.
	— Това е да живееш сам в отделна къща.
	Хакобо напълни чашата му.
	— Надявам се, че за малко…
	Килиан го погледна учуден.
	— Да не мислиш да си тръгваш?
	— Не, в никакъв случай. — Мануел вдигна чашата си. — Бих искал да вдигна тост за сватбата ни.
	Изчака да премине мигът на изненадата и братята да вдигнат чаши и продължи:
	— След петнайсет дни Хулия, родителите й и аз заминаваме за Мадрид. Сватбата ще е там и ще отсъстваме няколко месеца. Хенероса и Емилио ще се върнат по-рано заради магазина.
	Хакобо изпи уискито си на един дъх. Сложи чашата на масата с рязко движение и се чу глух звук от удара.
	— Радвам се за теб, Мануел — каза, без да го погледне, с пресилено весел глас. — Наистина. Имаш късмет. Хулия е изключителна жена.
	— Знам.
	— И аз се радвам и за двама ви — намеси се Килиан. — Това е страхотна новина, Мануел. А после какво смятате да правите?
	— Хулия е съгласна да се установим тук, в Сампака, в лекарската къща. Достатъчно голяма е за семейство. Тя шофира и ще може да продължи да работи в магазина на родителите си. Така че за момента всичко ще е постарому…
	— Човече, няма как да е постарому… — пошегува се Хакобо. — Ще си под постоянно наблюдение!
	— Лесно е Хулия да ти е пазач, Хакобо, много е лесно — каза Мануел с усмивка.
	Килиан видя, че Хакобо се намръщи, и каза:
	— А не помислихте ли да се установите в Мадрид? Няма ли да ви е труден и скучен животът в имението? Хулия е свикнала с градския живот, нали?
	Мануел сви рамене.
	— Хулия се чувства част от Фернандо По повече от всеки друг. Не иска и да чуе да се махне оттук. При всяко положение, ако не успее да свикне със Сампака, бихме могли да наемем къща в Санта Исабел, ще видим… — Протегна се за бутилката, за да си сипе още една чаша, но погледна часовника и се отказа. — Е, вече знаете последната новина, свързана с мен, и най-добре да си тръгвам. Трябва да погледна двама болни, преди да си легна.
	Братята го поздравиха още веднъж, а когато останаха сами, Килиан погледна Хакобо и каза:
	— Прие го по-добре, отколкото очаквах.
	— А как трябваше да го приема? — Хакобо опита да се защити.
	— Човече, изпусна я… А знаеш, че я харесвах за снаха.
	— Не говори глупости, Килиан. Всъщност, аз й направих услуга.
	— Не разбирам — Килиан вдигна вежди.
	— Повече от ясно е. Жена като Хулия заслужава мъж като Мануел.
	— Учудва ме толерантността ти, Хакобо. — Тръсна глава и сви устни. — Наистина ме учудва.
	Хакобо го погледна. Погледът му беше замъглен от меланхолия и примирение. Вдигна чаша и чукна тази на брат си.
	— Животът продължава, братко. Няма нищо. Казвал съм ти.


	Хулия и Мануел се върнаха от сватбеното си пътешествие в началото на есента. Настаниха се в лекарската къща в Сампака, а Хулия пътуваше всеки ден до града, където продължи да работи в магазина на родителите си.
	Една дъждовна ноемврийска сутрин Хакобо отиде в магазина за материали. Когато паркира камионетката, видя Хенероса и Емилио, облечени много елегантно, да се качват в червена кола. От всички коли на острова Хакобо предпочиташе точно този Воксхол от 53-та. Приближи се и ги поздрави любезно.
	— Прощавай, че не можем да ти обърнем внимание, Хакобо — извини се Хенероса, докато оправяше яката на коприненото си сако в цвят канела, — но много бързаме. Закъсняваме за месата в чест на патрона на града, а после сме поканени на официален обяд в правителствената резиденция. — Посочи съпруга си с гордост. — Знаеш ли? Емилио влезе в Кварталния съвет. — Емилио махна с ръка, за да покаже, че това не беше важно. — Има месеци, в които нищо не се случва, а после всичко ни връхлита наведнъж. Трябва да започваме с подготовка на празниците догодина, когато ще се чества стогодишнината от пристигането на губернатор Чакон и йезуитите, а има и няколко диамантени сватби.
	Хакобо едва не се засмя, като видя нетърпението, изписано на лицето на Емилио.
	— Всъщност — продължи тя — разбрахте ли за трагедията във Валенсия? Почти сто загинали след преливането на река Турия! — Хакобо не знаеше нищо за това. — Кажи на Лоренсо Гарус, че колониалното правителство се отзова на молба за помощ. Вече сме събрали двеста и петдесет хиляди песети, а ще изпратим и какао. Знаеш, всяка помощ е добре дошла…
	Мъжът й натисна педала на газта, но не отпусна съединителя.
	— Да, да, хайде, сбогом, сбогом.
	— Хулия ще те обслужи, младежо — каза Емилио, преди да потегли. — Тя е в магазина. Ела ни на гости някой ден. И доведи и брат си.
	Хакобо се усмихна и си помисли, че с такава майка не беше никак странна решителността на Хулия. Влезе в магазина, но нямаше никого. Мина покрай отрупаните стелажи и тръгна по коридора, който водеше към задната част, и видя Хулия на пръсти на нестабилна стълба да се опитва да достигне един кашон. Хакобо можа да види краката й под огненочервената пола и го обля вълна на желание. Това го сепна, но не можа да откъсне поглед от нея. Тих вътрешен глас му прошепна, че е бил истински идиот, задето беше позволил да му избяга. Нима можеше да забрави подкрепата й в деня на погребението на Антон? Жена като нея цял живот щеше да е плътно до съпруга си. Беше достатъчно човек да види лицето и цялото поведение на Мануел, за да си даде сметка колко щастлив беше с нея, със съпругата си.
	Мисълта го задуши.
	Хулия беше омъжена за друг.
	Различен вътрешен глас му напомни, че ако се беше оженил за нея, щеше да загуби ценната си свобода, а и щеше да се обвърже до живот с острова. Хакобо се радваше на живота тук, но знаеше, че винаги можеше да се върне в Испания. Той не би постъпил нито като баща си, нито като Сантяго; не би могъл да издържи толкова години във Фернандо По. Знаеше, че рано или късно ще се върне на полуострова. Килиан щеше да постъпи по същия начин. А Хулия щеше да остане близо до Санта Исабел. Това беше ясно като бял ден.
	Тогава какво правеше сега, загледан в предизвикателните движения на приятелката си, наскоро омъжена за негов приятел? А Мануел беше много добър приятел. Подобни желания бяха прекалени дори и за човек като Хакобо!
	Доближи се тихо до нея.
	— Внимавай, Хулия! — каза вместо поздрав и я погледна предизвикателно.
	Младата жена се стресна и се олюля. Замалко да падне, но успя да се хване за един железен прът, който стърчеше над главата й. Внимателно нагласи крака си на последното стъпало, секунди преди силните му ръце да я хванат за кръста и преднамерено бавно да я свалят на пода, докато оглеждаше бедрата, талията, гърдите, врата и пламналото й лице. Когато стъпи долу, в продължение на няколко секунди не се осмели да вдигне очи и да го погледне.
	Никога не е била толкова близо до него.
	Можеше да усети миризмата му.
	Трябваше да се отскубне, но не искаше. След като той я беше хванал, нека той да я освободи. Сърцето й биеше лудо. Хакобо се отдръпна малко, но без да я пуска, и се наклони, за да види очите й. Сякаш усетила намерението му, тя вдигна поглед към него. Усети нещо странно, нещо различно в зелените му очи, помръкнали от съмнение, неведение, колебание и желание.
	Хулия разтвори леко устни и за първи път му позволи нежно да ги докосне, отпусна се, оставяйки на заден план неизбежната вина. Долепи се плътно до него и усети как ръцете му първо се плъзнаха по гърба й, а после покриха с ласки черната й коса.
	Хулия и Хакобо се целуваха жадно и продължително, докато накрая просто трябваше да си поемат въздух. Тогава тя хвана ръцете му и се освободи от прегръдката.
	— Не го прави никога повече — каза с пресеклив глас.
	— Съжалявам. — Хакобо й отговори автоматично, но веднага се поправи: — В действителност изобщо не съжалявам.
	— Имах предвид да не стряскаш човек, покатерил се на стълба. Едва не се пребих. Е, и другото също. И двете неща.
	— Стори ми се, че ти хареса…
	Хакобо се опита да я прегърне през кръста.
	— Прекалено късно, Хакобо. — Хулия сложи ръце на гърдите му и леко го отблъсна. — Прекалено късно.
	— Но…
	— Не, Хакобо. Заклех се пред Бог и пред семейството си да бъда вярна на съпруга си.
	— Тогава защо ми позволи…?
	Прииска й се да му каже, че това беше наградата за всички часове, през които беше мечтала да го притисне силно до себе си и да го целуне. Искаше й се да му каже колко щастлива се беше почувствала, когато прочете в погледа му, че е било възможно да имат общо бъдеще. Ако той го беше пожелал… Но вече беше прекалено късно. Сви рамене и каза:
	— Така се случи. Няма да го споменаваме никога. Съгласен?
	Хакобо се съгласи с нежелание. Хулия беше задълбала в темата прекалено бързо. Той беше свикнал с бързи срещи и без обяснения и сега не можеше да разбере поведението на младата жена. Никога нямаше да могат да кажат, че не се е случило нещо специално. Как беше успяла да се съвземе толкова бързо след бурната страст, която беше изпитала? От опита му с белите жени би разбрал няколко сълзи на вина и разкаяние или дори точно обратното: предложение за нови спорадични тайни срещи… Но такова съзнателно и категорично отричане на очакваното и споделено удоволствие го изумяваше.
	— Какво ти трябва днес? — попита Хулия, сякаш нищо не се беше случило.
	— Виж, най-добре да дойда някой друг ден.
	Много малко пъти в живота си се беше чувствал неспособен да поддържа неангажиращ разговор.
	— Както искаш.
	В този момент в магазина влезе нисичка млада жена с розова панделка на късо подстриганата си коса.
	— Как си, Оба? — попита Хулия. Хакобо разпозна приятелката на Саде от при Анита Грау, но не каза нищо. — Хакобо, наехме Оба да ни помага в магазина. Родителите ми са все по-заети, а аз не мога да съм тук през цялото време. Сега имам и други задължения…
	Умишлено замълча.
	— Това е добра идея — каза той с глух глас. — Е, аз най-добре да си тръгвам. До скоро, Хулия.
	— Сбогом, Хакобо.
	Хакобо излезе и остана няколко минути под дъжда, преди да се качи в камионетката. В магазина Оба последва Хулия, която й обясняваше кое къде стои. Когато стигна до стълбите, Хулия спря и докосна устните си с пръсти. Оба, която беше доста приказлива, използва мълчанието и каза:
	— Този толкова хубав _massa_… Познавам го, знаеш ли? Приятели ли сте? Двамата с него имаме общи приятелки. Понякога се събираме в…
	— Оба! — Хулия се сепна от вика, който беше надала, и като видя изражението на момичето, промени тона. — Не се разсейвай, защото има още много неща, които трябва да ти покажа.
	Това, което най-малко й трябваше сега, когато все още усещаше вкуса на устните на Хакобо, беше някой да й напомня, точно на нея, що за човек беше този мъж.


	Към края на декември всички служители получиха писмена покана за честване на Нова година в дома на лекаря.
	— Отдавна искахме да отпразнуваме с вас сватбата ни, но все го отлагахме по една или друга причина — каза, сияеща, Хулия на гостите си. — Най-накрая решихме да го съчетаем с поговорката: нова година — нов живот…
	Килиан често се виждаше с младото семейство, но днес Хулия му се стори особено щастлива. Носеше бледожълта рокля, разширяваща се под бюста. Беше сресала косата си на кок, което подчертаваше порцелановата й кожа. Сияеше, а усмивката не слизаше от лицето й. Мануел и родителите й също бяха особено весели.
	Хулия беше обзавела къщата като тази на родителите й в Санта Исабел. Обстановката беше скромна, но приветлива. Холът не беше много голям, но в средата имаше маса с четиринайсет стола, около която можеха да се настанят удобно всички поканени: семейството, шестимата служители, управителят, свещеникът и двете й приятелки Асенсион и Мерседес, които по всичко личеше, бяха завързали сериозна връзка съответно с Матео и Марсиал.
	Килиан се загледа в две особени картини, които щяха да останат зад гърба му, когато седнеше. На черен фон с тънки цветни линии художникът беше успял да представи напълно разпознаваеми фигури. На едната двама мъже караха лодка по река, проправяща си път сред буйна растителност, а на другата няколко воини, накичени с пера, се бореха с някакъв звяр. Хулия мина покрай него напът за мястото си начело на масата.
	— Красиви са, нали? — Килиан кимна. — Купих ги наскоро от един уличен търговец. Художникът е някой си Нолет. Влюбих се в тях, щом ги видях. Те са… Как да кажа…? Едновременно прости и сложни, ведри и жестоки, тайнствени и прозрачни…
	— Като този остров… — прошепна Килиан.
	— Да. И като всеки един от нас…
	Въпреки че някои от присъстващите се бореха с махмурлука и недоспиването след предишната нощ в казиното, по време на вечерята се създаде много приятна атмосфера, благодарение на менюто, което беше изцяло по рецепти от Пасолобино. Беше го приготвила Хенероса специално за случая. Имаше пюре от нахут и пиле фрикасе. Крехките парченца месо, панирани, преди да се сварят на бавен огън с вино, мляко, орех и чесън, лук, сол и черен пипер, станаха повод за носталгични спомени за кулинарното майсторство на отсъстващите майки. Десертът беше суфле от ром, брашно и жълтъци.
	Килиан забеляза, че Хакобо беше необичайно мълчалив и почти не поглеждаше Хулия. Спомни си, че двамата се бяха поздравили твърде хладно. Не му беше направило особено впечатление, защото предполагаше, че брат му беше прекарал предишната вечер както обикновено на празник и сега не му беше до любезности.
	В един момент младите мъже започнаха да подмятат шеги по адрес на Мануел и новото му положение на женен мъж, а той приключи темата със стих:
	— Видиш ли съседа да се бръсне… — посочи Матео и Марсиал, — знаете…
	— Насапунисай си и ти брадата! — довърши Асенсион и леко подръпна мустака на Матео.
	Останалите се разсмяха.
	След десерта прислужниците поднесоха уиски „Джони Уокър“ и шампанско „Вьов Клико“. Емилио — зачервен и с блеснали очи — се изправи, вдигна чаша за тост за младоженците и за семейството, което по думите на Мануел скоро щяло да се увеличи. Гостите посрещнаха думите му с аплодисменти, овации и коментари, които накараха Хулия да се изчерви, а отец Рафаел тръсна глава. Асунсион и Мерседес скочиха и прегърнаха приятелката си и бъдещата баба, а мъжете потупаха по рамото Мануел и бъдещия дядо.
	Килиан използва момента и излезе, за да запали цигара. След него излезе и Хулия, все още с пламнали бузи, и се опря на парапета, ограждащ малката градинка между къщата и вътрешния двор.
	— На добър час, Хулия! — каза Килиан и й подаде цигара, но тя отказа.
	— Благодаря. Много сме радостни. — Докосна корема си с ръце. — Усещането е странно.
	Погледна Килиан и го попита:
	— Кога смяташ да се върнеш у дома? От колко време не си виждал майка си?
	— От почти пет години.
	— Прекалено много време…
	— Знам.
	Килиан стисна устни и й даде са разбере, че няма да каже нищо повече по въпроса.
	Хулия се загледа в чертите на лицето и тялото му. Килиан и Хакобо си приличаха много и излъчваха смущаваща сила. Но бяха и безкрайно различни. Най-осезаемата разлика за нея беше чувствителността, таяща се в това силно тяло, която му пречеше да изглежда студен и равнодушен. Килиан страдаше. Когато пристигна, му беше много трудно да свикне с този нов и различен свят, да спечели уважението на другарите си, да бъде с баща си в последните мигове на живота му, да откаже да се прибере при семейството си… Едва ли му е било лесно да овладява съчувствието, хуманността и дори нежността, които изпитваше в този свят на мъже, оскотели от тежката работа и непоносимия климат. Двамата братя пораждаха различни чувства в нея. Привличането, което усещаше към Хакобо, беше точно толкова силно, колкото сестринска обич, която изпитваше към Килиан.
	— Аз не бих издържала толкова време, без да видя детето си — настоя. — Не. Със сигурност не бих могла да го понеса.
	Килиан вдигна рамене.
	— Такова е положението — каза.
	— Понякога положението е, каквото самите ние искаме да бъде. — Спомни си целувката с Хакобо и потръпна. Можеше да я избегне, но не пожела. — Какво ти коства да се качиш на кораб или самолет и да си отидеш за малко у дома?
	— Много, Хулия, много.
	— Нямам предвид парите.
	— Аз също. — Килиан загаси цигарата, наведе се и опря лакти на парапета, нажежен от слънцето. — Не мога, Хулия. Все още не.
	Смени темата:
	— Виждам, че новият живот ти понася много добре.
	— О, да, но не си мисли… В началото съжителството не е толкова лесно.
	— Мануел е добър човек.
	— Да, много добър. — Хулия сведе поглед. — Предлагам да се споразумеем. Аз ще ти споделя една тайна, а ти ще ми кажеш защо не искаш да се прибереш у дома.
	Килиан се усмихна. Тази жена беше наистина упорита.
	— Много е рано.
	— Рано? — Хулия се намръщи. — Рано за какво?
	— За всичко. Да видя тъгата в очите на мама, да се сблъсквам със спомена за татко на всяка крачка… За всичко, Хулия. Нищо няма да е, както го оставих, преди да пристигна тук. Разстоянието овладява чувствата. — Погледна я в очите. — Това е. А сега е твой ред. Каква е тайната ти?
	Хулия не отговори веднага. Помисли си, че разстоянието премахва изкушението. Реши да отклони въпроса и каза с весел глас:
	— Разбрах, че и сестра ти е бременна. Децата винаги са повод за радост! Знаеш ли, че баща ми вече измисля имена? Ако е момиче, да се казва, както аз реша, но ако е момче, да носи името Фернандо. Хванал се е на бас за хиляда песети с приятелите си от казиното, че във всяко испанско семейство, живяло в Гвинея, имало по един Фернандо. Изброихме всички семейства, за които се сетихме, и май е прав…!
	Килиан не можа да сдържи усмивката си.
	— Името е хубаво. Много подходящо.
	— Препоръчай го на Каталина. Въпреки че може да предпочете да го кръсти Антон, на дядо му, ако е момче…
	— Не знам. Повторението на имена води единствено до сравнения. Накрая не знаеш кой е оригиналът и кой копието.
	— Е, хайде, Килиан! Още ли не си се заразил от африканския дух? На какво те учи Хосе?
	Килиан вдигна вежди, учуден.
	— Животът е кръговрат: нещата се повтарят, при други обстоятелства, разбира се, но са много сходни. Както и природата. Няма друго място като това тук, на което толкова лесно да се види цикълът на живота и смъртта. — Сви рамене. — Разбереш ли го веднъж, после всичко е по-лесно. Знаеш ли какво ми повтаряше баба ми, там, в долината, когато бях малка? Казваше, че да знаеш да живееш, трябва да знаеш да умреш. А тя е видяла да умират много хора по време на Гражданската война…
	Хулия потрепери и разтърка ръцете си.
	— Най-добре да влезем — каза Килиан и се изправи.
	— Да. Залагам, каквото кажеш, че знам за какво си говорят.
	— За политика? — пробва се той.
	Хулия се усмихна и кимна. Килиан я погледна в очите, усмихна се и я целуна по бузата.
	— Заслужаваш само най-хубавото, Хулия — каза и й намигна, а после добави: — Дори и да нарушиш правилата…
	Хулия се изчерви.
	— Ти също, Килиан. Ще видиш… Най-хубавото от живота тепърва предстои…
	При влизането им в хола Матео, Марсиал, Асенсион и Мерседес се сбогуваха, защото имаха уговорка с приятели в града. Другите продължаваха да разговарят за политика, както Хулия и Килиан бяха предположили.
	— Казаха го онзи ден в казиното — твърдеше Емилио на висок глас. — По всичко личи, че вече има решение на ООН за деколонизацията. По тази причина Карреро Бланко предлага провинциализацията.
	— Какво значи това? — попита Сантяго.
	— Напълно ясно е — намеси се Гарус. — Става въпрос тези територии да бъдат обявени за испански провинции.
	— Човече, не съм чак толкова глупав — каза Сантяго и прокара кокалести пръсти през рядката си коса, притеснен от обяснението. — Това го разбирам. Имах предвид как биха се променили нещата в такава провинция.
	— Ами зависи. На мен ми се струва разумно. След толкова години какво друго би могло да бъде това тук, освен естествено продължение на Испания? — Емилио вдигна чаша към прислужника, за да му я напълни. — Но, разбира се, тъмните не виждат нещата по този начин. Накрая няма да мога да говоря нормално с Густаво, защото ще започнем да си крещим. Вярвате ли, осмели се да ми каже, че всичко било умела стратегия от наша страна, за да продължим да ги експлоатираме?
	— Представям си простата му логика — каза отец Рафаел. — Ако са провинции, не са колонии, така че не може да става дума за деколонизация.
	— Точно това имаше предвид, макар че го каза с доста по-силни думи, но да, това беше идеята му.
	— О, не мисля, че това ще има някакво развитие — намеси се Хенероса. — Без Испания няма Гвинея, а без нас ще трябва да се върнат в джунглата, откъдето ги извадихме… — Хулия се намръщи, но не я прекъсна. — В действителност колонията ни струва повече от това, което получаваме от нея. Но те не могат да го оценят, не могат.
	— Е, не е съвсем ясно, че е точно така — каза Хакобо, като се замисли за тоновете какао от последната реколта. — Ние знаем какво получаваме; никой не го знае по-добре от нас, нали, господин Гарус?
	— Да, но… — той поклати глава. — А кой плаща за училищата, за болниците, за поддръжката и услугите в града? Испания, нали? Но знам… Не знам дали сметките излизат.
	— Няма как да излязат — каза Хенероса. — Видяхте ли какво се прави в сиропиталището? Кой плаща за грижите за шейсетте деца, които живеят там? А какво ще кажете за благоустройството на Мока? Преди няколко седмици с Емилио бяхме на откриването на водопроводите до Мока, Малабо и Биоко. Строят се и жилища за работниците. Фондацията за местното население плаща половината от цената на всяко жилище. А къщите са с двойни стъклени прозорци и дървена дограма…
	— Това не е всичко — добави Емилио на висок глас. — Къде мислите, че беше Густаво съвсем скоро? В Камерун, за да се свърже с тази банда, бореща се за независимост, която няма да спре, докато не постигне целите си. Дори говори за възможна федерация с Габон…!
	— Разбира се — намеси се отец Рафаел, — защото Франция е на път да признае независимостта на Камерун и Габон. Това е заразно. А колко ни костваше да им покажем правия път! Направиха ли ви впечатление тазгодишните коледни тържества? Улиците на Санта Исабел с шутове с маски. Преди не смееха да излязат от гетото, а сега се перчат с непристойни движения, безпорядък и крещящи цветове, с желанието си да възродят абсурда. Това ли са освободителните движения, това ли е националистичната страст? В последното си писмо епископът предупреждава, че много скоро най-големият ни враг ще е комунистическата идеология.
	— Да се надяваме, че тук няма да се повторят трагичните събития в Ифни… — каза Гарус, истински притеснен.
	Всички се съгласиха. Мароко, получило независимостта си година по-рано, сега предявяваше претенции за малкия испански анклав. Бяха се получили новини, че гарнизоните на Ифни били нападнати от марокански националисти, подкрепени от краля.
	— Ако Франко не заеме твърда позиция, не знам какво ще се случи!
	— Татко! — извика Хулия, която се опасяваше, че баща й беше прекалено възбуден и вечерята можеше да приключи зле.
	— Приятелят ти рискува прекалено много — каза Грегорио. — Някой ден може да го арестуват и да го изпратят в затвора Блек Бийч. На губернатора не му е до шеги…
	— Аз мисля, че е добре да действа енергично, да пази границите с Камерун и Габон и да прибира всеки, който се изправя срещу испанците по тези земи — каза Хенероса. — Това е Испания и още дълго ще бъде така. Тук всеки ден много испанци се борим за прехраната си. Испания няма да ни изостави.
	Изведнъж след последните думи на жената настъпи мълчание. Мануел използва момента и даде знак на прислужниците да напълнят чашите.
	— Колко досадни ставаме възрастните понякога, нали, деца? — Емилио погледна последователно Хакобо, Килиан, Мануел и Хулия. — Предлагам тост за вас и за бъдещето… — Вдигна чаша, а останалите го последваха. — Честита Нова година! Това ви пожелавам и много години всички да сме щастливи.
	Килиан също вдигна чаша, но не преставаше да мисли за онова, което беше чул. Не можеше да прецени колко сериозно беше притеснението на родителите на Хулия, но разбира се, той беше само скромен служител в едно от многобройните имения, а не собственик на магазин. Ако му се наложеше да напусне острова, щеше да си намери друга работа в Испания и нямаше да търпи сериозни последствия. Нямаше какво толкова да остави зад гърба си. Отпи от питието си и изведнъж усети тръпка, която премина по цялото му тяло. Сетивата му замряха за обстановката около него и се опита да си представи как посрещаше новата година в Бисапо с многобройното семейство на Хосе.


	Месеци по-късно се роди синът на Хулия и Мануел. В крайна сметка, решиха да го кръстят Исмаел, защото, както обясни Хулия след кръщенето, Емилио не само беше спечелил баса, но и си беше дал сметка, че из цялата страна имало прекалено много мъже с името Фернандо. Горе-долу по същото време и Каталина роди момче, което кръстиха Антон и което, както разбраха от тъжно писмо от майка им, починало на втория месец от капилярен бронхит.
	Килиан прие много зле новината и знаеше, че сестра му трудно ще преглътне загубата. Каталина никога не се беше радвала на добро здраве. Бременността й била тежка. През последните три месеца не трябвало да става от леглото, а по време на раждането имало опасност за живота й. Сети се колко зле му се беше отразила смъртта на баща му и си представи как се чувстваше Каталина, след като беше загубила детето си. Болката й сигурно беше дълбока, режеща, непоносима.
	За първи път от много време Килиан реши да се изправи лице в лице със ситуацията и написа прочувствено писмо на Мариана и Каталина, в което ги окуражаваше и им обещаваше, че след няколко месеца, в началото на следващата година, ще се върне у дома. Беше му трудно да избере подходящите утешителни думи и си помисли, че новината за скорошното му завръщане може би ще ги зарадва, макар че нямаше да намали болката и тъгата.
	Тази година какаовите насаждения бяха нападнати от червеи, които съсипаха реколтата. Сякаш земята се сбогуваше с Килиан. Плантацията беше придобила жалък вид. Нито една какаова шушулка не се беше спасила от розовите гъсеници. Нямаше нито един здрав плод. Външните поражения пречеха да се прецени степента на узряване. Процесът се забавяше не само от липсата на достатъчно пряка светлина и топлина, а и от препаратите, борещи се с вредителя. Отглеждането на какаото изобщо не беше лесно, а тази година създаде двойно повече работа. Вземаха се драстични мерки за предотвратяване на евентуално повторно нашествие на червеите. След като се извадеха зърната, шушулките се заравяха, изгаряха или покриваха с вар. Изгаряха се и паразитите. Трябваше да се оберат абсолютно всички плодове и да се учести пръскането с пестициди.
	— Гарус няма да е никак доволен — каза Хосе, докато вземаше шепи зърна, оглеждаше ги, помирисваше ги и отново ги връщаше в сушилнята. — След пораженията от дъждовете и червеите какаото няма да е с качеството от предходните реколти.
	До него стоеше Килиан и изглеждаше много нервен. Непрекъснато потропваше с десния си крак.
	— Какво има? Да не е време за танци?
	— От няколко дена кракът ме сърби, а днес и ме боли.
	— Дай да видя.
	Килиан седна и си свали ботуша и чорапа.
	— Точно тук. — Посочи под нокътя на четвъртия пръст. — Много ме сърби.
	Хосе се приближи, коленичи и погледна, за да потвърди опасенията си.
	— Нападнал те е кърлеж. — Хосе се засмя. — И ти си като какаовите дървета. Гадинката иска да те порази.
	Видя отвращението, изписано на лицето на Килиан, и побърза да обясни:
	— Не се плаши, това се случва често. Този вид кърлеж е много малък и може да те нападне навсякъде. Обикновено се завира между пръстите на ръцете и краката и започва да се храни с месо, докато малка торбичка в него се пълни с яйца. Виждаш ли? Ето тук, в тази издутинка са яйцата.
	Килиан протегна ръка, за да го изтръгне, но Хосе го спря.
	— Не. Торбичката трябва да се извади много внимателно. Ако се разкъса, ларвите ще плъзнат и по другите пръсти. Няма да си първият, който е загубил част от някой пръст…
	— Веднага отивам в болницата!
	Изнервен и отвратен, Килиан се обу много внимателно.
	— Попитай за дъщеря ми — посъветва го Хосе. — Тя е експерт във ваденето на кърлежи.
	До болницата Килиан стъпва само на петата на десния си крак. От седмици не беше виждал дъщерята на Хосе. Трябваше да признае, че няколкото пъти, когато беше ходил с Хосе до Бисапо, се беше надявал да я срещне, но тя явно не се връщаше често в селото. Работата в болницата и грижите за съпруга запълваха цялото й време. Веднъж Хосе сподели притеснението си, че били женени от четири години, а още нямали деца. Четири години! На Килиан му се стори невероятно, че беше минало толкова време от деня на сватбата й, когато се беше запознал с нея. Спомените от този ден бяха заместени от образа на младата жена, грижила се за него, докато беше болен. А след това — нищо. Никога не им се беше удала възможност да се срещнат насаме. На няколко пъти я беше виждал да минава през главния двор, за да се види с Хосе: приближаваше се до баща си, поздравяваше го любезно, той й обясняваше подробности около работата, тя кимаше с разбиране и неведнъж свежият й смях се опитваше да пребори изгарящата горещина на току-що изпеченото какао. Килиан използваше тези моменти, за да я наблюдава и да очаква мига, в който тя небрежно се обръщаше към него и го поглеждаше с огромните си очи, които той продължаваше да вижда дори и през нощта.
	Трябваше да го признае. Дни наред по време на работата, под съпровода на песните на работниците си бе фантазирал, че той е Моси, а тя — Саде. Отново прокле лошия си късмет. От всички жени около него той копнееше за омъжена и следователно забранена не само тук, а и в Испания, и сигурно навсякъде по света. За щастие, никой не можеше да проникне в мислите му, нито да усети чувствата му. И благодарение на гнусната гадинка, опитваща се да се плъзне по крака му, ще има възможност да прекара няколко прекрасни мига насаме с нея.
	Влезе направо в голямата зала, където лежаха работниците, и се огледа. Един от персонала се приближи и след като чу въпроса, му посочи малката стая за превръзки. Килиан почука на вратата, но не дочака отговор.
	Възкликна от изненада и надеждите му угаснаха.
	Брат му седеше на стол с окървавена риза, захапал дървена пръчка, а дъщерята на Хосе шиеше дълбока рана на лявата му ръка. Жената спря и постави марля върху раната.
	— Какво ти се е случило? — попита Килиан, притеснен.
	Хакобо извади пръчката от устата си. Лицето му плуваше в пот.
	— Порязах се с мачетето.
	— А за какво си мислеше? — Погледна сестрата. — Няма ли го Мануел?
	— Отиде в града — отговори тя. Като видя, че не откъсва поглед от нея, предположи, че й няма доверие, и добави: — Аз мога да се справям с рани като тази.
	— Сигурен съм в това — каза Килиан. — Много сериозна ли е раната?
	— Още два шева и свършвам. Раната е чиста, но дълбока. Ще й трябва време да зарасне.
	— Слава богу, че е лявата ръка! — каза Хакобо. — Поне панталоните ще мога да си закопчавам сам. — Изсмя се нервно. — Шегувам се. Хайде, Килиан, ела и седни до мен, и ми говори, докато това прекрасно създание приключи. За първи път ме шият и ужасно боли.
	Килиан взе стол и седна до него, а сестрата продължи работата си. Хакобо се стегна.
	— Толкова си красива, а каква болка ми причиняваш!
	Брат му го накара да захапе пръчката. Килиан се намръщи при вида на раната и остана възхитен от самообладанието, с което дъщерята на Хосе я обработваше, сигурно бе свикнала и с по-лоши неща. Направи последния шев, сряза конеца, отново дезинфекцира, покри с чиста марля и бинтова ръката.
	— Слава богу, че приключи. — Хакобо облиза пресъхналите си устни и въздъхна. — Още малко и щяха да ми потекат сълзи.
	— Не се притеснявай, Хакобо. Гордостта ти не пострада. — Килиан потупа брат си по ръката. — Държа се като истински мъж.
	— На това се надявам… — намигна на сестрата, — защото тук всичко се научава.
	Тя дори не трепна. Прибра нещата си и стана.
	— Ще трябва да дойдете след няколко дни, за да ви прегледа дон Мануел и да каже кога да се свалят конците. Гледайте да не движите много ръката.
	Обърна се и тръгна към вратата.
	— Почакай! Не си тръгвай! — извика Килиан. — И аз имам нужда от теб.
	Тя се обърна.
	— Извинявай. Помислих, че си дошъл за брат си. — Свъси вежди. — Какво ти има?
	— Кърлеж.
	— Веднага се връщам — каза и се усмихна. — Трябва ми бамбукова пръчица.
	— Забеляза ли, Килиан? — каза Хакобо, щом тя излезе. — На тебе ти говори на ти, а на мене на вие.
	Брат му сви рамене.
	— Явно й изглеждаш по-сериозен от мен — каза Килиан, а Хакобо се изсмя от сърце. — Може да си тръгваш, ако искаш. Няма да е зле да изпиеш едно кафе след всичко това.
	— И дума да не става. Оставам, докато приключи и с двама ни.
	Килиан се опита да прикрие досадата в гласа си. Явно и този ден нямаше да може да поговори насаме с нея.
	— Както искаш.
	Не можа да осъществи намерението си, но дълго време, след като бе извадила торбичката с ларвите цяла, усещаше нежното й докосване по стъпалото, петата и пръстите на крака си. Запази спомена за всяко едно от движенията на ръцете й по време на кратката процедура, през която Хакобо не спря да говори за предстоящото пътуване на брат си до Испания. Тя изглеждаше напълно съсредоточена в работата си, но в един момент Килиан забеляза, че за миг погледът й помръкна. Случи се, когато Хакобо каза съвсем не на място:
	— Какво ще прави Саде толкова време без теб, братле? Искаш ли аз да се погрижа за нея? Ще е толкова тъжна!
	Килиан стисна устни, но не му отговори.


	През седмиците преди заминаването си Килиан непрекъснато се сравняваше с нигерийските работници в имението. Също като тях, когато пристигна, беше здрав, жилав младеж, изпълнен с любопитство, а след години щеше да се прибере в родината си, превърнал се в як, мускулест мъж. Той също беше купил доста неща, които да занесе у дома заедно с прилична сума пари. Единствената разлика беше, че работниците се връщаха в Нигерия, защото договорът им беше умело подготвен, така че парите им да не останат в Гвинея, а да отидат в Нигерия, тъй като петдесет процента от възнаграждението си щяха да получат след завръщането си в родната страна. В случая с Килиан хилядите километри разстояние разделяха две части от родината му, така че пътуването му беше по-скоро среща с миналото, което шестте години, прекарани в тропическа какаова плантация, бяха размили, но не и изтрили от ума и сърцето.
	Въпреки това, когато в един студен мартенски ден на 1959 година се върна в долината си — след една нощ, прекарана в Сарагоса, където много от жените носеха панталони, а „Фиат 1400“ и „Сеат 600“ бяха изместили „Пежо 203“, „Остин FX3“ и „Ситроен CV“, а кафенето „Два свята“ вече го нямаше, изкачи се по стръмния път със същото сиво палто, което през последните години не беше обличал, след кобилата на един от братовчедите си, натоварена с обемистия му багаж, и погледна към селото, усети странна смесица от чувства.
	Пасолобино и домът Ребалтуе бяха точно както ги помнеше, с изключение на новостроящото се училище и разширението на плевника на дома му. Хората също не се бяха променили толкова, въпреки че времето беше оставило своите белези.
	В началото му беше трудно да проведе непринуден разговор с Мариана, с напълно побеляла коса и набраздено от дълбоки бръчки лице. Вече не можеше да издържи дълго време настойчивия й майчински поглед. Предпочиташе кратките разговори на неангажиращи теми, които служеха за бариера и държаха под контрол бурните емоции. Мариана положи огромни грижи да угоди на сина си и въпреки че нито веднъж не го обремени с оплаквания или носталгични коментари, Килиан знаеше, че душата й страда. Завиждаше на силата на духа й, която я отличаваше от много други жени, отдали се напълно на страданието си. Възхищаваше се на начина, по който се опитваше да вдъхне желание за живот на Каталина — отслабнала и отчаяна, като я караше да обръща повече внимание на мъжа си Карлос и й говореше, че животът е много кратък, че тя самата е загубила три деца и съпруг, но продължавала да се бори за другите, че рано или късно идват други деца, и да помни, че няма къща, която дълго време да е останала празна.
	Килиан раздаде подаръци из цялото село. Най-хубавите, купени от магазините „Дъмбо“ в Санта Исабел, бяха за майка му и сестра му: прекрасни копринени и памучни платове, два шала от Манила, чанти, комплект за столова и нови кувертюри за леглата. За роднините и съседите беше донесъл табакери с цигари „Крейвън Ей“ и бутилки с най-доброто ирландско и шотландско уиски — луксозни неща, непознати в Пасолобино, както и ананаси и кокосови орехи. Смайваше всички, като разчупваше кокосов орех с мачетето си и им предлагаше да изпият съдържащата се в него течност, а после да опитат хрупкавата ядка.
	Дъщерите на съседните семейства, превърнали се в зрели жени, му се усмихваха дяволито и използваха посещенията му, за да го попитат, между другото, дали ги помни. Той отговаряше търпеливо на всичките им въпроси и докато пушеше любимите си цигари, се опитваше да свикне със звученето на пасолобинския, а те си шушукаха и се подсмихваха на странния му речник и кратките отсечени фрази.
	След като вълнението от пристигането му затихна почти внезапно, както се беше появило, Килиан се зае с почистването на оборите, подкастрянето на дърветата, събирането на дърва за огрев, освежаването на стените на сградите, торенето на пасищата и подготовката на терените за сеитба. Прекарваше много време на открито из полето, което очакваше с нетърпение свенливия поздрав на пролетта.
	Привидно нищо не се беше променило. Конюшните бяха същите, които помнеше от детството си, запазили топлината на неспокойните коне, очакващи свободата си. Непроменен беше и димът от комините, обградени с камъни, които да плашат и прогонват вещиците. Но в този момент на Килиан му беше много трудно да не сравнява Пасолобино с Фернандо По. Колкото и да се стараеше родното му село да се окаже по-добро, улиците бяха мръсни и неравни, телата — бели и отпуснати, дрехите — едноцветни и мрачни, слънчевата светлина — бледа и немощна, пейзажът — недостатъчно зелен, климатът — ведър и спокоен, домът Ребалтуе — студен и солиден като напукана камениста планина.
	И тогава, когато вътре в себе си си признаваше, че отпечатъкът на годините беше по-дълбок, отколкото предполагаше, кръвта се раздвижваше във вените му, а той затваряше очи и мисълта му се превръщаше във вихър от образи и спомени, които го изстрелваха в подножието на вулкана на Санта Исабел, постоянно забулен в мъгла.
	И там, в тишината на въображението, Килиан се оставяше да бъде обладан от слънцето и дъжда на рая, където ден след ден поникваха хиляди растителни видове в потвърждение на цикличността на живота.
	Повтарящ се, неизменен.
	Неумолим.


>	VIII
>	Алеята с кралските палми

	_2003_
	Най-накрая в Санта Исабел!
	Веднага се поправи: най-накрая в Малабо!
	Беше й трудно да назовава града със сегашното му име. И още по-трудно да говори за остров Биоко вместо за Фернандо По от разказите на баща й и чичо й.
	Кларънс отвори очи и за няколко секунди се загледа във въртящите се перки на вентилатора на тавана. Горещината беше задушлива и лепкава. Не беше престанала да се поти, докато оправяше багажа си, а разхлаждащият ефект на душа бе краткотраен.
	„А сега какво?“, помисли си.
	Стана от леглото и излезе на балкона. Същата лепкава влага, смесена с тежката миризма, която беше усетила още щом пристигна в Малабо след приятния полет с Еърбъс А139. Все още се чувстваше объркана от бързата смяна на обстановката. Опита се да си представи впечатленията на баща си от деня на пристигането му за първи път на това място, но обстоятелствата бяха коренно различни. Той сигурно не беше имал усещането, че пристига в страна в състояние на военна окупация. Въздъхна и се намръщи, като си спомни колко време й бе отнело да напусне модерното, напълно остъклено летище: на няколко пъти й се бе наложило да показва паспорта си и свидетелството за съдимост, имунизационната книжка и поканата от Националния университет на Екваториална Гвинея, преди да мине през различните контролни митнически пунктове, където бяха отворили куфара й и най-старателно бяха огледали целия й багаж; бяха я накарали да попълни няколко формуляра с обяснения за целите на посещението й и накрая я бяха помолили да напише името на хотела, в който щяла да отседне. И като капак трябвало винаги да носи всички тези документи със себе си, за да избегне евентуални проблеми при полицейските проверки, за които вече знаеше, че се правели навсякъде и по всяко време.
	Запали цигара и се загледа в слънчевите лъчи, прокрадващи се сред палмите и дърветата около къщите с олющени фасади. Заслуша се в кряскането на птиците и виковете на децата, които играеха футбол на отсрещната улица. Опита се да различи гласовете на мъжете и жените, облечени с дрехи в ярки цветове, които минаваха по улицата, по която се движеха и нови и стари коли от всички възможни марки. Колко особено място! На този малък остров с размерите на нейната долина бяха живели хора от всички страни и се бяха говорили поне десет езика: португалски, английски, африкански английски, френски, испански и диалектите на етническите групи буби, фанги, ндови, бисио, анобонци… Може би пропускаше някой, но нещо й беше станало съвсем ясно: испанското влияние все още беше доста силно.
	Испанското присъствие, което включваше и членове на нейното семейство, беше оставило дълбоки следи в страната, но онова, за което никой не говореше, беше влиянието, което имаше това малко кътче земя върху хора като нея, които никога не са живели тук.
	Помисли за странната й връзка с Фернандо По-Биоко. Малко късче хартия и няколко думи, изречени от Хулия, й бяха послужили за окончателен повод да осъществи най-голямата си мечта: да отиде на острова и да посети местата, за които беше слушала от най-ранна възраст. Най-накрая ще има възможност да мине по пътеките, по които дълги години са крачили нейни предци. Да подиша същия въздух. Да се наслади на същия колорит. Да се порадва на музиката. Да докосне земята, на която почиваше дядо й Антон.
	Мислено благодари на острова за съществуването му. Дори само фактът, че бе стигнала дотук, беше за нея огромен успех, защото това беше най-смелото начинание в живота й, посветен единствено на науката. Беше се осмелила да отговори на зова на сърцето си.
	Някой по-голям от нея се е родил в Сампака…
	Мислите й бяха заети от тайнствени хора, които искаше да види и да назове по име.
	От мига, в който Хулия й беше заговорила за Фернандо По, в нея се бе появило съмнението, че има кръвна връзка с острова. Ами ако имаше брат? Какво друго би могла да има предвид Хулия? Не смееше дори да си го помисли! И още по-малко да го изрече на глас! Неведнъж се беше изкушавала да сподели тревогите си с братовчедка си Даниела, но накрая беше решила първо да намери доказателства, ако изобщо имаше такива.
	Ами ако се окажеше истина?
	Как е могъл да живее баща й с подобно нещо? Ами чичо й… той трябва да е знаел! Беше невъзможно да не е знаел… освен ако тя грешеше и вместо брат да трябваше да търси братовчед. Тръсна глава. Писмото беше сред кореспонденцията на баща й, а Хулия й бе препоръчала да говори с него. Освен това не можеше да допусне чичо й да е направил подобно нещо. Той беше най-праволинейният и сериозен човек, когото познаваше. Беше човек на думата, способен да пренебрегне чуждото мнение в интерес на истината било в конфликти за граници между чифлици, било по въпроси, свързани с отношенията в семейството или със съседите. В един момент се учуди на лекотата, с която оневиняваше чичо си и обвиняваше баща си, но вече не беше дете. Не й беше никак трудно да си представи как баща й бяга, за да се спаси от нежелана ситуация, и още повече, ако ставаше дума за дете с тъмна кожа. В доста от разговорите баща й беше правил расистки коментари, на които тя бе реагирала остро, а той беше защитавал позицията си с думите „аз съм живял с тях и знам добре за какво говоря“; Килиан му отговаряше „аз също съм живял с тях и не съм съгласен“, а Даниела се усмихваше, доволна от факта, че баща й е по-разумен, умерен и справедлив. Как да припознае черно дете! И още по-малко в Испания отпреди четири десетилетия!
	Кларънс се овладя: все пак разполагаше само с къс хартия, думите на Хулия и няколко несвързани помежду си факта.
	От първите писма на чичо си Килиан не можа да извлече никаква обективна информация, която да хвърли светлина относно думите на Хулия по повод на написаното. В едно от писмата си разказваше колко добре се е грижела за баща му една местна сестра; колко внимателни са били всички на погребението, а и след него. Освен Хулия и Мануел се споменаваха и някои други имена. След смъртта на Антон чичо й беше започнал да пише по-рядко и основно за финансовото състояние на семейство Ребалтуе.
	Само едно от писмата беше малко по-лично: опитваше се да утеши леля й Каталина за загубата на бебето и съобщаваше, че скоро ще се върне на полуострова, а допълнително ще пише с кой кораб, за колко дни и на кое пристанище… Останал в Испания до 1960 година, после отново заминал за острова с намерението да участва в още две кампании за по две години всяка. Следователно плановете му са били да се прибере окончателно в Пасолобино през 1964 година, на трийсет и пет годишна възраст. Възможно е чичо й, както и Хакобо, и много други, да е имал намерение да напусне какаовата плантация на възраст, позволяваща му да създаде семейство на родна земя.
	Но нещо не се връзваше.
	Имаше много малко писма след 1964-та, но те доказваха, че престоят в Гвинея бе продължил повече от предвиденото.
	Нещо се беше случило през 1965 година, след смъртта на леля й Каталина.
	То съвпадаше с времето, когато Килиан и Хакобо са се спречкали, за което се намекваше в две писма. Дали това не беше причината баща й да напусне имението? Спор с брат му…?
	Кларънс изцъка с език. Нямаше смисъл. Връзката между двамата се беше запазила през годините, така че няма как да е било нещо сериозно. Какво се беше случило?
	Погледна часовника си. Оставаха още два часа до вечерята. Реши да излезе да се поразходи и след няколко секунди вече крачеше по булевард „Свобода“. Беше й трудно да избере хотел, тъй като в града нямаше много. Беше отхвърлила познатите квартали „Лос Анхелес“ и „Ела Нгуема“, за да не трябва да разчита на автобуси. Историческият четиризвезден хотел „Баия“, до новото пристанище, й беше харесал най-много, тъй като се доближаваше максимално до представата й за добър хотел, но в крайна сметка беше избрала хотел „Банту“, разположен най-близко до забележителностите на града, а и в интернет беше прочела доста добри отзиви за него.
	Тръгна към старинната част на града, която — макар и зле съхранена в сравнение с местата, които беше посещавала в Европа — се оказа в доста по-добро състояние от онова, което беше видяла от таксито по пътя от летището до хотела. Освен децата, които непрекъснато кръжаха около нея, две неща й направиха най-силно впечатление и на няколко пъти я накараха да се усмихне: електрическите кабели, които се виеха като изкуствени лиани от една улица до друга, и странната комбинация коли, които кръстосваха асфалтираните улици. Благодарение на страстта на баща й към колите, с която я беше заразил от малка, успя да разпознае „Лада Самара“, „Фолксваген Пасат“, „Форд Сиера“, „Опел Манта“, „Рено 21“, BMW С30 и няколко джипа „Ларедо“, както и чисто нови мерцедеси и пикапи „Тойота“.
	Реши да се настрои позитивно и се загледа в сградите.
	Малко по малко престана да забелязва мръсотията и установи, че Малабо прилича много на градовете в Антилите и Андалусия. Изобилстваха сградите в колониален стил от английската и испанската епоха. Някои архитектурни особености свидетелстваха за присъствието на португалци, англичани, испанци и търговци, поддържали връзки с Антилските острови. Сред разнебитените къщурки имаше и други, големи, наподобяващи богаташки испански къщи с балкони, с парапети от ковано желязо.
	И палми, много палми.
	След дългата разходка спря уморена и много жадна. Чу музика, идваща от ниска синя сграда с каменен покрив. Погледна и видя, че беше заведение, малко и уютно като онези от долината, които помнеше от детството си. Имаше две или три маси, покрити с мушама и пластмасови столове. В дъното беше барът, зад който няколко календара потрепваха от въздушната струя на малък вентилатор. Музиката не успяваше да заглуши бученето на генератора до бара.
	Щом прекрачи прага, няколкото посетители млъкнаха и впериха любопитни погледи в нея. Кларънс се изчерви и се поколеба дали да отиде до бара, или да се махне оттам, но реши да не им обръща внимание и да си поръча бутилка вода. Обслужи я дебела жена на средна възраст, която веднага започна да я разпитва. Кларънс предпочете да не влиза в подробности за причините, довели я до острова и до тази част на града. До вратата седяха двама младежи с мокри от пот тениски, които не откъсваха поглед от нея. Реши да си изпие водата, без да бърза, но и без да се бави излишно, и да излезе от заведението съвсем непринудено, сякаш се намираше на познато място.
	Погледна навън и сърцето й се обърна. Но как…?
	Сбогува се любезно, но бързо и излезе на улицата, където вече беше нощ.
	Тръсна глава. В бара се забави само няколко минути!
	Тръгна по безлюдната улица, стараейки се да се ориентира по сградите. Къде бяха отишли всички? Защо светеха само някои от уличните лампи?
	Капки пот се стекоха по челото и тила й.
	Въобразяваше ли си, или наистина чуваше стъпки зад гърба си? Ами ако я бяха последвали младежите от бара? Забърза крачка. Може би ставаше параноична, но беше готова да се закълне, че някой я следеше. Обърна се, без да спира, и видя двама униформени полицаи. Изруга на глас. Всичките й документи бяха в хотела!
	Чу, че някой я вика, но не обърна внимание и продължи, като едвам се сдържа да не хукне. На следващата пряка се сблъска с група тийнейджъри, които я обкръжиха. Кларънс използва момента, за да свърне надясно, и побягна, като завиваше по различни улици, за да избяга от полицаите. В един момент усети, че сърцето й ще се пръсне, и спря, задъхана и плувнала в пот, подпря се на една стена и затвори очи.
	Чу ромон и разбра, че наблизо има река. Отвори очи и си даде сметка, че беше тръгнала на североизток, а не на юг. Пред очите й се издигаше огромна зелена стена. Но какво й се беше случило? От самолета градът й се беше видял много лесен за обиколка, с идеално прави, пресичащи се под прав ъгъл улици от самото море към вътрешността на острова.
	Виновни за необмислената й реакция бяха рекламните материали, които прочете в самолета. Потрепери. Всъщност беше смела. Ако сега се страхуваше, как би издържала петмесечно пътуване с кораб, изложен на морските стихии и пътуващ към остров, където, ако не я убиеха жестоките туземци, които тровеха водата и обезглавяваха чужденците, щеше да умре от маларийна треска? За да се успокои, Кларънс реши да се постави на мястото на стотиците хора, които през вековете бяха участвали в експедициите, целящи да завладеят тези земи, много преди Антон, Хакобо и Килиан да се насладят на благата на колониалната епоха. Отново я побиха тръпки.
	Беше чела, че спели облечени и с пушка в ръка, умиращи от страх, защото понякога моряците не знаели закъде точно плават и трябвало да се избегнат бунтове, че много от тях били политически затворници, които щели да получат свободата си, ако успеели да издържат две години на Фернандо По… Представи си предприемачите, които получавали земи безплатно, затворниците, бленуващи свободата си, мисионерите — първо йезуити, а после и кларетианци — убедени в божествената сила на делото си… Колко бяха умрели, а колко други се бяха молили да се върнат у дома дори и за сметка на свободата си! Те наистина бяха имали от какво да се страхуват, но не и тя! Въпреки че… нали беше чела и роман за отвлечена млада бяла жена и за издевателствата на гвинейската полиция?
	В този момент не знаеше дали да се смее, или да плаче.
	Огледа се и отново се притесни, като се отдалечи от реката. Ще се опита да си представи картата на града, която беше разучавала безброй пъти в самолета. Щеше да се насочи на запад и да стигне до многолюдния булевард „Независимост“…
	Беше изминала едва няколко метра, когато зад гърба й изквака клаксон и тя подскочи.
	— Искате ли да ви закарам? — извика някой, за да привлече вниманието й.
	Обърна се и видя млад мъж с очила на волана на синя волга от осемдесетте.
	Само това оставаше!
	Не му отговори и ускори крачка.
	Мъжът я настигна и отново зададе същия въпрос.
	— Госпожо, аз съм таксиметров шофьор. — Кларънс го погледна с недоверие. — В Малабо такситата нямат определен цвят, нито табели, които да ги отличават от другите коли.
	Кларънс се усмихна. Това го беше научила на летището при пристигането си. Освен това гласът на мъжа й вдъхна доверие. Спря и го погледна. Прецени, че беше на около трийсет години, с много къса коса, високо чело и голям нос, а усмивката му й се стори чистосърдечна.
	Беше толкова изморена и дезориентирана, че в крайна сметка кимна с глава в знак на съгласие.
	Вече в колата, Кларънс се успокои и реши, че е имала голям късмет. Мъжът се казваше Томас и бил учител, а в свободното си време — таксиметров шофьор. Разговорът потръгна, след като се оказа, че и двамата работят в сферата на образованието.
	Несъзнателно се вслуша в особеностите на говора му, въпреки че испанският му беше много добър. Не бъркаше глаголните времена нито местоименията и предлозите, но произнасяше странно някои звуци и поставяше ударението винаги на последната сричка.
	Явно нервите й изневеряваха. След толкова притеснения и страх лингвистичният анализ беше нещо като терапия…
	Пое си дълбоко въздух, за да се успокои.
	— Как ви се струва Малабо? — попита Томас.
	— Още не съм го разгледала, защото пристигнах днес — каза, докато си мислеше: „мръсен, пълен с кабели… и се загубих“.
	Томас я погледна в огледалото за обратно виждане.
	— Сигурно тук всичко е много различно от родната ви страна. Чужденците се чудят как е възможно Гвинея, която е много богата заради петрола, да изглежда толкова бедна. Новият елегантен квартал „Малката Испания“ е непосредствено до бедняшките колиби на „Яунде“. — Сви рамене. — Ние сме свикнали с контрастите. Ако искате, можем да направим бърза обиколка, за да видите къде са най-представителните места.
	Сякаш прочел мислите й и в желанието си да заличи първото неприятно впечатление на чужденката от града, Томас й показа едни от най-красивите места, които тя беше виждала на снимки: площадът на Общинския съвет с прекрасни градини, заливът с форма на подкова, площад „Независимост“ и Народният дворец в червеникав цвят и прозорци с формата на арки, Президентският дворец над старото пристанище…
	Нито старите черно-бели снимки от колониалната епоха, които й бяха показвали близките й, нито цветните съвременни фотографски изображения, които беше разглеждала на компютъра си, можеха да засенчат това, което виждаше в момента, а все пак беше нощ.
	С отворена уста и разтуптяно сърце, Кларънс се пренесе в друга епоха и си представи как преди десетилетия баща й и чичо й, облечени в бели костюми, са се разхождали из същите тези места и са махали с ръка за поздрав на своите бели и черни приятели. Сети се, някъде беше прочела, че продължителността на живота в Гвинея е около петдесет години, и образите бавно избледняха. Хората, които бяха живели с Килиан и Хакобо, сигурно вече бяха умрели, докато те двамата, прехвърлили седемдесетте, все още се радваха на добро здраве. За съжаление, историческите сгради продължаваха да се извисяват гордо, макар и поостарели с времето, но вече радваха други очи.
	Шофьорът продължи още малко по булевард „Независимост“, по чието протежение имаше много учреждения и ресторанти, а после зави по булевард „Свобода“ и скоро след това спря, слезе и побърза да й отвори вратата. Тя му даде сумата, която й поиска, и добави към нея щедър бакшиш в долари.
	— Това място е добро… — каза Томас. — На тази улица има три ресторанта и търговски център. — Поколеба се, но продължи. — Мога ли да ви дам един съвет? Най-добре не излизайте вечер. Бяла сама жена… Не се среща често тук.
	Кларънс потрепери, като се сети за злощастната си разходка.
	— Не се притеснявайте, Томас. — Беше й странно двама млади като тях да си говорят на „вие“, но понеже той беше започнал така, не искаше да си помисли, че е невъзпитана. — И много благодаря. Всъщност утре трябва да отида до Сампака. Ще можете ли да ме закарате?
	— Утре… — Томас се замисли. — Да. Утре е събота и нямам часове в училище. Ще ви закарам с удоволствие.
	Изчака тя да каже още нещо, но любопитството му надделя и я попита:
	— Познавате ли някого в Сампака?
	— Управителят на имението. Той е познат на баща ми. Имам уговорка с него… — отговори с полуистина и полулъжа.
	Беше изпратила електронна поща на някой си Ф. Гарус с молба да й покаже имението по време на работното й посещение на острова, а той й беше отговорил, че с голямо удоволствие щял да го направи. Презимето съвпадаше с това на управителя на имението по времето на баща й, а що се отнасяше до името, започващо с _Ф_, предположи, че нямаше как съвпадението да беше случайно и сигурно ставаше дума за…
	— С господин Гарус? — попита Томас.
	— Не ми казвайте, че го познавате…
	— Госпожо, това тук е много малко… Тук всички се познаваме!
	Тя го погледна с недоверие.
	— Да, ясно. Тогава удобно ли ви е утре сутрин в десет?
	— Ще бъда тук. А… за кого да попитам?
	Кларънс се сети, че не му беше казала името си.
	— Казвам се Кларънс.
	— Кларънс! Като града!
	— Точно така. Като града.
	От прочетеното през последните седмици за Гвинея предположи, че през следващите седмици често ще чува този коментар. Протегна ръка, за да се сбогува.
	— Още веднъж благодаря и до утре, Томас.
	Влезе в стаята си и легна, напълно изтощена. Не си беше представяла, че първият й ден в Гвинея ще е толкова натоварващ. Слава богу, помисли си с облекчение, че имаше няколко часа да си почине преди посещението в Сампака.


	Точно в десет часа сутринта Томас спря колата пред входа на хотела. Също като предишния ден беше облечен с бежови панталони до коленете, бяла риза и сандали. Кларънс, която в последния момент беше сменила дългата лятна пола с панталони и сако, го чакаше с изписана на лицето досада.
	Валеше като из ведро.
	— Струва ми се, че днес няма да може да разгледате имението — каза Томас. — Периодът е такъв. Дъжд, дъжд, дъжд. За щастие, мисля, че днес няма да има буря.
	Не се виждаше нищо през прозореца. Кларънс се остави да я водят по асфалтирания път. След десетина минути колата спря на пропускателен пункт, където двама отегчени полицаи, въоръжени до зъби, поискаха документите на жената. За късмет, този път ги носеше и всичко приключи бързо, защото познаваха Томас, а и не беше ден за приказки.
	Когато водачът й я уведоми, че се отклоняват по пътя за емблематичното в миналото имение на острова, сърцето на Кларънс се обърна и тя залепи нос на прозореца.
	— Ако продължава да вали така — каза Томас, — няма да се отървем от батака.
	— Какво значи това? — попита, без да отделя поглед от неясния пейзаж.
	— Тиня. Надявам се да не се бавите много в Сампака, защото в противен случай няма да можем да се върнем.
	Изведнъж Кларънс различи белите стволове на кралските палми, извисяващи се към небето като свещени стражи, непоколебими пред изливащата се отгоре им вода.
	— Спрете, Томас, моля ви — примоли се Кларънс почти шепнешком. — Само за миг.
	Отвори прозореца и остави дъждът, къпещ величествените дървета, да намокри лицето й. Самият факт, че беше на мястото, където Антон, Хакобо и Килиан бяха прекарали години, я заля с вълна от радост и тъга. Помисли за роднините си и за себе си. Гледаше със собствените си очи това, което преди десетилетия е било техен дом, и я обзе необяснимо чувство на носталгия.
	Как беше възможно да изпитва тъга от спомена за място, на което никога не е била? Откъде тази меланхолия от загуба, която още не беше претърпяла?
	Беше там, завладяна от чувствата на Килиан и Хакобо, когато очите им се пълнеха със сълзи при спомена за младостта, прекарана в Гвинея. Почувства леко стягане в гърлото и гърдите и слаба болка в стомаха. Имаше нужда от тишина и уединение.
	— Добре ли сте, Кларънс? — попита Томас. — Искате ли да продължа?
	— Да, Томас. — Знаеше, че ще се върне на това място, до което все още не беше стигнала и от което не си беше тръгвала. Трябваше да го види отново, но в целия му блясък в някой ясен, слънчев ден. — Да влезем в Сампака.
	От този момент нататък спря да обръща внимание на дъжда. Дори и с вързани очи можеше да опише пътя, ограден от кралските палми до входа в главния двор с червеникава почва, където беше основната сграда с белите колони, скосения покрив, дървените врати и прозорци, боядисани в зелено, външния коридор с бял парапет и широкото стълбище.
	Томас паркира колата и натисна клаксона, но той едва се чу, защото тропическата буря заглушаваше всички други шумове. Въпреки това, когато излязоха от колата, на вратата се появи сериозен мъж на около петдесет години със стройна фигура и загоряло от слънцето лице, който любезно поздрави Кларънс. Беше облечен с къси панталони и синя риза. Косата му беше сива и много късо подстригана, лицето широко, а очите — леко хлътнали.
	— Добре дошла в Сампака… Кларънс, нали? Аз съм Фернандо Гарус.
	Кларънс се сепна, като чу името. Ами да, Ф. от Фернандо! Дали Хулия имаше предвид този Фернандо? Толкова лесно? Невъзможно!
	— По-млад си, отколкото си представях.
	Тя се усмихна, без да спира да се оглежда.
	— Какво? Така ли си го представяше?
	— Горе-долу. Най-силно ме впечатляват цветовете. Четирите снимки, които съм виждала, са черно-бели. Много е пусто…
	— На това време не може да се прави нищо. Опасявам се, че няма да мога да ти покажа имението, нито новите разсадници, най-много ще можеш да разгледаш сградите в двора. Ще останеш няколко дни, нали? Все ще има по-добър момент, за да обиколим околностите. А днес можем да пием по кафе и да поговорим.
	— Аз ще изчакам тук — каза Томас.
	— Не е необходимо. — Фернандо му подаде няколко банкноти. — По обед трябва да отида до града. Аз ще я закарам. — Обърна се към жената: — Съгласна ли си?
	— Ако това не те затруднява… — Извади тетрадка и молив от чантата си и помоли Томас да й напише телефонния си номер. — Ще ви се обадя от хотела, ако отново имам нужда от вас.
	Томас си тръгна, а Кларънс последва Фернандо до малка стая с мебели в колониален стил, където той направи най-хубавото кафе, което беше пила. Седнаха на ратанови кресла близо до прозореца и той й зададе няколко въпроса, свързани с личния й живот и работата, а накрая я попита за връзката й със Сампака. Тя го слушаше внимателно и му отговаряше, и в същото време следеше изражението му и всеки негов жест в опит да намери някакво сходство с мъжете от семейството си. Но не откриваше нищо. Нямаше никаква прилика. Освен ако… Хулия беше имала предвид точно този Фернандо, който би могъл да й помогне да открие истината.
	Кларънс реши да започне от самото начало.
	— Случайно да си роднина на Лоренсо Гарус? У дома често споменаваха името на управителя на имението по онова време.
	— Ами да. — Фернандо се усмихна и Кларънс забеляза, че имаше малка пролука между горните му два зъба, което му придаваше младежки вид. — Негов син съм. Той почина миналата година.
	— О, съжалявам.
	— Благодаря. Е, беше доста възрастен.
	— А защо си още тук? Винаги ли си живял в Сампака?
	— Не, разбира се. Роден съм в Санта Исабел. — Кларънс сви устни. Хулия й беше казала да търси някой си Фернандо, роден в Сампака. — Животът на семейството ми е свързан с Гвинея и Испания, където живях дълги години, но през осемдесетте се установих окончателно тук.
	— В Сампака?
	— В началото в друго предприятие в града.
	— А как така си отново в имението? Не принадлежи ли и то като всичко останало на правителството? Имам предвид след независимостта…
	— Имението беше поверено на доверен човек, който го управлява няколко години според възможностите си, но разбира се, резултатите бяха далеч от предишните, от времето на баща ми. Но все пак правеха нещо, като се има предвид, че това беше единственият приток на валута в страната. След преврата от 79-а година предишните стопани, сред които беше и баща ми, който държеше мажоритарния пакет акции, загубиха собствеността, а правителството назначи военен с висок чин.
	— А ти как успя да си го върнеш?
	— Когато въпросният военен почина, в началото на деветдесетте, аз вече работех тук по земеделски проект, финансиран от Европейския съюз и в сътрудничество с Испания за възстановяване на какаовите плантации и включването на нови земеделски култури като пипер и индийско орехче. Наследниците на военния решиха да продадат имението и аз успях да си върна онова, което беше принадлежало на семейството ми от началото на миналия век. — И гордо добави: — И да се върна на мястото, където беше минало детството ми.
	Фернандо й предложи още чаша кафе, която тя прие.
	— Предполагам, че се казваш Фернандо заради острова.
	— Мисля, че във всички испански семейства, които са свързани с Гвинея, има по един Фернандо…
	Кларънс се намръщи. Това усложняваше нещата още повече.
	— А в твоето? — попита, явно разбрал погрешно изражението.
	— Моля? А, не, не. Вкъщи сме само жени — усмихна се. — Няма и Фернанда…
	Млъкна и се опита да постъпи разумно.
	— От чисто любопитство, дали се пази някакъв архив от петдесетте?
	— Нещо е останало. Преди да си тръгне, баща ми е прибрал в един шкаф досиетата на работниците. Когато аз се върнах, тук цареше пълен безпорядък, но не бяха изгорили нищо, което беше странно. Сигурно си бяха дали сметка, че няма нищо опасно.
	— А баща ти върна ли се отново?
	Фернандо сви рамене.
	— Да, разбира се. Не можеше да прекара дълго време далеч от острова. Непрестанно му липсваше. Изпълних желанието му да го погреба под една сейба. Знаеш ли? Мечтата на баща ми до самата му смърт беше да възстанови предишния разцвет на имението. — Погледна през прозореца с носталгия. — В тази земя има нещо, което те пленява, защото и аз мисля като него. Все още вярвам, че какаото на Сампака отново ще се продава по цял свят…
	Кларънс въздъхна и реши да направи още една крачка:
	— Фернандо, понеже вече съм тук… Прекалено нахално ли ще е да те помоля да хвърля един поглед на архивите? Глупаво е, но ми се иска да видя дали има останало нещо за дядо ми и баща ми…
	— Нямам нищо против. — Стана. — Лошото е, че всичко беше върнато в шкафа, без да е подредено по имена или години. — Взе чадър и тръгна към вратата. — Ела, старият офис е отсреща.
	Отвори чадъра и кавалерски го държа над Кларънс, докато пресичаха двора към бяла едноетажна сграда с наклонен покрив и малко преддверие. Кларънс се радваше, че Фернандо беше толкова любезен и готов да й помогне.
	Влязоха в просторно помещение с голяма маса и прозорец, който наподобяваше картина на мокра гъста гора. Отдясно имаше библиотека с вратички с жалузи, която покриваше почти цялата стена. Фернандо започна да отваря вратичките, а Кларънс изсумтя: стелажите бяха пълни с безразборно нахвърляни купчини хартия. Тук ще има работа за часове.
	— Виждаш ли? Тук е хаотичната история на Сампака. Кога, каза, че е бил тук баща ти?
	— Дядо ми е дошъл през двайсетте, баща ми — в края на четирийсетте, а чичо ми — в началото на петдесетте.
	Кларънс взе един лист. Беше списък с имена от 1946 година, написан на ръка, а срещу всяко име имаше пръстов отпечатък. Остави го на мястото му и взе друг. Също списък, но от 1949 година.
	— Да видим. — Фернандо се доближи. — Това са списъците от раздаването на седмичните дажби храна. Всъщност лесно може да се отхвърли много хартия. — Погледна часовника си. — Аз трябва да съм в Малабо в три. Ако искаш, можеш да използваш времето дотогава. Надявам се да не се сърдиш, че няма да ти помагам…
	— Разбира се, че няма. — Кларънс беше очарована от факта, че ще може да остане сама и да потърси на спокойствие информация за децата, родени няколко години преди нея, както й беше казала Хулия. — Освен това, ако успея, ще го оставя малко по-подредено. Аз се справям добре с документацията.
	— Добре тогава. Ако ти потрябвам, ще ме намериш в двора… — приближи се до прага и й посочи нещо на отсрещната стена — или ще позвъниш с тази камбанка. Съгласна ли си?
	Кларънс потвърди. Най-накрая беше останала сама и ще се опита да използва максимално времето, с което разполагаше. Започна да вади купчини хартия и да ги поставя на масата. Извади тетрадката от чантата си и на няколко страници записа критериите, по които щеше да класифицира документите: списъци на работниците и договори, отдаването на семейни жилища, списъци от раздаването на седмичните дажби храна, сметки, фактури, заявки, досиета на служителите, медицински свидетелства и други. Веднага се зае да подреди листовете на различни купчинки.
	Час по-късно отвори папка, пълна с договори, ведомости, медицински свидетелства и избелели снимки на млади мъже, сред които първо намери тази на дядо си и веднага след това и на баща си и чичо си. Почувства се силно развълнувана. Представи си как тримата подписват договорите си на посочените дати и само гордостта попречи на сълзите да потекат по бузите й. Няколко минути гали снимките с пръсти. Били са толкова млади и хубави! И толкова смели! Нима, ако не беше така, щяха да дръзнат да предприемат пътуването от Пиренеите до Африка?
	В папката имаше почти петдесет досиета на мъже като тях. В тетрадката си записа имената на онези, които бяха работили в имението от петдесетте до седемдесетте. Ще попита Килиан и Хакобо дали помнеха Грегорио, Марсиал, Матео, Сантяго…
	Отдели доста време на информацията за мъжете от семейството си. Това, което най-много я изненада, беше, че баща й е боледувал от малария.
	Намръщи се.
	Хакобо и Килиан твърдяха, че са били много стриктни и не са пропускали да си пият таблетките хинин и резохин, за да не се разболеят от малария. Ако случайно забравели, вдигали висока температура, било като тежък грип и прекарвали няколко седмици в болницата… Стори й се странно и реши да попита баща си, като се върне в Пасолобино.
	Погледна часовника си. С това темпо нямаше да приключи никога. Прецени, че беше подредила около шейсет процента от документите. Прозя се и разтърка очи. Съмняваше се, че ще намери информацията, която търсеше, а именно за раждането на въпросния Фернандо. В договорите на работниците фигурираше само името на главата на семейството без подробности за съпруга и деца. В медицинската документация се споменаваше за раждания, но само дали е момче или момиче без името на новороденото. Предположи, че става дума за раждания на жени от местното население. Доколкото знаеше, по онова време единственото бяло семейство в Сампака е било това на Хулия и Мануел. Започваше да се разочарова. Въпреки това реши да продължи да търси. Ако някой друг роднина като нея решеше да посети имението, поне щеше да намери документацията подредена.
	Улисана в работата, не чу, че вратата се отваря, и в един момент усети присъствие на няколко крачки от себе си. Обърна се рязко и сърцето й се разтуптя.
	Остана на място, без да може да помръдне, с отворена уста.
	Пред нея стоеше огромен негър, черен като нощта, и я наблюдаваше със смесица от любопитство, изненада и омраза. Тя беше висока, но й се наложи да вдигне поглед, за да го огледа и да установи, че беше с бръсната глава, по която се стичаха капки вода.
	— Стреснахте ме — каза и погледна към вратата.
	Нервно прехапа долната си устна. Между нея и камбанката, която й беше показал Фернандо, стоеше голям, странен и мълчалив мъж.
	— Търся Фернандо — каза след няколко секунди с плътен глас.
	„Ха. Аз също“, помисли си тя; засмя се.
	— Както виждате, не е тук. Може би е в отсрещната сграда.
	Мъжът се съгласи и прехапа устни, явно замислен.
	— За секретарка ли ви наеха? — посочи масата.
	— А, не, не. Аз съм тук на посещение и… ами… — Не знаеше какво точно да каже. — Търся документи от времето на престоя на баща ми тук.
	Мъжът повдигна вежди.
	— Дъщеря на колонизатор сте.
	Каза го непринудено, но тя прие думите му като обида.
	— Служител в имението — поправи го. — Не е същото.
	— Ясно.
	Настъпи тягостна тишина. Мъжът продължаваше да я наблюдава, а тя не знаеше дали да продължи да работи, или да излезе да потърси Фернандо. Второто й се стори по-разумно.
	— Извинете, но трябва да отида до другата сграда.
	Мина покрай мъжа и пресече двора на бегом. Продължаваше да вали, макар и не толкова силно. На долния етаж нямаше никого. Насочи се към мястото, на което преди часове беше паркирал Томас. Сега там имаше джип, който преди не беше там. Къде беше глъчката, за която баща й говореше? Къде бяха стотиците работници? Това беше призрачно имение! Ще е най-добре да се върне в офиса. Но… ами ако онзи гигант все още беше там? Вършеше глупости. От всичко ли трябваше да се страхува?
	Обърна се с намерение да се върне и видя, че среден на ръст мъж с абсолютно бяла коса идваше към нея, жестикулираше и говореше на език, който тя не разбираше. Само това липсваше! Преди да успее да реагира, мъжът застана пред нея и я загледа, отдалечи се няколко сантиметра, а после отново се приближи, клатеше глава и повтаряше някакви странни думи.
	— Извинете, но не разбирам какво ми казвате — каза Кларънс, а сърцето й щеше да се пръсне.
	Закрачи по червената пръст на двора. Мъжът я последва, вдигна изкривените си от артрит ръце към небето, а после отново ги насочи към нея, сякаш искаше да я прегърне. Остана с впечатление, че се смееше.
	— Оставете ме, моля, трябва да вървя. Фернандо Гарус ме очаква, виждате ли? — Посочи към сградата. — Ето там е.
	Забърза и влезе, задъхана, в стаята, като постоянно поглеждаше назад, за да се увери, че странният мъж не я следва.
	Сблъска се с друг, облечен с дънки и бяла тениска.
	— Сляпа ли сте? — Две силни ръце я сграбчиха и я отблъснаха. Усети, че нещо се стича по лицето й. — Много сте деликатна. Тече ви кръв от носа.
	Кларънс докосна лицето си и се увери, че беше прав. Бръкна в чантата си и извади кърпички. Мъжът не помръдна.
	— Мислех, че вече сте си тръгнали — каза, докато правеше тампон, за да запуши носа си и да спре кървенето.
	— Не бързам заникъде.
	— Аз обаче бързам. Трябва да прибера всичко това, преди да е дошъл Фернандо.
	Мъжът седна до масата. Столът изскърца под тежестта му. Кларънс започна да прибира подредените документи в шкафа, а той зорко я следеше. Погледът му я изнервяше. А дори не беше предложил да й помогне. Беше наистина невъзпитан.
	— Извини ме за закъснението, Кларънс. — Фернандо влезе с бърза крачка и се изненада, като видя мъжа. — Мислех, че заради времето ще дойдеш някой друг ден.
	Отиде до него и се здрависаха.
	— Отдавна ли си тук?
	Кларънс взе последната купчина листове.
	— Ей, какво ти се е случило?
	— Нищо. Блъснах се в една врата.
	Фернандо се приближи и погледна в шкафа.
	— Страхотна промяна! Виждам, че не си си губила времето… Намери ли нещо интересно?
	— Почти нищо, което да не знам… Учудва ме фактът, че няма нищо за родените в имението деца. Споменават се единствено имената на жените, родили в болницата. Не знам. Мислех си, че в Сампака са се родили много деца.
	— Да, имаше много. — Фернандо посочи мъжа, който ги наблюдаваше, свъсил вежди. — Ти си един от тях, нали?
	Изведнъж мъжът събуди интереса на Кларънс. Прецени, че беше на около четирийсет години, което го свързваше с периода, който я интересуваше…
	— Не мога да ти кажа дали е имало списъци на всички родени. Може би в училището… Но от това вече нищо не е останало. Какво ще кажеш ти, Инико?
	„Инико — повтори името наум, — казва се Инико. Колко странно име.“
	— Бяхме много — отговори той без особен ентусиазъм. — А аз прекарвах повече време в селото със семейството на майка ми, отколкото в имението. А по отношение на списъците… децата на племето буби се раждаха на село, нигерийските — в домовете на родителите. Караха жените в болницата на имението само ако имаше някакъв проблем, а белите раждаха в болницата в града.
	— Защо те интересува това, Кларънс? — попита Фернандо.
	— Ами… — опита се да измисли някаква достоверна лъжа. — В проучването, в моята работа, има раздел, посветен на имената на децата, родени по време на колониалната епоха…
	— На кои деца? — прекъсна я Инико с язвителен тон. — Родителите ни даваха едно име, а в училище ни го сменяха с друго.
	„Това усложнява още повече нещата“, помисли си Кларънс.
	— О! — Фернандо изцъка с език. — Тази тема е малко… щекотлива.
	— Да. — Тя реши да смени темата, за да не събуди съмнения. — Както ти казвах, тук не намерих нищо, което вече да не знам.
	„Само, че баща ми е бил тежко болен.“
	— Не успях да подредя всичко. Ако ми позволиш да дойда още веднъж, обещавам да довърша.
	— Трябва да дойдеш пак. Нищо не си видяла! — Обърна се към мъжа: — Ще ходиш ли сега в Малабо?
	Мъжът потвърди.
	— Ще закараш ли Кларънс? — Беше по-скоро заповед, отколкото въпрос. Обърна се към жената: — Извини ме, Кларънс, но изникна малък проблем. Помещението с генераторите се наводни и аз още не мога да тръгна.
	Извади ключ от джоба си.
	— Моля да ни извиниш. Ще задържа Инико само няколко минути.
	Кларънс се досети, че имат да си кажат нещо насаме, и кимна. Взе чантата си, докато Фернандо отключваше един от шкафовете, и забеляза, че Инико не откъсваше очи от нея, а погледът му беше леден като айсберг. Явно му беше направила същото впечатление като той на нея. Стисна устни и излезе. Помисли си с ирония, че не можеше да си представи нищо по-забавно от пътуването до Малабо с него. Предположи, че джипът, който беше видяла, е негов, но не се осмели да прекоси двора, за да не се натъкне отново на лудия, така че остана да чака до вратата.
	Чу ги да говорят за сметки. Стори й се, че в един момент се скараха, защото Инико повиши тон, но Фернандо дълго му обяснява нещо, съвсем спокоен. Скоро двамата излязоха. Фернандо каза на Кларънс, че може да идва в Сампака, колкото пъти пожелае по време на престоя си на острова; даде й лист хартия, на който беше записал телефонния си номер, и я накара да му обещае да му се обажда винаги когато има нужда.
	В един момент видя, че Инико беше прекосил половината двор, и затича към белия ленд роувър, за да го настигне. Той влезе, запали двигателя и обърна. „Няма ли да ме закара?“, попита се тя. Видя го да се протяга и да отваря прозореца до шофьорското място.
	— Какво чакате, че не се качвате?
	Когато седна в колата, видя, че целите й панталони бяха напръскани с червени капки. Опита се да ги изтръска с ръка, но успя само да ги размаже.
	Тягостното мълчание, наложено от Инико, продължи дълго. Кларънс погледна през прозореца. Дъждът беше спрял, но ниска гъста мъгла скриваше пейзажа от двете страни на пътя. Джипът продължи без проблеми и твърде бързо до шосето. Скоро забеляза първите сгради на града. Инико погледна часовника си.
	— Къде сте отседнали?
	Тя му каза името на хотела и улицата, на която се намираше. Той кимна.
	— Трябва да отида до летището. Ако искате да ви закарам до хотела, ще трябва да изчакате. Ако пък не, мога да ви оставя тук някъде.
	Кларънс се намръщи. Бяха далеч от центъра, а тя нямаше намерение отново да се скита сама из тези крайни квартали.
	— Съгласна съм.
	— Какво значи това?
	— Ами, ако нямате нищо против, ще дойда с вас до летището — отговори ядосано. — Но надявам се, нямате намерение после да ми кажете, че ще се качите на някой самолет.
	„Това беше глупав коментар“, помисли си. Винаги можеше да вземе такси и да се прибере в хотела.
	Инико направи гримаса, наподобяваща усмивка.
	— Спокойно. Отивам да посрещна един човек. Вече съм закъснял.
	Зави наляво и пое по булеварда, водещ до летището. След няколко секунди Кларънс разпозна пътя, по който бе минала предишния ден. Когато пристигнаха на малкия паркинг, осеян с огромни дървета, на които бяха накацали черни гарвани с бели гердани, Кларънс забеляза сред многото хора, чакащи такси, млад мъж, който им махаше с ръка. Забеляза и че беше много добре облечен, в сравнение с повечето хора, които беше видяла на острова. Носеше светли маркови дънки и бяла риза. Взе куфара си и тръгна към тях. Инико излезе от колата и двамата мъже се поздравиха с приятелска прегръдка и потупвания по гърба. Погледнаха към колата и Кларънс предположи, че говореха за нея. Поколеба се дали да не излезе, но реши да остане вътре.
	Двамата се качиха в джипа.
	— Да седна ли отзад? — тихо попита Кларънс.
	— Не, моля — каза мъжът зад гърба й. — Инико ми каза, че си испанка и че сте се запознали в Сампака.
	Говореше й на ти, което я накара да почувства известна близост. Освен това имаше приятен весел глас.
	— … и че се казваш Кларънс като града. — Тя потвърди. Никога нямаше да бъде просто Кларънс. На този остров беше обречена да се казва _Кларънс-като-града_. Протегна ръка. — Името ми е Лаха.
	— Приятно ми е, Лаха.
	— Какво правиш в Малабо? Нека отгатна. Сътрудник си на някоя неправителствена организация.
	— Ами не.
	— Не? — Явно се учуди. Подпря лакти на предните седалки, наведе се между Кларънс и Инико и затвори очи. — Пратеничка на ООН за някакъв доклад?
	— Не.
	С всяка изминала минута Лаха допадаше все повече на Кларънс. Беше много симпатичен и изключително привлекателен, а испанският му беше безупречен, макар и с лек американски акцент.
	— Предприемач? Инженер? Инико! Помогни ми!
	— Изследователка — каза Инико с безразличие. — Предполагам от университета.
	„Хубаво. Поне можеш да помниш“, помисли си Кларънс.
	— А какво изследваш? — попита Лаха.
	— Преподавател съм по езикознание. Тук съм, за да събера информация за испанския, който се говори в Гвинея.
	— Колко интересно! И? Как го говорим?
	Кларънс се засмя.
	— Пристигнах вчера. Още не съм имала време за нищо… А ти с какво се занимаваш? В отпуск ли си тук?
	— И да, и не. Аз съм инженер и от предприятието ме изпратиха в завода да проверя как върви монтажът на инсталацията за втечняване на газове. — Видя, че Кларънс го погледна с изненада, и я попита: — Разбираш ли за какво говоря?
	Тя поклати глава.
	— Виж — посочи през прозореца вляво, — някъде на това място има цял лабиринт от тръби на нефтохимическия комбинат на нос Европа. Тук има много петрол и природен газ, но го извличат чужди предприятия като моето и всичко се изнася. С новата инсталация газът ще може да се втечнява тук. Следващият етап включва изграждането на рафинерия…
	Инико изсумтя и каза нещо на африкански, а Лаха сбърчи чело.
	— Така че има много проекти в ход…
	— Значи ще трябва да идваш често — намеси се Кларънс. — Къде живееш сега?
	— В Калифорния. Но много обичам да идвам, защото съм роден на острова.
	— Я виж ти!
	Кларънс оставаше все по-изненадана от думите на Лаха.
	— Учих в Бъркли и започнах работа в една мултинационална компания. Животът понякога те изненадва: компанията купи правата върху добива на петрол в Гвинея и ми предложиха да следя изпълнението на проектите, защото познавам острова и обичам да го посещавам често. Така мога да се виждам със семейството, нали Инико? — потупа го по рамото.
	— Роднини ли сте? — попита Кларънс, още по-учудена, защото двамата мъже изобщо не си приличаха.
	— В действителност не.
	„В действителност не ми каза абсолютно нищо.“ Как е възможно да са толкова различни? Инико не проявяваше интерес към нищо.
	Лаха се прозя и смени темата:
	— Какви са ти плановете? Имаш ли уговорка с някого да те разведе из града?
	— Все още не. В понеделник ще ходя до университета. — Прииска й се той да й предложи нещо за следобеда или за следващия ден, но не искаше да си помисли, че е обезверена или отегчена. Освен това той току-що беше пристигнал. — Днес ще се посветя на туризъм.
	— Ние имаме семейна среща — каза Инико, така че да й стане ясно, че тя не беше включена в плановете им.
	— Не мисля, че ще издържа дълго време — каза Лаха и отново се прозя.
	„Лош късмет“, помисли си Кларънс, малко разочарована. Погледна през прозореца и разпозна улицата на хотела си.
	Инико спря пред входа и явно нямаше намерение да слезе, но Лаха го направи.
	— Кларънс… искаш ли в понеделник да те придружа до университета? — предложи, сякаш си беше дал сметка колко самотна се чувстваше тя на острова. — Имам приятели в катедрата по механика. Обикновено наминавам да ги видя.
	Замисли се за момент.
	— Да се видим в десет на входа на катедралата? Или предпочиташ да те взема оттук?
	— При катедралата е добре. Много благодаря.
	— Тогава до понеделник.
	Лаха протегна ръка, за да се сбогува с Кларънс, и тя я стисна, доволна, че се беше запознала с човек като него. Сети се, че не се беше сбогувала с Инико, а той я беше докарал дотук. Наклони се, за да погледне в ленд роувъра; той не беше помръднал, продължаваше да стои, с опрян на прозореца лакът и поглед, вперен напред. Кларънс се сдържа да не се усмихне и стисна устни.
	През целия си живот не беше виждала по-антипатичен човек от него.


	След като обядва и подремна, Кларънс се осмели да отиде до катедралата: забележителна постройка в неоготически стил с две четирийсетметрови кули от двете страни на входа. Отново забеляза, че всички я наблюдават. Чувстваше се неудобно и за първи път съжали, че не беше успяла да убеди Даниела или някой от приятелите си да я придружи. А беше прекарала само един ден на острова!
	Влезе в катедралата и остана дълго време там, защото това беше единственото място, на което се чувстваше спокойна и защитена. Остана очарована от високите колони в бледожълто с черен мрамор в основата, които поддържаха кръстатия свод на основния кораб. Тръгна към олтара, но се спря, за да разгледа статуята на Черната Дева Мария, опряла дясната си ръка на лявото рамо, а зад нея се виждаше главичка на дете. Следобедната светлина, промъкваща се през витражите на високите прозорци, осветяваше леко наклоненото надолу лице на Девата. Стори й се, че изражението й беше много тъжно и че погледът й се губеше някъде в безкрая. Защо я бяха изваяли толкова опечалена? Тръсна глава. Сигурно си въобразяваше… Обръщаше прекалено внимание на детайлите, защото имаше твърде много свободно време.
	Реши да се върне в хотела и щом се прибра, легна и се загледа в тавана, докато премисляше какво би могла да прави в неделя. Как да запълни времето си до понеделник?
	Пусна телевизора, но екранът остана черен. Обади се на рецепцията, за да съобщи за проблема, но за нейна изненада, госпожица, говореща на пресекулки, й обясни, че предаванията били прекратени. Каза й, че понякога забравяли да заредят с гориво генератора, захранващ радио- и телевизионните предаватели на връх Базиле, където нямало електрозахранване.
	Колко хубаво…
	Цяла една нова за нея страна, а нямаше какво да прави!
	Трябваше да признае пред себе си, че раздразнението й не се дължи единствено на страха отново да излезе сама, а най-вече на факта, че посещението й в Сампака не беше дало желания резултат. От една страна, заради дъжда не беше успяла да види нищо, а от друга — думите на Хулия вече й се струваха по-безсмислени от всякога. Там нямаше да намери нищо.
	Трябваше да изчака до срещата си с Лаха и да се опита да разбере нещо повече за детството му и за брат му. Може би той ще я отведе до търсените отговори. За щастие, не приличаше на Инико, с когото не можеше да се говори. След като Инико е роден в Сампака, твърде възможно беше и Лаха да е роден там. „Все е нещо“, помисли си.
	Прекара още известно време в размишления какво би могла да прави и накрая взе телефона и се обади на Томас.
	В бележника си беше записала три места, които искаше да посети в Биоко. Вече беше ходила до Сампака… Защо да не използва следващия ден, за да посети второто място?


	— Това място изобщо не ми харесва, Кларънс — каза Томас и се намръщи, докато поглеждаше нервно към старото гробище на Малабо в квартала „Ела Нгуема“. — Аз ще ви изчакам тук, отвън.
	— Томас, от сега нататък ще си говорим на ти. Съгласен ли си? На една възраст сме.
	— Както искаш, но нямам намерение да влизам там.
	— Добре, но да не си тръгнеш.
	Щом стигнаха до входа, Кларънс съжали за решението си да посети гробището. Изобщо не й се понрави идеята да се разхожда сама из място, което още отвън изглеждаше прекалено страховито и мрачно. Погледна Томас с надеждата, че ще промени решението си, но той поклати глава. Подпря се с ръка на ръждясалата ограда, разкъсвана от желанието да посети гроба на дядо си и от страха, който я караше да избяга и да се скрие в синята волга.
	— Желаете ли нещо? — чу плътен мъжки глас зад гърба си.
	Толкова се уплаши, че реши да си тръгне, но мъжът продължи:
	— Можете да влезете. Вратата е отворена.
	Кларънс се обърна и видя мил, дребен, почти беззъб старец, с напълно побеляла коса, който й се представи:
	— Аз съм пазачът на гробището. Мога ли да ви помогна?
	Доближи се до него с малкия букет орхидеи, който беше купила от уличен пазар, и му обясни, че дядо й е погребан тук през петдесетте и тъй като е дошла за няколко дни на острова, иска да посети гроба му.
	— Ако се съди по датата — каза мъжът, — трябва да е в старата част. Ако искате, мога да ви придружа. Тук не идват много хора.
	Не беше виждала по-неподдържано гробище дори и в изоставените села по нейните земи! Някои гробове едва се виждаха под избуялата растителност, а други бяха хлътнали. Мястото беше напълно занемарено. Наистина беше вярно, че местните не обичаха да посещават гробове на починалите си близки… Придружителят й обясни, че заради високата смъртност често се налага да погребват в стари гробове, което създава доста неприятности. Не се виждаха надгробни плочи. Гробището приличаше на джунгла въпреки твърденията на мъжа, че в момента се поддържа, защото преди няколко години изобщо не можело да се влезе заради змиите.
	Старата част на гробището изглеждаше малко по-добре. Гробовете се виждаха, може би защото бяха под огромни красиви дървета с кора, наподобяваща слонска кожа. Ако се съдеше по височината им, трябваше да са столетници и макар че някои имаха вид на изсъхнали, все още бяха величествени.
	— Колко прекрасни сейби! — възкликна Кларънс, очарована от великолепието им.
	— Това е свещено дърво — обясни старецът. — Не могат да го разрушат нито ураганите, нито мълниите. Никой не ги закача. Никой не смее да ги повали. Да се отсече сейба, е грях. Сейбите не прощават. Ако дядо ви е погребан тук, значи и гробът му е невредим като тях.
	Ледена тръпка премина през тялото на Кларънс. Все още й се искаше да избяга, но нещо я задържаше. На мястото цареше особено спокойствие, което успяваше да потисне страха й.
	Вървеше и четеше имената, изписани на кръстовете и надгробните плочи. Приближи се до една от тях, която като че ли се опитваше да се скрие между две преплетени сейби. Там имаше и едно по-малко дърво, което не можа да разпознае. Този гроб привлече вниманието й, защото беше по-поддържан от останалите.
	Вдигна поглед и прочете на глас:
	_Антон де Ребалтуе. Пасолобино 1898 — Сампака 1955._
	Сърцето й заби лудо и тя не можа да сдържи сълзите си.
	Колко странно беше да прочете името на дядо си на това място! Нима хиляди километри не деляха родния му дом от мястото на смъртта му!
	Избърса сълзите си, наведе се и махна един почти увехнал букет, който някой беше подпрял на кръста, за да сложи нейния.
	Но защо…? Тези цветя бяха отскоро.
	Някой продължаваше да посещава гроба на Антон и да му носи цветя!
	Свъси вежди.
	— Виждали ли сте човека, който идва на гроба?
	През цялото време пазачът беше стоял няколко крачки зад нея.
	— Не, госпожо. Малкото хора, които идват, нямат нужда да ги придружавам. Само чужденците като вас ме молят да им помогна, но и те идват много, много рядко… И никой от тях не е посещавал този гроб. Това щях да го помня.
	— А малкото, които идват, от местното население, мъже ли са, или жени?
	— И мъже, и жени. Съжалявам, че не мога да ви помогна.
	— Благодаря ви, въпреки това.
	Изпрати я до входа, където тя му даде щедър бакшиш, за който той благодари, като няколко пъти стисна ръката й.
	Томас видя зачервените й очи и каза:
	— Този остров не ти понася, Кларънс. Където и да отидеш, плачеш.
	— Просто съм много чувствителна, Томас.
	— Искаш ли да изпием по бира в едно барче на морето? На мен ми помага, когато съм тъжен.
	— Много добра идея, Томас. Имах страхотен късмет да се запозная с теб. Много си любезен.
	— Ами аз съм буби — каза той, а лицето му излъчваше увереността, че това обяснява всичко.


	В понеделник сутринта Кларънс отиде на срещата с Лаха малко преди договорения час. Денят беше свеж и слънчев. Може би с напредване на времето отново щеше да стане непоносимо горещо и нямаше да може да се прави нищо, освен да се дреме или да се пие бира някъде на открито.
	Бяха я предупредили, че в страната не може да се правят снимки, нито видеа и че трябва много да внимава какво говори и как се държи на обществени места, но по това време всичко беше много спокойно и тя извади малкия си фотоапарат, за да снима катедралата. Започна от фасадата пред кръгъл фонтан от бял мрамор с няколко фигури, подкрепящи малка сейба. Улисана в начинанието си, забрави за предпазливостта и скоро се видя заобиколена от двама полицаи, които доста грубо й поискаха документите.
	Притесни се, когато усети, че нито паспортът, нито останалите документи ги удовлетворяваха. Уплашена, повиши глас и ги обвини, че страдали от параноя. Имаше ли вид на шпионин? Те приеха страха й за безочливост и станаха още по-груби. Усети как единият я хваща за ръката и в този момент се намеси трети мъж, който много любезно предложи да изясни недоразумението.
	Лаха говореше бързо, но с твърд глас. Обясни им коя беше тя и какво правеше там. Бръкна в джоба си и по много деликатен начин извади няколко банкноти, със същата ръка се здрависа с единия от полицаите, като говореше:
	— Нали не искате ректорът на университета да разбере как се отнасяме с гостите му?
	И още преди Кларънс да успее да отвори уста и да му благодари, той я дръпна леко, но решително и я поведе към колата си.
	Полицаите останаха доволни и любезно се сбогуваха със спасителя й, който в този момент й се стори най-прекрасният мъж на света.
	— Много ти благодаря, Лаха. Доста се бях притеснила.
	— Съжалявам, Кларънс. Това е едно от нещата, които мразя в тази страна. Има и други, но спирам дотук. Сама ще можеш да ги откриеш…
	— Не трябва ли да си на работа по това време? — попита Кларънс.
	— Оттам идвам. Хубавото при американските инженери е, че никой не ги контролира. — Засмя се. — Поне при мен е така. Знаеш ли? Повечето предпочитат да стоят в бунгалата в Презънтвил, както наричаме несъществуващ квартал с климатици, супермаркети и всички останали удобства, които имаме в американските си домове. Познавам няколко, които са били експулсирани, понеже са критикували режима в страната. Така че по-добре кротко. Нали се сещаш: очи, които не виждат…
	Кларънс се радваше, че Лаха беше толкова приказлив. Освен това, когато говореше, жестикулираше и се смееше, а смехът му беше заразителен. Огледа профила му. Чертите на лицето му й се сториха познати. Имаше чувството, че го беше виждала. Това може би се дължеше на непринуденото му и сърдечно отношение, което я караше да си мисли, че го познава отдавна.
	— Всъщност — продължи — онзи ден исках да те попитам нещо, но не се реших. Знаеше ли, че преди години Малабо се е казвал Кларънс? Това не е ли странно име за испанка?
	— Да, знаех — отговори и примирено тръсна глава. — Дълго време си мислех, че е името на някоя героиня от английски роман. По-късно разбрах, че англичаните са нарекли така острова в чест на крал Джордж, херцога на Кларънс.
	Тя му обясни накратко, че няколко мъже от семейството й са работили на острова, докато е бил испанска колония. Не навлезе в подробности, защото не искаше да показва пристрастие към тема, отнасяща се за колонизацията на неговата страна. След срещата с Инико знаеше, че не всички пазеха добри спомени от онова време. Освен това беше наясно, че представите й са свързани само с разкази на бели, поради което беше изключително предпазлива, когато станеше дума за Испания. Лаха явно не се притесняваше от факта, че потомка на бивши колонизатори иска да научи нещо повече за страната.
	— Значи затова беше в Сампака! — възкликна той. — Инико ми каза, че си търсела някакви стари документи от времето, когато баща ти е работил тук. Много време е минало оттогава! Предполагам, че намираш нещата много по-различни от разказите, които си слушала…
	— Ами да, много по-различни — каза тя и въздъхна. — Не можах да видя нито мачетета, нито чували с какао.
	Лаха се засмя, а Кларънс се зарадва на чувството му за хумор. Това значеше, че ще може да говори на различни теми с него.
	— Не знам дали знаеш, че Малабо се е казвал и _Рипото_, на езика буби, което ще рече: място за чужденци. Слава богу, че баща ти не е избрал това име! Всъщност, след като баща ти те е кръстил на това място, значи е изпитвал нещо към него.
	— Ще ти кажа, Лаха. Всички, живели на този остров, които познавам, а те не са малко, не спират да мечтаят за него.
	Направи кратка пауза и продължи:
	— А когато говорят за острова, очите им се пълнят със сълзи.
	Лаха кимна, сякаш усещаше със сърцето си за какво говореше тя.
	— А не са родени тук… — прекъсна я с тъжен поглед.
	Кларънс се сети за нещо, което беше чела за белите, за които никой не говореше, за родените на острова, които се чувствали част от него; бели, които не са избирали къде да се родят, а после са били принудени да си тръгнат и били лишени от възможността да се върнат на първите места, които очите им са видели… Но не каза нищо, защото едва ли Лаха имаше предвид точно тях.
	— Представи си какво преживяват онези, които живеят в изгнание…! — Лаха въздъхна. — Ето, стигнахме. Надявам се да намериш онова, което търсиш, но не си прави илюзии. В бедните страни образованието е на последно място в списъка на нещата, нуждаещи се от подобрение.
	Тя кимна и се замисли. Вървяха мълчаливо към белите сгради с ниски арки и наклонени червени покриви, които образуваха университетския комплекс. Имаше добре поддържани тревни площи и много палми около алеите. Когато стигнаха до входа на главната сграда, Кларънс каза:
	— Искам да те питам нещо, Лаха. Мисля, че знам отговора, но искам да съм сигурна. Вие с брат ти от кое племе сте, буби или фанг?
	— Буби. Слава богу, че попита мен, а не Инико! — Лаха се засмя. — Той щеше да се обиди и да ти каже: „Нима не е очевидно?“.


	През следващите дни Лаха беше идеалният домакин за Кларънс. Сутрините посвещаваха на работата си. Той проверяваше петролните инсталации, а тя търсеше стари документи, свързани с историята на Гвинея, в библиотеките на университета, Испанско-гвинейския културен център и испанското училище в квартала „Ела Нгуема“, като не преставаше да се надява, че ще намери нещо — демографски данни, снимки, статии — за периода, който я интересуваше. Следобедите Лаха я развеждаше из града, а след това сядаха да поговорят в някое барче на брега на морето. Вечерите я водеше в различни ресторанти, за да опознае кухнята на страната, но скоро разбра, че най-много й харесват рибата и мидите в Морския клуб и италианската кухня на Пица Плейс.
	Кларънс се радваше на истинска ваканция, но в същото време беше наясно, че дните отлитаха, а тя не напредваше по основния въпрос, който я беше довел на това място.
	А и не знаеше как да продължи.
	Спомни си, че Фернандо Гарус й беше казал, че скоро му предстои пътуване, и реши да посети Сампака отново. Може би й беше убягнало нещо… Ако имаше късмет, можеше да срещне Инико и да го разпита за детството му. Той не беше пожелал да ги придружава в следобедните им разходки. От Лаха не получи много информация, защото той едва си спомняше имението. Беше шест години по-малък от брат си и първите му спомени бяха от училището в Санта Исабел и от дома му в града. Кларънс беше схванала, че първите години от живота на братята са били различни, но не се беше осмелила да задълбае в темата. Само веднъж попита небрежно Лаха за Инико, а той й каза, че работата му като представител на няколко предприятия за производство на какао го принуждава да пътува много из острова. Ето защо се срещнали в Сампака: Инико работел като счетоводител и имал задължението да плаща на работниците буби.
	В четвъртък вечерта Кларънс реши да не отлага повече и да се обади на Фернандо, но когато му позвъни от стаята си, той й обясни, че много съжалява, но му се налага да промени плановете си, че на следващия ден заминава за Испания по спешни семейни дела и че не знае дали ще успее да се върне, преди тя да си е заминала от Биоко. Въпреки това тя има разрешението му да посещава имението, когато и колкото пъти пожелае, и че е наредил да й показват всички съоръжения. Тя му благодари и му пожела приятно пътуване.
	Кларънс затвори рязко тефтера, в който беше записала номера на Фернандо, и листчето, довело я в Биоко, излетя. Наведе се да го вдигне и погледът й попадна на едно изречение:
	_… Отново ще се обърна към приятелите от Урека…_
	Стана й ясно, че няма да може да си вади хляба като частен детектив.


	На следващия ден Лаха й се обади да й каже, че майка му ги кани на вечеря в дома си заедно с Инико.
	Кларънс бързо забрави разочарованието от последните часове и мозъкът й отново заработи. Надяваше се, че майката на Лаха и Инико — като всички възрастни хора — с удоволствие ще сподели спомените си, най-вече тези от имението Сампака. Пресметна и по възрастта на Инико заключи, че са живели там през шейсетте. Можеше дори да познава баща й. Усети трепет в стомаха от обзелото я вълнение.
	Не можеше да реши как да се облече. Искаше да изглежда добре и в същото време непринудено. Не знаеше нищо за майката на Лаха и не искаше нито да е прекалено семпла, нито прекалено натруфена. Досаден вътрешен глас я попита дали причината за притеснението й не се дължи на присъствието на Инико на вечерята. Стисна устни и реши да заложи на удобните дрехи: избра светли дънки и бяла блуза с деколте, което подчертаваше чертите на лицето й. Реши да сплете косата си на плитка, прическа, която подхождаше повече на среща с майката на нейни приятели. Ако изобщо можеше да се каже, че Инико й беше приятел…
	Къщата на майката на Лаха беше скромна едноетажна постройка в квартал „Лос Анхелес“, който по всяка вероятност беше от шейсетте. Личеше си, че в началото е бил модерен, но в момента имаше нужда от освежаване. Жилището обаче, с мебели в колониален стил, беше уютно, чисто, добре подредено и украсено изискано с картини с африкански мотиви. Щом се запозна с домакинята, Кларънс разбра от кого Лаха беше наследил своята непосредственост и елегантност.
	Все още се поздравяваха, когато се чу хлопването на врата и Инико нахълта в стаята като вихър. Целуна майка си, потупа брат си по гърба и за най-голяма нейна изненада каза с весел глас:
	— Здравей, Кларънс.


>	IX
>	Трудни времена

	Огледа внимателно жената. Прецени, че е на около шейсет години. Беше наистина красива. Малко по-ниска от нея и много слаба, а очите й бяха големи, необичайно светли и изразителни. Носеше дълга рокля и панталони в тюркоазносиньо, с нежна бродерия по маншетите на ръкавите на роклята и на крачолите на панталоните. Косата й, леко прошарена, беше покрита с копринен шал в същия цвят. Кларънс прецени, че на младини тази жена е била изключително красива.
	Казваше се Бисила, в чест на Майка Бисила, покровителката на народа буби на остров Биоко. Досети се, че скулптурата на тъжната Дева в катедралата е на Бисила, която за хората буби беше създателката на живота и затова продължаваха да я почитат с празненства, макар и дискретно, защото тези чествания бяха забранени от години в Гвинея от политическия режим, в ръцете на по-многобройния етнос фанг.
	Вечерята беше истинско пиршество с типични ястия, които много харесаха на Кларънс. Имаше батати и маланга с палмово олио, и леко пикантни зеленчуци с риба, и месо от антилопа. Кларънс не знаеше дали в това семейство се отнасят еднакво с всички, но истината беше, че се почувства като специална гостенка благодарение на Лаха и майка му.
	Отново усети, че Инико се дразни от присъствието й.
	Беше седнала срещу двамата братя и можеше да ги наблюдава. На пръв поглед най-видимата разлика беше в телосложенията им. Инико беше по-голям от Лаха, но тялото му беше с мускулатура на младеж. Опита се да намери някаква прилика, но скоро се отказа. Инико беше с бръсната глава, а Лаха с дълга, гъста и къдрава коса. Кожата на Инико беше много по-тъмна от тази на брат му, който до него приличаше на мулат. Очите на Инико бяха големи като на майка му, но черни и бадемови; а Лаха имаше тъмнозелени очи, които се скриваха зад леки бръчици, когато се усмихваше, а това се случваше много често.
	Установи единствената прилика — двамата инстинктивно търкаха с показалец едната си вежда, когато бяха замислени. Погледна Бисила. Как беше възможно една жена да има две толкова различни деца? Нямаше да се учуди, ако се окажеше, че единият от двамата беше осиновен, но в момента й беше трудно да прецени точно кой.
	Характерите им също се различаваха. Лаха беше учтив, симпатичен и приказлив. От престоя си в Щатите беше усвоил някои типични американски жестове. Инико беше груб, мълчалив и мрачен. Не обръщаше внимание на разказите й за Испания и на въпросите, които задаваше за обичаите на жителите на Биоко. На няколко пъти Кларънс се опита да го въведе в разговора с въпроси за работата и живота му, но той даваше кратки отговори, с презрителен тон.
	Бисила разбра намерението й и отивайки до кухнята за кафе, каза нещо на сина си на езика буби, което, за изненада на Кларънс, даде известен резултат. Инико се направи, че слуша с интерес тревогите й като потомка на колонизатори, и скоро разговорът засегна темата, която я интересуваше.
	— Бисила, мога ли да ви попитам нещо? — Жената се обърна към нея и се усмихна в знак на съгласие. — Доколкото знам, вие и синовете ви сте живели в Сампака. Бихте ли ми казали по кое време е било това?
	Бисила премигна и на Кларънс й се стори, че й беше трудно да запази усмивката на лицето си.
	— Бих искала да знам дали е било по времето, когато и баща ми е бил там. Той е работил в имението приблизително от петдесетте до седемдесетте години.
	— Истината е, че черните не общувахме с белите. Сигурно ти е казал, че в имението имаше стотици хора. Беше като голямо село.
	— Но белите не са били толкова много. — Кларънс свъси вежди. — Предполагам, че всички са ги познавали или поне са знаели кои са.
	— В действителност — каза Бисила, видимо напрегната — аз прекарвах повече време в селото, отколкото в имението.
	Лаха и Инико се спогледаха многозначително. И двамата знаеха, че майка им не обича да говори за времето, прекарано в Сампака. Познаваха я много добре и разбираха, че по възможно най-възпитания начин се опитва да избегне въпросите на Кларънс.
	— Знаеш ли, мамо — намеси се Лаха с намерение да отклони разговора в друга посока, — че Кларънс живее на север в Испания?
	— Испанският север — поясни Кларънс — е много голям, а моята долина е малка като този остров.
	— Вали сняг и е много студено, нали? — добави Лаха.
	— Аз не бих могъл да живея в студена страна — намеси се Инико, докато си играеше с малката раковина на кожена връвчица, която висеше на врата му.
	— Ти не би могъл да живееш никъде другаде, освен в Биоко — упрекна го закачливо Лаха.
	— Това не ме учудва — каза Кларънс и сви рамене. — И при мен е така. Понякога се оплаквам от суровия климат и от неудобствата, но не мога да прекарам дълго време далеч от моята земя. Свързва ни странна смесица от любов и омраза.
	Инико я погледна.
	Огромните му очи се впиха в нея и тя се изчерви.
	Този мъж наистина я изваждаше от равновесие.
	— А как се казва твоето село? — попита Бисила, която беше станала, за да донесе още кафе.
	— О, то е много малко — отговори Кларънс, — въпреки че сега е доста известно заради ски пистата. Казва се Пасолобино.
	Звукът от падналата на масата, а после на пода чаша стресна всички. Бисила реагира веднага, извини се и отиде в кухнята, за да донесе нещо, с което да почисти. Другите се опитаха да разведрят обстановката.
	— Истината е, че името е плашещо — каза Лаха.
	— Казват, че всички имена значат нещо. — Инико я гледаше, а очите му за първи път май се усмихваха. — В случая е лесно: земя на вълци. — Повдигна лявата си вежда. — А ти не си никак плашеща.
	За първи път й говореше на ти.
	— Това е, защото не ме познаваш — отговори му дръзко тя и устоя на погледа му.
	— След като има ски писта — намеси се Лаха, — селото трябва да е богато, нали?
	— Сега да — отговори Кларънс. — Преди години долината да се обезлюди замалко. Хората се изселваха в града. На село нямаше работа; само крави и студ. Сега всичко е различно. Много от изселниците се върнаха, а други закупиха имоти. Условията са много по-добри.
	Лаха се обърна към брат си.
	— Виждаш ли, Инико? В прогреса няма нищо лошо.
	Инико продължаваше да разбърква кафето си.
	— За това трябва да питаш тамошното местно население — каза накрая.
	— А аз какво съм? — Кларънс се почувства обидена.
	— За Инико ти си като мен — каза Лаха със саркастичен тон. — Ти си от страната на враговете на земята.
	— Това е абсурдно — изпротестира тя, а бузите й пламнаха. Протегна ръце към Инико и повиши глас. — Много е лесно да правиш заключения, без да си попитал. Ти не знаеш нищо за мен!
	— Знам достатъчно — защити се той.
	— Ти си мислиш така! — скочи тя. — Това, че баща ми като много други е работил тук по време на колонията, не значи, че сега аз трябва да се извинявам…
	Млъкна. За момент се замисли дали някой ден нямаше да й се наложи да се отметне от думите си пред свой биологичен брат.
	Инико се намръщи, погледна Лаха и подсвирна.
	— Е, трябва да призная, че има характер…
	Каза го примирено, но Кларънс се подразни от начина, сякаш тя не присъстваше. Облегна се на стола. Нямаше намерение да продължава да спори. За щастие, Бисила се появи с метла и лопата. Изглеждаше много изморена. Лаха предложи той да почисти, но майка му отказа. Мълчаха, докато Бисила метеше. Накрая попита с треперещ глас:
	— Как се казваше баща ти?
	— Хакобо. Казва се Хакобо и е жив още. — Интересът на Бисила я накара да живне. Името на баща й не беше много разпространено и не можеше да остане незабелязано. Въобразяваше ли си, или Бисила се беше вцепенила? Изчака няколко секунди и попита: — Звучи ли ви познато?
	Бисила тръсна глава и продължи да мете с резки движения.
	— Съжалявам.
	— Бил е тук с чичо ми Килиан. Името е странно. Не мисля, че може лесно да се забрави. — Бисила спря да мете. — Чичо ми също е жив…
	— Съжалявам — повтори Бисила с глух глас. — Не, не си спомням.
	Отправи се към кухнята, мърморейки:
	— Паметта ми изневерява все повече.
	Лаха се намръщи.
	Настъпи кратко мълчание, което наруши Инико, като предложи ракия от захарна тръстика.
	Кларънс прехапа устни и се замисли. Всичко, свързано със Сампака, стигаше до мъртва точка. След като някой като Бисила твърдеше, че не си спомня баща й, не й оставаше нищо друго, освен да публикува обява във вестника. Спомни си посещението на гробището и реши да изстреля и последния си куршум. Изчака Бисила да се върне и да седне, и тогава сподели колко странно й се бе сторило да прочете името на Пасолобино на надгробна плоча в Африка.
	— Бих искала да знам — каза, сякаш мислеше на глас — кой носи цветя на гроба на дядо ми…
	Бисила остана с наведена глава и скръстени на скута ръце. Изражението й се беше променило. Може би не беше свикнала да си ляга късно.
	— Е! — Кларънс погледна часовника си. — Много благодаря за вечерята и за гостоприемството. Надявам се да се видим отново, преди да си замина за Испания.
	Бисила кимна с глава, но не каза нищо.
	Лаха предусети, че Кларънс се сбогува с намерение да се прибере в хотела, но той имаше друго намерение.
	— Какъв стил музика предпочиташ — попита и стана, — африканска или англосаксонска? — Кларънс се изненада от неочаквания въпрос, но той разкърши тяло и тя разбра, че й предлага да отидат на дискотека. — Идваш ли, Инико? Мисля да я заведа на любимото ни място.
	Брат му се поколеба, а после изцъка с език. Кларънс предположи, че така изразяваше досадата си от факта, че Лаха я беше поканил.
	— Май не обичате чужденка да ви дава уроци по танци — каза заядливо и погледна Лаха.
	Инико сви устни, подпря се на масата и стана бавно.
	— Ще видим кой кого ще учи — натърти подигравателно.
	Сбогуваха се с Бисила и се качиха на джипа на Инико, който ги отведе в дискотека, наречена Банту, също като хотела, където свиреха африканска и антилска музика. Още с влизането им няколко души поздравиха братята, а те се запътиха към масите, на които седяха.
	— Но това е Томас! — възкликна Кларънс, като видя таксиметровия шофьор, а той стана и стисна ръката й. — Не ми казвай, че се познавате!
	— А има ли някой на острова, който да не познава Инико? — пошегува се той, като непрестанно нагласяше очилата си.
	Вътре беше много топло и той се потеше.
	Седнаха всички заедно и след като се запознаха, пиха, пушиха, смяха се, а разговорите се въртяха около нея. Някои от имената бяха обикновени като това на едно хубаво момиче с прибрана коса, Мелания, която не спря да настоява, докато Инико най-накрая склони и седна до нея. Но имената на другите я затрудниха и не можа да ги запомни: Рихека, ниска и възпълничка; Борихи, висока и атлетична; Копе, млад мъж с огромен нос.
	В началото Кларънс се чувстваше притеснена, въпреки че компанията на братята й вдъхваше сигурност. Един след друг ставаха да танцуват на дансинга, ограден от огледала, но тя предпочете да остане седнала до Лаха, който призна, че не бил добър танцьор, и до питиетата, които пък изобщо не успяваха да преборят жегата, и през цялото време потропваше с крак в ритъма на музиката. Загледа се в танцуващите и се запита как беше възможно да се движат така. Това беше истинска лудост.
	Дълго време наблюдава огромния Инико, който, за нейно учудване, танцуваше до Мелания, като че ли тялото му беше пълно с пух. Раменете и ханшът следваха ритъма, сякаш музиката излизаше от тялото му през пръстите на ръцете и краката. От време на време затваряше очи и се пренасяше на друго, чудно място, което заличаваше грубостта му и го караше да се усмихва от удоволствие. Парчето свърши и Мелания се върна на масата, но той остана на дансинга.
	Кларънс не можеше да откъсне очи от него. Усетил това, Инико се обърна и й отправи предизвикателен поглед. Вдигна ръка и без да престава да се движи в такт с ритъма, й направи знак да отиде при него. Тя се засрами и му отказа, като махна с ръка. Беше й станало ясно, че коментарът, който беше направила в дома на Бисила по отношение на танцовите му способности, беше напълно лишен от основание. Инико сви рамене и продължи да танцува още по-разпалено. Кларънс съжали, че не прие предизвикателството. Допи питието си и застана пред него.
	Инико се изсмя и започна да имитира недодяланите й стъпки, а тя реши да се откаже и да се върне на масата. Той я хвана за китката и прошепна на ухото й:
	— Не искаш ли да се научиш от някой като мен? Аз съм истински експерт.
	Инико се приближаваше, въртеше се около нея; каза й да се остави ритъмът да я води, да се отпусне и да не мисли за нищо. Не я докосна нито за миг, но тя усещаше всяка пора на тялото му. Накъдето и да погледнеше, огледалата отразяваха образа на възбудена жена, забравила задръжките и оставила се да я водят невидимите нишки на мъж, излъчващ топлина.
	Кларънс затвори очи и се опита да забрави поне за една нощ всичките си страхове и притеснения, Пасолобино и Сампака, задълженията и отговорностите, причината, довела я на острова, миналото и бъдещето. Единствената мисъл, която си позволи, беше, че от векове тялото й имаше нужда от близостта на мъж като него.
	Музиката спря. Кларънс отвори очи и видя лицето на Инико на няколко сантиметра от нейното. За първи път от срещата им в Сампака й се стори, че я гледа с любопитство и учудване. Може би и той като нея все още беше замаян от забравата, в която се бяха потопили по време на танца.
	— Доволен ли си от ученичката? — попита накрая тя.
	— Не е зле — каза, — но още е рано за оценки.
	„Не бих имала нищо против да повторим“, помисли си в отговор.


	— От години не ми се е спяло толкова много! — провлече Кларънс, а другите се разсмяха.
	Току-що беше вечеряла с новите си приятели в заведение с маси, покрити с шарена мушама, и стени, обсипани със снимки на блюда от испанската, италианската и американската кухня. Всеки следобед изникваше нещо ново, което продължаваше до сутринта.
	Кларънс се питаше как можеха да издържат на този ритъм и да продължават да работят. Красивата Мелания беше портиер във Френския културен институт; дребната Рихека държеше сергия за занаятчийски изделия буби на пазара в Малабо; симпатичният Копе се занимаваше с поддръжката на електрически инсталации, а атлетичната Борихи работеше в администрацията на някакво строително предприятие.
	— Единствената, която има зачатъци на здрав разум, е Борихи — добави. — Останалите сте на път да бъдете уволнени. Ти ще си първият, Лаха. Не работеше ли с опасни материали…?
	Мислеше да продължи да се шегува, когато Мелания посочи навън, където ставаше нещо. Всички се обърнаха, за да погледнат.
	Няколко коли с тъмни прозорци водеха дълъг кортеж, ескортиран от полицаи на мотори. Наоколо се трупаха хора да ги гледат. Повечето бяха местни, но тук-там имаше и по някой чужденец. От другата страна на улицата бяла жена, забравила за забраната, започна да снима. Когато кортежът премина, тъмна кола спря пред жената; двама мъже слязоха и й взеха фотоапарата доста грубо, а нея притиснаха до колата и я претърсиха безмилостно. От ресторанта чуха виковете и плача на жената.
	— Но какво правят! — Кларънс скочи възмутена.
	Инико я хвана за ръката и я принуди да седне.
	— Луда ли си? Бъди така добра да замълчиш!
	Изражението и тонът издаваха раздразнението му. Мелания сложи ръка на рамото на Инико и го прегърна.
	Кларънс стисна устни и погледна Лаха, който се досети, че си е спомнила случката с нея пред катедралата.
	— Не, Кларънс — каза и поклати глава. — Днес не мога да направя нищо.
	— Но…!
	— Вече чу Инико. — Този път тонът му беше груб. — Най-добре е да млъкнеш.
	Кларънс видя с ужас как сложиха белезници на жената и я вкараха в колата, която бързо се отдалечи пред примирените погледи на присъстващите, свикнали с подобни гледки.
	— Какво ще й се случи? — попита шепнешком.
	Никой не й отговори.
	— Да си тръгваме ли вече? — попита Рихека, а на лицето й беше изписано притеснение.
	— По-добре не. Това ще направи впечатление. Искате ли да говорим нормално? — предложи Копе. — В дъното, отдясно зад мен ни наблюдават. Не се обръщайте.
	— Приличат ли на _канарчета_? — попита Рихека.
	— Какво значи това? — попита Кларънс.
	— Млади шпиони на служба на партията — поясни Томас.
	— Не мисля, че са такива — каза Копе, — но за всеки случай…
	Томас започна да разказва някакъв абсурден виц, на който всички се разсмяха насила. Кларънс използва момента да погледне странната двойка. Жената беше дебела старица с голям бюст, плътни устни и напълно побеляла коса. Беше силно гримирана и натруфена с бижута. Срещу нея, с гръб към Кларънс, седеше слаб, кокалест мулат, много по-млад от нея.
	— Жената не престава да ни гледа — каза.
	— Не ме учудва — каза Мелания с раздразнение. — Още малко и по твоя вина щяха да задържат всички ни.
	— Какво говориш? — запротестира Кларънс.
	От цялата група Мелания й беше най-неприятна. Не пропускаше повод да се заяде с нея. Беше женската версия на Инико от първите дни. От вечерта в дискотеката отношението му към нея се беше променило осезаемо, но когато Мелания беше наблизо и го обсипваше с нежности, той ставаше мълчалив и мрачен. Погледна Лаха и той потвърди с леко кимване.
	— Трябва да внимаваш, Кларънс — каза Лаха с мил тон. — Тук нещата не са като в Испания и Съединените щати.
	— Всеки може да те обвини, че си срещу режима — намеси се Томас едва чуто. — Всеки…
	— Ужасно съжалявам — извини се Кларънс.
	Копе стана и отиде да поръча по още една от огромните и популярни бири 33. Когато седна, каза:
	— Мисля, че можем да се успокоим. Обзалагам се, че не знаете коя е жената. — Томас и Инико се обърнаха едва забележимо и се усмихнаха. — Ами да, същата.
	— Познавате ли я? — попита Кларънс.
	— Кой не познава Мама Саде? — Томас обърна очи.
	— Не ми казвай, че това е тя! — Лаха присви очи. — Много е остаряла от последния път, когато я видях.
	— Мислех, че вече не излиза от вкъщи — каза Мелания.
	— А аз, че е умряла — засмя се Рихека.
	Кларънс умираше от любопитство.
	— За нас Мама Саде е като сейбата — започна да обяснява Лаха, като видя изражението й. — Винаги е била тук, поне от колониалната епоха на нашето детство. Легендата твърди, че започнала да работи като… ами с тялото си. Била толкова хубава, че всички са си я оспорвали. Натрупала много пари и ги вложила в клуб, а по-късно в друг и друг, и накрая на острова нямало заведение, което да не ръководи тя.
	Отпи от бирата си, а Томас използва паузата и добави:
	— И продължила да трупа пари. Истинска мистерия. Казват, че само тя успявала да задоволи най-влиятелните мъже. И че наемала най-добрите момичета…
	— А кой е мъжът с нея? — попита Кларънс.
	— Синът й — отговори Копе. — Сега той движи бизнеса.
	— Прилича на мулат.
	Кларънс вдигна шишето бира, без да откъсва поглед от двойката.
	— Такъв е. — Рихека се наведе и каза заговорнически: — Твърди се, че се влюбила в някакъв бял, който работел в плантациите, и след като забременяла, я изоставил. — Кларънс се задави, зачерви се и се закашля. Рихека я потупа по гърба. — А след това не пожелала да има повече деца.
	— Аз бих имала десетки — каза Мелания с отмъстителен тон. — Този син й е напомнял всеки ден за малодушния му баща.
	Сърцето на Кларънс заби лудо. Изкушаваше се да стане и да отиде да погледне лицето на сина на Мама Саде. Що за глупост! А после какво? Да го попита дали случайно не се казва Фернандо? Рихека беше права. Вероятно историята й беше като на много други жени. До нея Лаха разсеяно мачкаше бирената бутилка. Беше намръщен. Единствено той от групата не беше с напълно черна кожа.
	Лаха стана, каза, че трябвало да изкара бирата, и излезе. Кларънс отново се загледа в масата в дъното.
	— А след като мислиш, че не е опасна, защо продължава да ни гледа?
	— Май гледа теб — каза Инико с насмешка. — Може и да ти предложи да работиш за нея. Мама Саде винаги е имала добро око…
	Кларънс усети, че се изчервява.
	— Брей! — каза с ирония. — Ще го приема за комплимент.
	Всички се разсмяха, освен Мелания, която се намръщи.
	— А знаете ли как се казва синът й? — попита Кларънс и веднага съжали, че беше задала въпроса на глас.
	— Какво значение има как се казва? — попита Мелания и се долепи до Инико. — Е, да! Така е! Сега бизнесът е негов!
	Отново се разсмяха, а Мелания използва отново да се заяде с нея.
	— Една бяла ще им вдигне реномето, въпреки че, мисля, кръвта на белите не кипи като нашата.
	Кларънс я погледна свирепо. Томас, Копе и Инико прикриха усмивките си зад бутилките бира, а Рихека смъмри Мелания.
	Инико забеляза, че Кларънс едва успява да се сдържи, и въпреки че щеше да му достави удоволствие да чуе някоя хаплива реплика по повод коментара на Мелания, реши да се намеси.
	— Кларънс се интересува от имената на децата, родени по време на колониалната епоха — каза и се облегна на стола, така че дясната му ръка се оказа зад гърба на Мелания. — Информацията й трябва за проучването, което прави. Тя публикува научни статии.
	Кларънс го погледна с изненада. Явно той й обръщаше повече внимание, отколкото тя мислеше. Мелания погледна с учудване и се доближи още повече до него.
	„Добре, добре — помисли си Кларънс и в същото време изпита завист. — Още малко и ще седнеш отгоре му. Стана ни ясно, че ти харесва.“
	— В това сме готови да ти помогнем — каза Томас. — Можеш да извадиш тетрадката, която носиш навсякъде със себе си.
	Томас започна да изброява на глас имената на всички, които познаваше: членове на семейството му, съседи, приятели. Останалите го последваха. Кларънс използва момента да се опита да разбере защо се дразнеше от факта, че Мелания се е залепила за Инико. Беше ли възможно да…? Ревнува? От Мелания? Този резервиран, недоверчив и консервативен мъж? Абсурд! Напълно нелепо… А защо тогава не преставаше да ги поглежда, за да разбере дали Инико отговаря на ласките на Мелания? За нейна утеха, той не го правеше. Не беше от тези, които изразяват чувствата си пред хората, но явно близостта й му харесваше, след като не се отдръпваше. Мелания беше много красива, с характер, беше буби и живееше в Биоко. Повече от достатъчно Инико да я харесва. Успя да се сдържи да не въздъхне.
	— Когато публикуваш проучването си — каза Копе и й подаде тетрадката, — ще трябва да ни изпратиш един екземпляр.
	Кларънс погледна списъка. За няколко минути се бяха появили повече от сто имена. Почувства се виновна, задето ги беше излъгала. Не беше свикнала да лъже, а откакто беше пристигнала в Гвинея, само това правеше. Никога нямаше да напише подобна статия. Интересуваше я само мулат на име Фернандо. А може би дори не се казваше така. Може би Хулия беше имала предвид Фернандо Гарус, но…
	Лаха влезе и застана прав до масата.
	— Да сменим мястото? Какво ще кажете за любимата ни дискотека?
	Предложението му се хареса на всички.
	— Но нали казваш, че не обичаш да танцуваш? — пошегува се Кларънс, докато ставаше.
	Тогава видя, че Мама Саде и синът й идват към тях. Използва шума и раздвижването и се забави, правейки се, че търси нещо в чантата си, за да може да огледа по-добре двойката. За разлика от жената, която беше доста пълна, мъжът беше слаб и кокалест. Най-накрая успя да види лицето му. Имаше привлекателни черти. Очите му бяха тъмни, с бадемова форма, носът — правилен, а устните — тънки, но изражението му беше студено и неприятно. Побиха я тръпки.
	— Има ли някакъв проблем, бяла жено? — Мъжът се спря до нея и я загледа настойчиво. — Не ти ли харесва това, което виждаш?
	— О, не, извинете, аз…
	Някой я стисна за ръката и чу гласа на Инико:
	— Тръгваш ли, Кларънс?
	— А ти, буби, кажи на приятелката си да бъде малко по-възпитана — каза оня с омраза. Инико се стегна. — Не обичам да ме гледат така.
	Мама Саде се намеси с властен глас:
	— Не си губи времето…
	Тя погледна Кларънс, намръщи се и издаде звук, подобен на ръмжене. Отблъсна сина си встрани и застана пред нея. Въпреки възрастта си все още изглеждаше стройна. Вдигна ръка към Кларънс и без да я докосва, описа чертите й от челото до брадичката. Кларънс отстъпи крачка назад, а Инико я стисна за ръката и я поведе към вратата.
	— Чакай! — изръмжа Мама Саде и се видя беззъбата й уста. — Няма да й навредя!
	Кларънс даде знак на Инико да изчака, за да чуе какво искаше да й каже жената.
	Мама Саде повтори същото действие, докато изричаше странни слова на непознат език. Клатеше глава, а след това се смееше като луда. Когато приключи, тръсна глава.
	— Какво? — попита Кларънс, заинтригувана, но и подразнена от случващото се.
	— Напомняш ми на някого.
	— Така ли? На кого?
	Изведнъж съжали, че беше задала въпроса с толкова подчертан интерес. Беше ли възможно единствената, която се сещаше за баща й, да бъде проститутка с вид на вещица? Не й харесваха нито жената, нито синът й, който не преставаше да поглежда часовника си.
	— На човек, когото познавах преди много години. На някой от твоята страна. Испанка си, нали? — Кларънс потвърди. — Потомка на колонизатори. — Кларънс отново потвърди. — Откъде си? От север или от юг?
	— От Мадрид — излъга.
	Ужасно съжаляваше, че не си беше тръгнала навреме от ресторанта. Не искаше и да си помисли, че можеше да има някаква връзка между нея и тях двамата. Нито за миг не си беше представяла, че е способна да се отрече от евентуален кандидат брат само защото не й беше симпатичен. Що за връзка! Стана й много горещо; започна да се задушава. Стисна здраво ръката на Инико.
	— Явно съм сгрешила. Съжалявам. Много бързаме. Чакат ни.
	Синът й я хвана за ръка и погледна с досада.
	— Още един въпрос! — извика жената. — Как се казва баща ти?
	— Госпожо, баща ми умря преди много години.
	Тези думи явно я успокоиха.
	— Как се казваше? Кажи ми!
	— Алберто — отново излъга. Погледът й се замъгли. Всеки момент щеше да припадне. — Казваше се Алберто!
	Жената сви устни. Погледа я още няколко секунди и наведе глава, но стойката й продължи да излъчва достойнство и гордост. Размаха ръка във въздуха, търсейки опората на сина си.
	Кларънс въздъхна с облекчение, като ги видя да излизат от ресторанта. Подпря се на масата. В бутилката й имаше още малко бира. Беше топла, но това нямаше значение. Устата й беше толкова пресъхнала, че и врял бульон би й дошъл добре в момента.
	Инико я гледаше, свъсил вежди и скръстил ръце на гърдите.
	— Къде са останалите? — попита тя.
	— Вече са се отдалечили доста.
	— Благодаря, че ме изчака.
	— Радвам се, че го направих.
	Никой от двамата не помръдна.
	— Да видим дали съм разбрал — каза Инико накрая и прокара пръст по едната си вежда. — Не си от Пасолобино. Баща ти не се казва Хакобо и е мъртъв. Каква си ти? Канарче?
	Усмихна се.
	„Точно това — помисли си тя. — Най-смелата шпионка на света. Щом открие нещо, което не й харесва, е готова да припадне.“
	— Не исках да й давам подробности за живота си — каза. — Нали ми казахте да внимавам.
	Излязоха от ресторанта. Кларънс погледна към небето. Луната светеше като мощен фар.
	— Знаеш ли, Инико? Тук луната е много красива, но в моите планини… не можеш да си представиш.
	— Е, тогава значи Пасолобино съществува. Сега се чувствам по-добре…
	Кларънс го потупа по ръката. Оказваше се, че Инико имаше чувство за хумор. Още едно откритие.
	— Защо остана ти да ме изчакаш, а не Лаха?
	А всъщност искаше да попита: „Как така Мелания ти позволи да ме изчакаш?“.
	— Бих искал да ти предложа нещо.
	Какво ли ще й каже?
	Времето й свършваше, а й оставаше само една последна възможност: Урека. Как можеше да я пропусне, помисли си Кларънс. И още повече сега, когато беше изоставила почти всичко. Беше излъгала колегите от университета, с които се беше запознала първата седмица, че записите, които прави, за да изследва по-късно, й отнемали много време. А проучванията, свързани със семейната мистерия, се бяха свели до безобидни и случайни разговори с малко по-възрастни от нея мулати, към които губеше интерес, щом се окажеше, че не се казват Фернандо или че беглите им спомени от детството нямат нищо общо със Сампака.
	На няколко пъти се натъкна на мъже, които отказаха да отговорят на въпросите й и дори й заявиха: „Не ме притеснявай!“ или „Нямам намерение да говоря с теб“, наричайки я бяла с презрение. Случваше й се, въпреки че на всички показваше документите, удостоверяващи, че работата й е възложена от университета.
	Загледа се в спокойните води на морето. С Лаха бяха седнали в откритото кафе на хотел „Баия“, откъдето се виждаше огромен кораб, закотвен на няколко метра от брега. Лаха я беше взел от хотела й малко по-рано от обикновено. Инико щеше да се забави.
	Какво ли ще й каже? — запита се отново.
	— По всичко личи — каза Лаха съвсем непринудено, докато разбъркваше кафето си, — че допадна на брат ми. А това не е никак лесно. Обикновено отхвърля всичко, което е свързано с чужбина.
	Кларънс се изчерви, явно доволна от думите му.
	— Странно е, братя сте, а водите толкова различен живот…
	— Винаги съм казвал, че Инико се е родил прекалено рано. Шестте години, които ни разделят, се оказаха съдбоносни за историята на острова. Него го хвана законът, който задължаваше всички, навършили петнайсет години, да работят в плантациите на държавата, защото по онова време били изгонили всички нигерийци от острова.
	Лаха спря и се зачуди на вниманието, с което го слушаше.
	— Предполагам, че вече ти е разказал всичко това.
	Инико наистина й беше говорил много за най-новата история на Гвинея, за която Кларънс знаеше някои неща, но не и като човек, преживял тези събития. След обявяването на независимостта през 1968 година страната преживяла единайсетте най-тежки години от историята си под диктатурата на Масиас, жесток тиранин, заради когото Гвинея си била спечелила прозвището африканският Аушвиц. Юношеството на Инико минало в такива условия: нямало печат; всички испански имена били сменени; били затворени болниците и училищата; било преустановено производството на какао; католицизмът бил забранен, както било забранено и да се носят обувки; всичко било забранено. Преследванията, обвиненията и арестите не подминавали никого — буби, нигерийци, фанг, ндове от островите Кориско, Елобей и Анобон.
	Замисли се за думите на Лаха и за факта, че Инико е вдовец с две деца, на десет и на четиринайсет години, които живеели с родителите на майка им. Накрая каза:
	— Инико говори много за всичко, но не и за себе си.
	Лаха поклати глава в знак на съгласие и отпи от кафето си. Настъпи мълчание. Кларънс реши да използва тишината и се замисли за неговия живот.
	— Как са могли родителите ти да поемат разноските за образованието ти в Съединените щати?
	Лаха сви рамене.
	— Майка ми винаги е разполагала със средства, работила е, а и имала възможността да осигурява стипендии и помощи. Когато Инико се установи тук, двамата ми помогнаха много, за да мога да завърша образованието си. Харесваше ми да уча, а и ми се отдаваше.
	— А баща ви? — Осмели се да попита, след като той не го спомена. — Какво се случи с него?
	Лаха изсумтя.
	— Трябваше да попиташ за _бащите ни_. Бащата на Инико е умрял, когато той е бил още дете, аз пък не познавам баща си, а и майка ми никога не ми е говорила за него.
	Кларънс се почувства глупаво, задето беше задала въпроса.
	— Съжалявам — беше единственото, което можа да каже; срамуваше се.
	Лаха махна с ръка, сякаш това нямаше никакво значение.
	— Не се притеснявай. Тези неща се случват на това място.
	Тя видя тъгата, изписана на лицето му, и се почувства виновна, че я беше причинила. Реши да му зададе друг въпрос, който смяташе за безобиден.
	— А в какво се е забъркал Инико на младини?
	— На младини… А и не толкова млад! — Лаха стана, огледа се и сниши глас. — Чувала ли си за Блек Бийч?
	Кларънс поклати глава, заинтригувана.
	— Това е един от най-известните затвори в Африка. Намира се тук, в Малабо. Известен е със зверствата, на които са подложени затворниците. Инико беше там.
	Тя зяпна, не можеше да повярва.
	— А какво направи, за да го затворят?
	— Той просто е буби.
	— Но… как е възможно?
	— Вече знаеш, че щом Гвинея извоюва независимостта си през 1968-а, властта попадна в ръцете на по-многобройния народ фанг. Преди пет години се случиха няколко тежки инцидента в град Луба, който може би ти е известен с името Сан Карлос. Група маскирани въоръжени убиха четирима работници и властите обвиниха за това защитниците на независимостта и свободата на острова. Последваха репресии. Войската се нахвърли срещу народа буби. Не искам да влизам в подробности, но беше брутално.
	Лаха млъкна.
	— Аз… — Кларънс преглътна — не си спомням да съм чела за това в испанския печат…
	Лаха отпи от кафето си, тръсна глава, сякаш искаше да прогони спомените, и продължи:
	— Задържаните бяха стотици, сред които и брат ми. Аз извадих късмет, защото бях в Калифорния. Майка ми ме закле да не се връщам в Биоко, докато нещата се успокоят.
	— А какво му се случи на Инико? — попита едва чуто.
	— Прекара две години в Блек Бийч. Той не говори за това, но аз знам, че са го измъчвали. След това го изпратиха заедно с много други в континентална Африка, в Евинайонг, в град Мбини, който ти знаеш като Рио Муни, където е полагал тежък физически труд. Един от съкилийниците на брат ми е бил на осемдесет години. Как ти се струва? — Лаха не изчака отговора й, а и Кларънс не знаеше какво да каже. — Имай предвид, че триста морски мили делят двете части на Гвинея — островната и континенталната. Не става дума само за географското разстояние, но и за културните различия: ние, хората от народа буби, сме чужденци в Муни. Изпратиха ги там, за да ги отдалечат от семействата им и да направят затворничеството им още по-мъчително.
	— Но… — прекъсна го тя — в какво ги обвиняваха?
	— В какво ли не: в предателство, тероризъм, незаконно притежание на експлозиви, нелегален внос на оръжия, посегателство срещу националната сигурност, опит за преврат, разцепление… Сюрреалистично, нали? За щастие, преди две години някои затворници, сред които и Инико, бяха освободени при определени условия, но все пак далеч от онзи ад. Също и Мелания. Там са се запознали.
	Кларънс беше объркана. Тези неща са се случвали в XXI век? За човек като нея, свикнала да се ползва от предимствата на демократичната държава, за която преди години се бяха борили нейните предци, беше трудно да асимилира казаното от Лаха. Но можа да си обясни пасивността и нервността на групата при задържането на чужденката с фотоапарата.
	Горкият Инико!
	Тогава се сети за предложението, което й беше направил Инико, и сърцето й се стегна. Беше се изкушила да приеме, но след чутото от Лаха не беше убедена.


	Не можа да заспи.
	В крайна сметка, прие поканата на Инико. Ще обиколи част от острова и ще види градове, чиито имена й напомняха разказите на Хакобо и Килиан. Два-три дни. Беше й казал, че отпуската й приключва, а не е излизала от Малабо. Пътуването включваше посещение на специално място, наречено Урека, и кратък престой в Сампака. Беше й обещал, че няма да забрави това пътуване, защото Биоко е прекрасен остров и той ще я заведе на места, които малко хора познават.
	Ами ако някъде по пътя ги задържат?
	Отново страхът…
	Инико беше известен представител на предприятия за производство на какао и се занимаваше с плащанията на работниците буби. Освен това познаваше острова като дланта на ръката си.
	Никой, освен Лаха нямаше да знае къде се намират. Ако й се случеше нещо, щяха да минат дни, докато усетят липсата й в Испания.
	От друга страна, беше прекрасно, че на Инико му предстоеше това пътуване. А и така щеше да използва и последната възможност да нареди семейния пъзел. Усети внезапна възбуда. Как беше възможно толкова бързо да изостави проучването си за евентуален брат?
	Отговорът беше прост. Всеки път, щом се упрекнеше за страха, възпиращ я да търси отговори, пред очите й изникваха образите на Мама Саде и сина й. Може би не беше добра идея да се рови в миналото. Имаше неща, които беше по-добре да си останат тайна. Всички семейства имаха тайни и всичко беше наред. Животът продължаваше…
	Въздъхна.
	Да обиколи острова с Инико…
	Беше абсурдно. Не можеше да заспи, а мисълта й рисуваше нелепи любовни авантюри. Сякаш беше на петнайсет години!
	Брей, брей, помисли си: страхливата Кларънс отива в джунглата с гигант, бил в затвора, който сигурно си има приятелка.
	Инико.
	Трябваше да си признае. Страхотно я привличаше.
	Няколко дни с него. Сами.
	Интелигентен, чувствителен, разговорлив, внимателен, любезен.
	Може би му липсваше малко чувство за хумор.


	Точно в седем слезе във фоайето на хотела и остана много изненадана, като видя Бисила и разбра, че тя ще ги придружи. Донякъде беше благодарна на присъствието й, защото така нямаше да бъде сама с Инико. В крайна сметка, нощните фантазии нямаха нищо общо с действителността.
	Кларънс се приближи до Бисила и я поздрави с две целувки. Одобри оранжевата рокля, надиплена под бюста, и шала в същия цвят, навит около главата й като африкански тюрбан.
	Качиха се в белия ленд роувър на Инико, който им обясни, че макар и двете главни шосета — на изток до Луба и на запад до Риаба — да бяха добре асфалтирани и поддържани, островът е кръстосан от много други второстепенни пътища в окаяно състояние: дупки, ремонти, отклонения, прашни неасфалтирани участъци, през които не всяка кола може да премине. Южната част беше най-изолирана поради слабата населеност и особеностите на релефа, правещ местността непроходима, особено в дъждовния период.
	А сега бяха точно в разгара на дъждовния сезон. Всъщност денят беше доста мъглив и неприятен. Мъгла се стелеше над величествения връх Василе, в чието подножие се намираше град Малабо. Кларънс имаше късмет с предишните, нетипични за април, горещи дни. Сутринта беше хладна и по всичко личеше, че ще вали.
	Погледна през прозореца и се помоли да не трябва да преживява тропическа буря.
	Инико я успокои:
	— Ще ходим на познати места. Островът се обикаля бързо и през по-голямата част от пътуването ще сме в селища, където ще можем да се скрием, ако завали.
	— Добре. А къде ще отидем първо? — попита, предполагайки, че това ще е Сампака.
	— Реших да пътуваме по посока на часовниковата стрелка. Започваме от Ребола.
	— А! Реших, че първо ще минем през Сампака, тъй като е най-близко до Малабо.
	— Ами, ако нямаш нищо против, ще оставим имението за накрая. — Инико се обърна и я погледна. — Предпочитам първо да обиколим другите места. Освен това майка ми не обича да ходи в Сампака.
	Кларънс погледна Бисила, която беше седнала до нея и кротко я наблюдаваше. Не знаеше дали си въобразява, или жената наистина следи всяко нейно движение, сякаш търсеше да открие нещо познато. Погледът й беше напрегнат. На дневна светлина й се стори още по-красива. Бисила й се усмихна свенливо, като се надяваше да няма нищо против промяната на маршрута.
	— Разбира се, че нямам нищо против — каза Кларънс и се усмихна.
	Умираше от желание да научи повече за тази жена, но моментът не беше подходящ да я разпитва.
	Колкото повече се отдалечаваха от града на запад, върхът и цялата планина й напомняха все повече на нейната долина. Пейзажът беше подобен на този, с който беше свикнала, само дето в Биоко растителността беше много по-зелена и много по-гъста.
	— Връх Басиле е впечатляващ — прошепна, обръщайки се към Бисила.
	Тя кимна.
	— Това е най-високият връх на острова — обясни. — При ясно време отгоре се вижда целият остров. В действителност това е отдавна изгаснал вулкан. Последното изригване е било през 1923 година.
	— Няма как да не е внушително да се гледа действащ вулкан — каза Кларънс и се замисли. — Представям си го като изблик на страст. Известно време спи, скрит за външния свят… Само той знае какъв живот кипи вътре в него… — Даде си сметка колко сериозна беше станала и се засмя: — Всъщност сега разбирам цялата тази пищност. Казват, че почвата около вулканите е много плодородна. Така съм чувала. Истина ли е?
	Инико я погледна в огледалото за обратно виждане и тя се изчерви.
	— Хареса ми описанието ти — каза. — Мисля, че отговаря на нашата същност. Във всяко едно отношение.
	— Не се обиждай — реагира тя с ирония, — но си мислех, че народът ти има славата на кротък.
	— Докато изригнем… — Инико се усмихна ехидно.
	Бисила се изкашля, за да прекрати разговора, който беше поел в опасна посока.
	— Знаеш ли, че върхът, за който говорим, има пет имена? — попита.
	— Аз знам само две: Василе и Санта Исабел. Баща ми и чичо ми го споменаваха като Санта Исабел. А кои са другите три?
	— На буби се казва _Оваса_ — отговори Бисила. — Нигерийците му викаха _Биг Пико_, а британците — _Кларънс Пик_.
	— Ти да видиш! — възкликна Инико със сарказъм. — Вулканът на Кларънс! Не се обиждай, но ти ми изглеждаш много кротка жена.
	Тримата се разсмяха. Малко по малко Бисила започваше да се отпуска. Разговорът продължи на неангажиращи теми. Пристигнаха в Ребола, село с малки къщи, с червени и кафяви покриви, построени на склона на нисък хълм, в чието подножие имаше прекрасна католическа църква. Инико отиде да се види с някакви хора, а двете жени тръгнаха по улиците, докато стигнаха високата част, откъдето се откриваше възхитителен изглед към залива на Малабо. За първи път Кларънс оставаше насаме с Бисила и въпреки огромното й желание да научи нещо повече за миналото й, не знаеше за какво да си говори с нея.
	— Струва ми се странна комбинацията от църкви като тези от моята страна на място, пълно с духове…
	Бисила й обясни накратко защо католическата религия била пуснала толкова дълбоки корени. Кларънс я изслуша, учудена от сходствата между легендите за сътворението на света в традициите на народа буби и това, което беше научила като дете.
	— Няма чак такава разлика — добави Бисила — между нашия _Ммо_ и Светия Дух, между нашите _бахула абе_ и злите духове или демоните, между нашите бахули и чистите духове или ангели, или между Бисила и Дева Мария…
	— Много си приличат, въпреки че вие сте много по-суеверни от нас. Навсякъде има амулети, животински кости, раковини, пера…
	Бисила я погледна развеселена.
	— Какво ще ми кажеш за вашите реликви, останки на светци, изображения…?
	Кларънс не знаеше как да обори този аргумент и реши да попита защо народът буби почита душите на починалите. Бисила й обясни, че светът не се състои само от материалното, а и от духовното. Чистите духове _бахула_ отговаряли за физическите закони на света, докато човешките души се грижели за _барибо_, както наричали главите на семействата буби. Като видя, че Кларънс свъси вежди в недоумение, допълни:
	— Ще ти дам един пример. Господ е създал душата ми, но я е отстъпил или продал на _моримо_, т.е. на душата на някой мой предшественик, който да я защитава цял живот, при положение че аз го почитам, както подобава. И аз като наследница на рода се старая да почитам както моя дух пазител, така и тези на останалите членове на семейството си, за да осигуря спокойствие и благоденствие на моите както на земята, така и отвъд нея.
	— Искате да кажете, когато… умрат.
	— Казваш го, сякаш е нещо ужасно — каза Бисила и повдигна вежди.
	— Такова е.
	— За мен не е. Когато си тръгнем оттук, духът ни продължава да живее и след смъртта на тялото, много по-свободен. И точно, за да не допуснем душата на мъртвото тяло да се изгуби и да блуждае изтерзана, докато се превърне в зъл дух, трябва да правим траурни церемонии в чест на починалите ни предци.
	Кларънс се опитваше да асимилира чутото. Можеше да разбере почитта към мъртвите предци, но да вярва в духове, й се струваше детинско.
	— Затова — каза, като се опита изражението й да не обиди по някакъв начин вярванията на Бисила — вие вярвате, че е възможно тук и сега да блуждаят духове, търсещи пътя си.
	— Да, разбира се — каза твърдо Бисила, — ако семействата им не са ги почели подобаващо.
	Кларънс се замисли и се загледа в червените покриви на къщите на склона, но погледът й бе прикован от красотата на морето, което стигаше до хоризонта. Лек бриз раздвижи листата на палмите. До нея Бисила разтърка ръце.
	Изведнъж нещо се затича към тях и спря на няколко крачки. Кларънс извика. Инстинктивно се вкопчи в ръката на Бисила, която изобщо не се беше уплашила.
	— Какво е това? — попита.
	Бисила се изсмя.
	— Това е гущер, Кларънс. Не се плаши.
	— Гущер или шарен крокодил — каза Кларънс, гледайки с ужас огромното животно в зелено, червено и жълто.
	— Веднага ще си тръгне.
	Влечугото обаче не си тръгна. Гледаше ги с любопитство, като постоянно местеше поглед, докато накрая се спря на Кларънс и скочи към нея. Тя остана напълно неподвижна, готова да го ритне, но гущерът не изглеждаше агресивен. Остана на няколко сантиметра пред нея и като в транс на лудост започна бясно да се върти и да се опитва да захапе опашката си. Накрая успя и спря. Огледа жените, първо едната, а после другата, пусна опашката си, обиколи няколко пъти Кларънс и изчезна със същата скорост, с която се беше появил.
	Кларънс беше объркана. Погледна Бисила, тя беше закрила устата си с ръка. Изглеждаше по-изненадана и от самата нея.
	— Така ли се въртят тези влечуги?
	Бисила поклати глава отрицателно.
	— Това е някакво послание — каза с плътен глас. — Нещо ще се случи. И то скоро…
	Ледена тръпка премина през тялото на Кларънс. За щастие, познат глас прекъсна разговора им.
	— Продължаваме! — извика Инико зад гърба им.
	Когато стигна до нея, той я погледна и я попита притеснен:
	— Да не си видяла призрак? Изглеждаш уплашена.
	— Горката Кларънс! — каза Бисила. — Говорихме за религията ни и мисля, че я поуплаших с толкова духове и души на мъртъвци.
	— Слава богу, че е посред бял ден! — пошегува се той. — Ако се заприказваме за това по тъмно, аз си умирам от страх…
	Инико се завъртя и застана пред Кларънс, за да я спре. Бисила продължи да върви към колата.
	— Мисля, че имам лек за страховете ти.
	Вдигна ръце и свали от врата си малката раковина. Внимателно отметна косата от тила й и върза връвчицата.
	Кларънс усещаше докосването на ръцете му и отново я побиха тръпки, но този път от удоволствие.
	Обърна се и го погледна в очите.
	— Благодаря — каза. — Но… кой ще пази теб сега?
	— Имам две възможности — прошепна. — Мога да си купя друга от някой град или да остана много близо до теб, за да може амулетът да пази и двама ни.
	Кларънс наведе глава.
	В този момент усети как истинският и осезаем Биоко и ефирният и въображаем Фернандо По се сливат в едно в сърцето й.


>	X
>	Стражът на острова

	— Къде отиваме сега? — попита Кларънс, докато разглеждаше малката карта, на която беше отбелязала мястото, което току-що бяха посетили.
	— Да не се страхуваш, че ще се изгубиш? — каза Инико с насмешка.
	Бисила забеляза, че младата жена се изчерви. Не беше необходимо да си суперинтелигентен, за да си дадеш сметка, че репликите, които двамата си разменяха, бяха двусмислени.
	— Имам роднини в Баней — каза майката на Инико. — От време навреме ги посещавам и оставам при тях за ден-два.
	За последен път беше ходила там преди две седмици и затова Инико се учуди, когато, използвайки пътуването с Кларънс, тя го помоли да я заведе отново в Баней, но не му отдаде голямо значение. Бисила прехапа горната си устна. Ако Инико знаеше истинската причина… Чу, че синът й каза нещо на Кларънс, а тя се засмя. Беше много весела млада жена, нещо, което беше наследила от баща си…
	От Хакобо.
	От колко време не беше мислила за него? От повече от трийсет години. Беше успяла напълно да го изтрие от съзнанието си до вечерята у тях, когато Кларънс беше произнесла името му. От този момент го виждаше във всеки неин жест, в чертите на лицето й, в очите й… Беше ядосана на духовете, задето бяха събудили спомени, които тя смяташе за дълбоко заспали. Да. Беше много ядосана. Но след доста размисли започна да разбира.
	Трябваше да признае, че духовете бяха много хитри. От началото, или по-скоро от края, знаеше, че рано или късно всичко ще придобие смисъл, че страданията й на земята щяха да й отредят вечен покой. Знаците, че моментът приближава, бяха повече от очевидни. Кларънс беше в Биоко, а един гущер беше танцувал пред нея.
	Скоро цикълът ще се затвори.
	— Пристигаме — каза Инико.
	Кларънс погледна през прозореца. Зад гъстата растителност се виждаха малки къщи на по един и два етажа, подобни на тези в Малабо. Инико тръгна към висока част на селото и минаха покрай разнебитена червена църква с много висока камбанария, голям, покрит с плесен, кръст и две арки над широкото каменно стълбище. На няколко пъти му се наложи да натисне клаксона заради многото деца, които играеха на улицата.
	Кларънс ги намери за много симпатични, най-вече момиченцата, с шарените си роклички и красиво сплетените на многобройни плитчици коси. Когато колата спря пред една от къщите, група деца дойдоха да ги поздравят. Бисила веднага влезе в сградата, а те двамата останаха при децата, които не преставаха да разглеждат и да докосват Кларънс, която съжали, че не носи нищо, което да им даде. Зарови в чантата си и извади няколко монети, на които децата се зарадваха много, а Инико я попита грубо:
	— Какво правиш?
	— Давам им монети.
	— Не съм сляп. Защо го правиш?
	— Нямам нищо друго, което да им дам.
	— Не трябва да го правиш. Виждаш ли? Не можеш да го преодолееш.
	Кларънс започваше да се дразни от тона му.
	— Какво не мога да преодолея?
	— Да се държиш като истинска туристка покровителка…
	— Като дете много се радвах, когато някой ми дадеше нещо — защити се тя ядосана, но го каза тихо, за да не я чуят децата. — Погледни им личицата! Наистина ли мислиш, че им вредя?
	— Жителите на Баней са две хиляди — каза той със сарказъм. — Когато тези сополанковци се похвалят на другите, ще останеш без пукната пара.
	Инико влезе в къщата. Кларънс остана още няколко секунди навън, ядосана, че й се беше скарал. Не беше свикнала да я критикуват… Действието на амулета беше краткотрайно! Реши да не му обръща внимание и го последва.
	Като видяха, че Бисила идва, придружена от европейка, която можеха да разпитат за страната й, сестрите й Аманда и Ховита, с красиви тюрбани на главите, превърнаха семейната среща в истински празник. Кларънс не разбра как, но изведнъж седемнайсет души — сестрите на Бисила с мъжете си и децата им със съпругите и съпрузите си, и техните деца — насядаха около правоъгълната маса, покрита с мушама на цветя, която мигновено се изпълни с ястия: пиле с маниока, златоперка със сос от авокадо и зеленчуковата салата, която вече беше яла в дома на Бисила. Храната й се стори много вкусна, но най-много й хареса десертът: хрупкави кокосови бисквити и фреш от ананас с джинджифил.
	Улисани в разговора, не забелязаха, че небето се покрива с тъмни облаци и наближава тропическа буря, която обаче премина толкова бързо, колкото внезапно беше започнала. Кларънс излезе в преддверието, за да запали цигара. Инико не й беше казал и дума по време на целия обяд. „Толкова по-зле за него“, помисли си. Не й допадаше мисълта, че заради спонтанно и неволно решение от нейна страна той отново я приема такава, каквато я беше видял за първи път в Сампака. А вече я беше опознал. Явно отношението му към нея се колебаеше между привличане и отритване. В един момент се шегуваха като тийнейджъри, а в следващия се нападаха — най-вече той, щом откриеха нещо странно в другия. Притесни се, че заради спора пътуването може да се провали — Инико например да реши да се върнат в Малабо, и се натъжи от напразните надежди. Добре че поне пейзажът успяваше да оправи настроението й.
	Загледа се в ивицата море, която разделяше острова от континента. Небесата се отвориха за час и показаха далечната и величествена планина Камерун, увенчана с облаци. Малко по малко върхът изчезна зад мъглата, сякаш пред него беше паднала завеса.
	— Красиво, нали?
	Бисила се приближи до парапета, на който се беше облегнала Кларънс, за да се наслади на гледката.
	— Красиво… — Кларънс потърси най-точната дума, която да изрази впечатлението й, — прекалено красиво. Не ме учудва, че баща ми се е влюбил в този остров.
	Бисила стисна устни.
	— Предполагам, че ти е разказвал много неща за живота му тук — прошепна, без да откъсва поглед от хоризонта.
	Кларънс се загледа в профила й. Имаше нещо в Бисила, което я привличаше. Притеснително светлите й очи излъчваха интелигентност, сила и решителност, макар че на външен вид изглеждаше крехка и физически слаба. Лаха и Инико казваха, че била отговорна, работлива и весела, но Кларънс долавяше у нея дълбока тъга и уязвимост. Може би животът беше помрачил радостта й.
	— Опасявам се, че бащите никога не споделят всичко… — каза.
	Бисила я погледна. Кларънс имаше чувството, че изучава чертите й, и се сети за Мама Саде. На колко ли години беше? Предположи, че беше малко по-възрастна от майката на Инико. Колко различно щеше да е отношението й с Бисила, ако тя помнеше баща й!
	— Знаете ли какво ми се случи онзи ден? — попита. — Инико може и да ви е казал. — Бисила я погледна учудена и Кларънс реши да продължи: — В един ресторант ме нападна някаква Мама Саде. Твърдеше, че й напомням на някого, на мъж, когото познавала преди много години.
	Насили се да се усмихне.
	— Глупаво е, но за момент си помислих, че може да е познавала баща ми. — Замълча, но Бисила не реагира по никакъв начин. — Мама Саде е общувала с много хора през живота си.
	— Значи и вие знаете коя е тя…
	Бисила кимна за потвърждение.
	— А какво значение има за теб дали е познавала или не баща ти?
	— Ами…
	Кларънс се поколеба, но вътрешно гласче я насърчи да разкрие душата си. Защо поне веднъж да не изречеше на глас причината, довела я на острова? Отвори уста, за да отговори, но гласът на Инико я прекъсна:
	— А! Тук сте! Кларънс, ще тръгваме — каза, без да я погледне в очите. — Искам да стигнем в Урека, преди да се стъмни.
	Двете жени го последваха. Аманда и Ховита настояха да вземат няколко пликчета с храна и кокосови бисквити, които Кларънс толкова много хареса. Същите весели деца, които ги бяха посрещнали, отново ги наобиколиха. Бялата жена беше атракцията на деня, а може би и на годината.
	В един момент Кларънс забеляза, че погледът на Бисила е прикован в амулета, който Инико беше завързал на врата й. Не разбра дали беше учудена или разтревожена от факта, че амулетът на Инико сега беше на нейния врат. А може би малката раковина й навяваше спомени. Очите на Бисила се насълзиха и преди сълзите да потекат по бузите й, я прегърна силно за сбогом, сякаш нямаше да се видят никога повече.


	Дори в колата Кларънс не престана да мисли за Бисила. Съжаляваше, че не се беше опитала да разбере нещо повече за живота й. Болшинството жени от Екваториална Гвинея на възрастта на Бисила нямаха никакво образование. Бяха подготвени само за типично женските им задължения: да поддържат дома, да готвят, да обработват земята и да отглеждат деца. Единствената алтернатива за някои беше да работят на сергия на пазара. А Рихека, Мелания и Борихи й бяха казали, че нещата не са се променили много, макар че — на теория — конституцията на държавата защитава жените и ги поставя наравно с мъжете, давайки им същите права, задължения и отговорности. Според новите й приятелки обаче се спазвало единствено свързаното с отговорностите.
	Въпреки това Бисила беше независима жена, започнала да учи още по времето на колониалната епоха. Кларънс нямаше представа каква заплата са получавали жените, но предполагаше, че не е била висока. И все пак в семейството й са разчитали само на нейната заплата. Как беше успяла Бисила да отгледа двамата си синове без подкрепата на мъж до нея?
	— За какво мислиш, че си толкова мълчалива?
	За първи път, след като я беше упрекнал за отношението й към децата от Баней, Инико се притесняваше за душевното й състояние.
	Белите очертания на банкета на тясното асфалтирано шосе се виеха сред зеленината на избуялите треви.
	— Мислех си за майка ти — отговори Кларънс. — Бих искала да науча повече неща за нея. Намирам я за много специална жена.
	— Какво точно искаш да знаеш? — попита с помирителен тон, който Кларънс прие за извинение за спора за монетите.
	— Ами защо не живее в Баней със семейството си? Как така се е установила в Малабо? Как е успяла да получи образование? Колко пъти се е омъжвала? Кой е баща ти? А на Лаха? Какъв е бил животът й в Сампака?
	— Добре, добре! — прекъсна я той. — Това са прекалено много въпроси!
	— Съжалявам. Ти ме попита какво искам да знам.
	Опасяваше се, че беше прекалила с любопитството си, но Инико не изглеждаше притеснен.
	— Майка ми — започна да разказва — е работила в болницата на имението в Сампака като помощник-медицинска сестра, оженила се за един от тамошните работници и съм се родил аз. Баща ми почина при злополука и се преместихме в Малабо. В даден момент трябва да е имала връзка с някакъв мъж, от която се роди Лаха, но не знам нищо повече. Никога не пожела да говори за това, а и ние не искахме да я притискаме. От Сампака имам бегли спомени от училището и от колибите на нигерийците, където за мен се грижеше една съседка. После прекарах много години с баба ми на село. Харесваше ми повече от имението, защото се чувствах по-свободен…
	В съзнанието на Кларънс изплуваха откъси от писмата, в които се споменаваше някаква медицинска сестра, която се грижила за дядо Антон на смъртния му одър. За миг видя ръцете на Бисила, отриващи с влажна кърпа челото на дядо й.
	Беше ли възможно?
	Известно време мълчаха замислени. Инико караше, с поглед, вперен в пътя, и лакът, опрян на отворения прозорец.
	— А после? — попита Кларънс.
	— Кога после?
	— Как така Бисила не е напуснала страната като много други след независимостта, през седемдесетте и осемдесетте? Нали са експулсирали нигерийците и са прогонили много хора от народа буби?
	— Ами тя явно не е представлявала заплаха за политиката на режима. Освен това в областта на медицината се справяше по-добре и от лекарите, така че беше по-скоро полезна…
	Млъкна, а на лицето му се изписа сдържан гняв. Тя предположи, че беше събудила спомена за жестоките преследвания, на които е бил подложен народът му от диктатора Масиас. Кларънс съжали, че го беше притеснила с въпросите си. Сложи ръка на бедрото му и се загледа в пейзажа. Инико благодари за жеста й, като сложи дясната си ръка върху нейната, докато с лявата продължаваше да държи здраво волана.
	Напуснаха малкото и занемарено селце Риаба, наричано Консепсион по време на колонията, чиито едноетажни къщи с вид на колиби стигаха чак до морето, безразборно скупчени покрай прашни улици без тротоари, а гъстата растителност заплашваше да ги погълне. Отправиха се на юг.
	— Какво означава _Инико_? — попита Кларънс след доста време. — Нямаш ли и друго име? Мислех, че тук всички имат по едно испанско и едно гвинейско име.
	— Нещо като Инико Луис?
	Тя се изсмя.
	— Ами да, нещо такова.
	— Аз имам само това име и то е нигерийско. Свещеникът в училище ни казваше, че с тези имена Господ нямало да може да ни разпознае и сме щели да отидем в Ада. Аз не се страхувах и му отговарях само когато ме наричаше с моето име. Накрая той се предаде.
	— А значи ли нещо?
	— „Роден в трудни времена“.
	— Много подходящо… предвид времето, в което си се родил, смяната на режима и всичко, през което си преминал…
	— И да не се казвах Инико, пак щяха да ми се случат същите неща, предполагам. Едно име не може да има чак такова влияние.
	— Да, но придава смисъл, прави те специален.
	— Е, тук имаме доста специални хора, Кларънс: едноименните град и вулкан… — гласът му стана мек и топъл, — а и Инико, мъж, роден в трудни времена. Какво се очаква от всичко това?
	Погледна я косо, но тя усети напрежението в погледа му. Усети, че под защитния крем, който си бе сложила сутринта, бузите й горяха от дръзките мисли, които минаваха през ума й. Трябваше да използва този вълшебен момент, преди да е отминал, и да се вкопчи в тази тънка нишка, която се преплиташе около тях, преди да се е скъсала.
	— Ами да — каза, като се стараеше гласът й да звучи предизвикателно. — Какво да очакваме от един вулкан и от един буби воин?
	„Огън. Буен огън“, помисли си.
	Стори й се, че гъстата джунгла около тях е онемяла. Къде беше изчезнало оживлението, което беше чувала и усещала по време на цялото им пътуване? Имаше чувството, че някой тайно я наблюдава. Успокои се, като се сети, че, за разлика от континента, на острова нямаше хищни животни: слонове, лъвове, маймуни… но настъпилата тишина й се стори съмнителна. Сякаш прочел мислите й, Инико каза:
	— Още малко остава до Урека.
	Името стопли душата й с нова надежда. Ами ако накрая пътуването даде някакъв резултат? Дали някой там помнеше баща й?
	Ленд роувърът пое по тесен неасфалтиран път и Кларънс усети как всички признаци на цивилизацията изчезват. Джипът трудно си проправяше път по неравната земя. След няколко километра се натъкнаха на бариера, която препречваше пътя.
	— Това е полицейски контролен пункт — каза Инико и се стегна. — Ти ще мълчиш, ясно? Мен ме познават. Ще се забавим само минута.
	Кларънс кимна.
	Когато приближиха, видя, че бариерата представляваше два бидона, на които беше подпрян бамбуков клон. Инико спря колата, слезе и поздрави двамата полицаи. Униформените огледаха автомобила и му зададоха няколко въпроса. Кларънс имаше усещането, че нещо не е наред, и се притесни. Инико клатеше глава, а един от мъжете вдигна заплашително пръст. Кларънс реши да пренебрегне предупреждението на Инико, извади документите и няколко банкноти от чантата си и слезе от колата.
	— Добър ден — поздрави възпитано и се усмихна. — Какво става?
	Инико сви устни и я погледна с укор.
	Един от полицаите, дебел и навъсен, се доближи до нея и след като я огледа нагло от горе до долу, й поиска документите. Тя му ги подаде, а той ги разгледа най-подробно. След това ги взе другият полицай и след като и той ги прегледа, ги върна на Кларънс и изръмжа. Минаха няколко секунди, но никой от двамата не посегна към бариерата. Кларънс се сети как Лаха я беше измъкнал от полицаите пред катедралата и протегна ръката, в която държеше банкнотите, да се здрависа с мъжа. Полицаят разтвори длан и за нейна утеха остана доволен от сумата. Направи жест на другия и ги пуснаха да минат.
	Щом влязоха в колата, Инико се успокои и я попита:
	— Мога ли да знам кой те научи на това?
	Кларънс сви рамене.
	— Лаха — отговори и се усмихна доволна. — Както виждаш, бързо се уча.
	Инико тръсна глава.
	— Ах, този Лаха…! На него наистина са му дали правилното име.
	— Така ли?
	— Лаха е буби богът на музиката и на добрите чувства. Преведено би звучало: _някой с добро сърце_.
	— Прекрасно име.
	— По-хубаво е от другото. Пълното му име е Фернандо Лаха.
	— Спри колата!
	Инико заби спирачка. Кларънс отвори вратата и излезе. Беше объркана. Сложи ръце на челото си и разтърка слепоочията си. В главата й кънтеше: „Лаха се казва Фернандо!“.
	Преговори наум всичко, което знаеше, думите на Хулия, които я бяха довели тук да търси някой си Фернандо, по-голям от нея и роден в Сампака, малкото, което беше научила за Бисила, живяла известно време в Сампака, счупената чаша кафе при произнасянето на _Пасолобино_, цветята на гроба на дядо й… Нима беше възможно? Лаха беше мулат и се казваше Фернандо! Ами, ако…? Ами, ако…?
	Инико сложи ръка на рамото й и тя въздъхна шумно.
	— Добре ли си?
	— Да, Инико, извинявай, аз… — Потърси някакво приемливо обяснение за поведението си. — Зави ми се свят. Може би от горещината и напрежението от срещата с полицаите. Не съм свикнала с подобни неща…
	Инико кимна с разбиране.
	Беше горещо, но тя разтърка ръце, като да й беше студено. Погледна Инико, който я наблюдаваше, сбърчил чело. Дали да не му сподели съмненията си? Тръсна глава. Какво щеше да постигне, ако го накара и той да се съмнява, че имат общ брат? Беше ли готова да провали няколко прекрасни дни заради прибързано и недоказано заключение? Откога не си беше позволявала някаква волност? Не беше ли по-разумно да изчака да отидат в Урека?
	Отвори очи и видя Инико пред себе си, леко разкрачен и със скръстени на гърдите ръце. Видя топлия му, търпелив поглед.
	— Вече съм по-добре — каза и въздъхна. — Ако искаш, можем да продължим.


	През последната отсечка джипът се бори ожесточено с гъстата, едва проходима растителност, която не беше оставила и следа от пътя.
	— И този път ли е част от работния ти маршрут? — попита Кларънс и усети, че стомахът й се разбунтува.
	— Тук идвам рядко — поясни той. — Повече за удоволствие, отколкото по работа.
	— Кога си идвал за последен път?
	Един въпрос не й даваше мира: „Бил ли е тук с Мелания?“.
	— Не си спомням — усмихна се. — Има едно място, което искам да ти покажа. Приеми го като подарък.
	Спря на полянка, от която се виждаха няколко къщи.
	— Сега ще трябва да повървим малко пеша до плажа на Морака, но те уверявам, че усилието си заслужава.
	За да стигнат до морето, трябваше да минат първо през какаова горичка, а после по тясна пътека между огромни дървета, чиито корени бяха излезли на повърхността и Кларънс непрекъснато се препъваше в тях. Скоро чуха шума на вълните и изведнъж пред очите им се разкри неописуема гледка.
	Стояха на ръба на стръмен скалист бряг, който се спускаше отвесно почти сто метра надолу към морето. Зави й се свят. Инико тръгна по тясна, криволичеща, стръмна пътечка и тя го последва, но я беше страх. Камъчетата я подхлъзваха, а извитите стволове на дърветата бяха като стъпала. На няколко пъти Инико се разсмя на непохватността й и дори се усъмни, че е родена и живяла в планината. Когато накрая слязоха, Кларънс се обърна и се ужаси при мисълта да се върне обратно горе.
	Ако изобщо щеше да й се иска да се връща…
	Погледна пред себе си и онемя. Усилието наистина си струваше. Представата й за Рая се беше превърнала в действителност.
	Пред очите й се разкриваше най-прекрасната гледка, която беше виждала: дълъг и широк плаж, с черен пясък и прозрачна вода. До пътеката, по която бяха слезли, падаше огромен водопад, образуващ долу кристален басейн. Тук река Еола се сливаше с морето, превръщайки смъртта си в чиста красота.
	Истински неописуемо красив спектакъл! Вълните галеха нежно група скали накрая на плажната ивица. Там, където плажът свършваше, синьото море и зелената джунгла си оспорваха границата помежду им.
	— Как ти се струва? — попита Инико, щастлив от възхищението, изписано на лицето й.
	— Баща ми, който не е поетична натура, винаги се хвали, че е имал щастието да се наслади на райските кътчета на земята: нашата долина и този остров. Сега го разбирам. Това е Раят!
	Инико събу обувките си и й даде знак да направи същото. После я хвана за ръката и тръгнаха по плажа.
	— Всяка година, през ноември или декември, хиляди големи морски костенурки идват тук през Атлантическия океан. Повечето от тях са се излюпили на този прекрасен плаж и се връщат, за да снесат яйцата си. Излизат на сухия пясък, в който заравят яйцата. Някои се връщат в морето, други умират от изтощение, а трети стават жертва на ловците, които ги очакват, въпреки че са защитен вид. Обръщат ги с корема нагоре, а те не могат да се завъртят, защото са много големи, и така ги убиват. — Прегърна я и я притисна до себе си. — Като си представя излизащите от водата изморени костенурки, Кларънс, се сещам за сънародниците ми, които напуснаха страната и не могат да се върнат; за онези, които се завърнаха и бяха подложени на мъчения, и за онези, които се борят и успяват да оцеляват на черния плаж.
	Кларънс не знаеше какво да каже.
	Крачиха дълго с боси крака по пясъка. Спряха пред огромна скала, покрита с мъх и малки птички, която се издигаше като естествен менхир на повече от трийсет метра към небето. От върха й бликаше малък водопад.
	— Това е стражът на острова — каза Инико. — Задачата му е да пази хората на Урека.
	Бръкна в джоба на панталона си и извади някакви семена, смесени с цветни листенца, постави ги в основата на скалата и прошепна нещо.
	— Какво правиш?
	— Оставям й дар.
	— Можеше да ме предупредиш. Аз не нося нищо.
	Инико извади още няколко семена.
	— Това е достатъчно.
	Кларънс се наведе и докато оставяше малкия си подарък, се помоли за успешното приключване не само на мисията си в Биоко, но и на останалите си планове. Намръщи се. Искаше прекалено много срещу толкова малко.
	— Не искаш ли да знаеш за какво се помолих? — попита.
	Инико се усмихна.
	— Предполагам, че за същото, за което и аз. Да поникнат.
	Тя кимна. Той я хвана за ръката и безмълвно я поведе отново по плажа.
	Стигнаха до басейна под водопада на река Еола. Без да сваля дрехите си, Инико влезе във водата, с разтворени ръце и длани, обърнати към небето. Кларънс гледаше с наслаждение как капките вода, протагонисти в необратим естествен процес, се блъскат в него, а после се плъзват по кожата му. Инико се обърна и й направи знак да направи същото.
	Кларънс го послуша и се остави да я прегърне през кръста. Много бавно я придърпа към себе си, а после я притисна до тялото си и скри лицето си в косите й. Сърцето й биеше лудо. Усещаше дъха му до ухото си и потръпваше. Чуваше го как вдишва аромата й. Целуваше я нежно по врата, после по рамото и отново по ухото, и нагоре, чак до слепоочието.
	Тя беше затворила очи, за да се наслади с цялото си същество на ласките му. В този момент усещаше единствено тялото си, долепено до това на Инико сред възбуждащата интимност на океана. Никога преди това не беше изживявала подобна фантазия. Той й се наслаждаваше бавно, сякаш беше последното парче от любим сладкиш, който нямаше да вкуси повече, и искаше да запечата усещането във всичките си сетива. Отъркваше се в нея; леко я докосваше с връхчетата на пръстите си, целуваше я по бузите; вдишваше мириса на косата й; опираше ухо на челото й; поглеждаше лицето й… Започваше отново и разпалваше страстта й.
	Много бавно и без да престава да я гледа, започна да разкопчава ризата си. Кларънс усещаше как дишането й се ускорява, а кожата й настръхва от допира на ръцете му. Отново я прегърна и устните му погалиха врата й, а после се спуснаха към гърдите, които се бяха втвърдили от топлината на допира му.
	Кларънс се беше отдала напълно на усещането. Не си спомняше кога за последен път мъж й се беше наслаждавал така и я беше галил толкова умело и с обуздана страст.
	Бавно докосна устата й с плътните си устни и я целуна продължително, докато стягаше прегръдката си около кръста й. Кларънс имаше нужда от въздух и разтвори устни, а той леко ги захапа, преди езикът му да завладее устата й.
	Бяха толкова плътно прилепени един до друг, че въпреки шума на падащия водопад тя можеше да чуе ускорените удари на сърцето му. Плъзна ръце по широките му рамене и мощния гръб и погали кожата му под прилепналата мокра риза.
	Инико се отдръпна и се съблече. Кларънс видя силните му мускули и няколкото белега по кожата. Не каза нищо, сложи ръце върху зарасналите рани и ги погали, а след това доближи устни и ги целуна.
	По същия начин, по който той се бе насладил на гърдите й, тя го обсипа с ласки, докато силните му ръце галеха тила й и си играеха с косата й и накрая успяха да разплетат плитката й. Тогава Инико постави ръце от двете страни на лицето й, притисна ги и я повдигна, за да я целуне отново, този път много по-страстно. Кларънс, обзета от силна възбуда, отговори на целувката му със страст, която не беше изпитвала до момента.
	Инико целуваше устните, челото, ухото, врата й… Тя усещаше как се задъхва. Шепнешком й предложи да легнат на пясъка и учестеното им дишане се сля с шума на вълните, които плавно се плъзгаха по брега, за да се оттеглят и да се върнат отново.
	Кларънс не можеше да престане да го гали. Ръцете й искаха да запомнят всяка частица от кожата му, за да продължи да го усеща и когато се завърне в Пасолобино. Там винаги беше студено. Нямаше да има пясък. Нито две голи тела до морето. Този момент с Инико щеше да се запечата като един от най-прекрасните спомени от живота й. Като си спомнеше за него, щеше да се усмихва и отново да усеща тръпката на желанието, което я караше да извива гръб, за да го поеме с цялата му енергия. Може би ще срещне някого, с когото да сподели живота си, помисли си в момент на проблясък, но трудно ще постигне силната връзка, породила се между тях двамата. Без обещания. Без упреци. Връзка, плод на тайнствено сходство, въпреки културните и географските различия. Всеки път, щом чуеше _Африка_, пред очите й щеше да се явява красивото лице с тъжна усмивка на Инико.
	От начина, по който я обладаваше, усещаше, че Инико изпитва същото.
	И двамата щяха да знаят, че някъде по света има човек, чийто мирис се е пропил дълбоко в сетивата на другия; тяло, чиято пот е проникнала в жадната му кожа; тяло, задоволило страстта в зрелостта си, когато изминатият път е дълъг, а оставащият — неясен.


	По пътя към селото Кларънс се загледа в хоризонта над стръмния морски бряг. Морето се стелеше пред очите й в целия си блясък, а пълната луна, прокрадваща се сред палмовите листа, хвърляше хиляди отблясъци върху водата.
	Струваше й се, че беше прекарала цяла вечност на това място. Чувстваше се добре, беше спокойна. Въпреки това внезапно усети болезнена самота. Незнайно защо я обзе притеснителното усещане, че Инико искаше да покори тялото и душата й. Сякаш й казваше: „Не забравяй. Не забравяй тези моменти и тези места. Не ме забравяй. Върни се в страната си и помни отпечатъка, който оставих върху теб“. Под онзи водопад беше видяла в очите му странна смесица от желание и злорадство. „Не забравяй, че няколко дни те притежавах.“
	— Много си мълчалива, Кларънс. — Инико прекъсна мислите й. — Изкачването ли те измори? В Пасолобино навсякъде ли е равно?
	— Не мога да повярвам, че бях на това място! — възкликна с весел глас, за да не усети объркването й.
	Инико протегна ръка и я погали по косата.
	— От сега нататък — прошепна, — щом чуя името на страната ти, ще се чувствам различно. Ще си мисля за теб, Кларънс.
	Тя затвори очи.
	— И с мен ще е така, щом чуя да се говори за това кътче на Африка. Нещо, което се случва често у дома. — Въздъхна и продължи по пътя. — Всъщност мисля, че съм обречена да не те забравя…
	Стигнаха до колата, извадиха раниците от багажника и почти веднага влязоха в Урека, село с къщи покрити с палмови листа и оградени от жив плет, построени върху високи подпори, които да ги защитават от наводненията.
	Имаше трийсетина къщи, подредени в редица по протежение на неасфалтирана улица с високи дървета, от чиито клони висяха черепи на маймуни и антилопи и скелети на змии, които пазеха селото от злите духове. Това място изобщо не се беше развило през последните десетилетия. Ако Хакобо и Килиан дойдеха тук, сигурно щяха да имат усещането, че са се върнали във времето. Нямаше нищо общо нито със столицата, нито със северната част на острова.
	В края на улицата се виждаше постройка без стени. Няколко души до нея махнаха на Инико за поздрав.
	— Каква е тази постройка? — попита Кларънс.
	— Това е Селският дом. Много важно място за нас. Тук хората се събират и си разказват истории, разискват проблеми от ежедневието, разрешават спорове. Всичко, което знам за народа си, съм го чул тук. Всъщност… — махна с ръка на хората, които се приближаваха, за да ги поздравят — от сега нататък ти също ще си част от историите, които ще вървят от уста на уста из местата, които посетихме.
	— Така ли? — Кларънс го погледна с любопитство. — А каква ще е моята заслуга? Това, че съм бяла?
	— Вие, белите, не ни изненадвате, колкото вие си мислите. Ще влезеш в историята като _приятелката на Инико_. Нищо че след няколко часа ще си заминеш! — Усмихна се дяволито. — Вече нищо не можеш да направиш.
	Обърна се и тръгна към групата селяни, които вървяха към него. Поздравиха се сърдечно, размениха няколко думи и жена посочи една от къщите.
	— Ела, Кларънс — каза Инико. — Да оставим нещата си в хотела.
	Кларънс повдигна вежди, заинтригувана и развеселена. С влизането си подсвирна от изненада.
	Подът беше от утъпкана пръст и нямаше почти никакви домакински принадлежности, но помещението беше много романтично и уютно. В средата камъни ограждаха купчина съчки, готови да бъдат запалени. До примитивното огнище имаше широко бамбуково легло. На малка масичка някой беше оставил купа с апетитни плодове.
	— Ще спим тук — каза Инико и остави раниците на земята. — А сега трябва да приемем поканата на старейшината. Време е да вечеряме. Всички заедно.
	Кларънс усети тръпка в стомаха. Дали щеше да се запознае с жителите на селото? Дали щеше да й се удаде възможност да попита за предполагаеми приятели на баща й?
	Главният се казваше Димас. Беше набит, нисък мъж с прошарена къдрава коса и изразителни черти. Две дълбоки бръчки на бузите му подчертаваха още по-силно широкия му нос и плътните устни. Поздрави Инико сърдечно като останалите и Кларънс реши, че тук той е много ценен от всички.
	Седнаха на пода в широк кръг. Кларънс и Инико заеха почетните места до Димас. Мъжете я гледаха с любопитство, а няколко деца я наобиколиха. Беше явно, че тази вечер тя ще е център на вниманието, така че по време на обилната вечеря — риба, пържени банани, маниока и пържени резени от плода на хлебното дърво — й се наложи да отговори на много въпроси за Испания. Мъжете седяха през цялото време, докато жените непрекъснато излизаха и влизаха с още храна и напитки, най-вече напитки, като гледаха да не се сблъскат с децата, които непрекъснато се въртяха около бялата жена и храната. Когато се заговори неизбежно за снега и ските, Кларънс се смя от сърце наравно с всички, донякъде под влияние на палмовото вино, което пробваше за първи път.
	— Как го правите толкова силно? — попита.
	Очите й сълзяха, а гърлото й гореше.
	Отговори й мъж на име Габриел, толкова слаб, че ребрата му се брояха, който седеше до Димас и беше на неговата възраст.
	— Правим го по традиционния начин. Катерим се по палмите, завързани с лиани и тънки въжета. Отрязваме дръжките на мъжките цветчета и събираме течността в кратунка или гарафа. После я оставяме за няколко дни да ферментира — протегна ръце към пода — много, много бавно. Да. Трябва да престои, за да набере сила.
	— Като народа буби — каза Инико и всички кимнаха в знак на съгласие.
	Вечерята приключи и Димас изведнъж стана много сериозен. Всички млъкнаха и той започна да разказва на испански историята на народа им, която сигурно всички бяха слушали стотици пъти, помисли си Кларънс, но никой не показа и капка нетърпение. Точно обратното, слушаха го с внимание и кимаха в потвърждение на думите му, докато той разказваше за първите буби, които пристигнали на острова преди хиляди години; за войните между племената за завоюване на най-добрите земи; за многото царе и подвизите им; за късмета, който са имали поради отдалечеността на Урека и трудния достъп до нея при набирането на роби; за пристигането на първите колонизатори и сблъсъците с тях; за живота с испанците.
	Тонът на Димас стана глух, докато произнасяше имената на царете:
	— Моламба, Лориите, Лопоа, Моадиабита, Сепаоко, Мооката, А Лобари, Ориитие…
	Кларънс затвори очи и се заслуша в историята, пренесе се мислено в робовладелския строй и си представи сблъсъците на испанците с племето буби до пълното му покоряване.
	— Испанците са причината за изчезването на царете ни — пошепна Инико, — но ние ги съхраняваме като наш национален символ. Аз познавах Франциско Малабо Беоса, нашия духовен баща. Роден е през 1896-а, а умря сто и пет годишен, преди около две години.
	— Не мога да повярвам! — тихо възкликна Кларънс. — Живял е два пъти повече от средната продължителност на живота тук…
	— Чуй — прекъсна я той. — Сега идва най-интересната част, в която се разказва за подвизите на Есааси Евеера.
	Димас разказа за живота на дясната ръка на цар Мока, който се провъзгласил за цар първо на Риаба, а после на Малабо. Описа Есааси Евеера като силен младеж, смел и решителен, който ненавиждал колонизаторите, които нападали жестоко не само хората, идващи тук в търсене на обработваеми земи, но и народа буби, който симпатизирал на белите хора. Накрая той, съпругите и воините му били заловени от колонизаторите и затворени в Блек Бийч, където бил жестоко малтретиран, а жените му изнасилвани от пазачите в негово присъствие. Той не издържал и обявил гладна стачка.
	Димас приключи разказа си за царете и започна да говори за своя собствен живот. След известно време Инико прошепна иронично:
	— А сега ще каже колко добре си живее с неговите хора.
	В действителност Димас си припомни с носталгия младостта в Санта Исабел; колко добре си е живял в малка къща със съпругата и децата си; колко пари е печелил като надзирател на работниците в какаова плантация, наречена Констансия, служба, която му давала правото на малка кола; и колко хубаво било, че децата му ходели на училище. Кларънс забеляза, че Инико е забил поглед в пода. Явно тази част от разказа изобщо не му харесваше. Димас направи кратка пауза, за да отпие от виното си, а Кларънс използва възможността да попита:
	— А това имение Констансия… близко ли беше до Сампака?
	— О, да, много близко. Не съм ходил често в Сампака, но познавах хора, които работеха там. Имаше един лекар… — Димас притвори очи, — казваше се Мануел. Много добър човек. Веднъж ми помогна, а по-късно аз му върнах услугата. Питам се как ли е той.
	Сърцето на Кларънс се преобърна. Лекар, който се е казвал Мануел? Предвид възрастта на Димас, прецени, че времето съвпада. Каква ли е била тази услуга? Може ли да е изпращал пари? На това затънтено място? Нямаше смисъл…
	— А дали този Мануел не е имал съпруга на име Хулия?
	Димас се ококори от изненада.
	— Точно така се казваше жена му. Беше дъщеря на Емилио… — гласът му заглъхна. — Възможно ли е да го познаваш?
	— Мануел почина наскоро. Познавам Хулия много добре… — Опита се да запази спокойствие. — Те са били тук с баща ми Хакобо и чичо ми Килиан. — Погледна мъжа, но не забеляза никаква реакция. — Не знам дали ги помните…
	Димас тръсна глава и промърмори нещо.
	— Имената ми звучат познато — отговори, — но лицата им са се изтрили от паметта ми. Може и да съм ги познавал, но оттогава са минали толкова години…
	Кларънс реши да направи още един опит. Трябваше да разбере има ли някаква, макар и минимална, възможност Димас да е бил един от приятелите от Урека, чрез които баща й беше изпращал пари. Но на кого? И защо?
	— Казвате, че Мануел ви е помогнал, а после вие сте му върнали жеста…
	Димас прокара пръсти по челото си, сякаш искаше да изтрие спомените от онова време.
	— Бяха трудни времена за всички, за черни и за бели…
	— Белите заловиха брат ти — намеси се грубо Инико, подразнен от носталгията на Димас. — И го изпратиха в Блек Бийч. Измъчваха го.
	Димас кимна, а после поклати глава и каза:
	— Не белите го убиха. Уби го Масиас. Той се зае да очисти всички, които бяха икономически добре, а онези, които не можа да убие, разори. Като мен. Но е различно.
	— Белите сложиха на власт Масиас — настоя Инико.
	— Но и ви дадоха независимостта — подчерта Кларънс, с надеждата отново да се върнат на темата, която я интересуваше. — Нали това искахте, страната ни да ви остави на мира?
	— На мен никой не ми е давал независимост — отвърна, обиден, без да я поглежда. — Аз съм буби. Жителите на този остров, първите, кореняците, още преди някой проклет кораб да се е натъкнал на острова, са буби. Тук не е имало нито португалци, нито англичани, нито испанци, нито фанг. Но когато Испания я устройваше, или по-скоро не й оставаше нищо друго, освен да даде независимост на Гвинея, защото й го наложи ООН, го направи по най-ужасния начин: предаде властта на един параноичен фанг, с претекста, че така нацията щяла да се обедини. Сякаш е възможно да събереш в едно деня и нощта!
	Огледа присъстващите и повиши глас:
	— Този остров и континенталната област Мбини са, доскоро бяха, два коренно различни свята, населявани от два различни народа. Традициите на народа буби са различни от тези на народа фанг. — Обърна се към Кларънс и тя видя, че очите му я гледаха свирепо. — Преди малко ти обясниха как правим палмовото вино. Качваме се на дървото и извличаме течността. Знаеш ли как го правят фанг?
	Не дочака отговора й.
	— Отсичат палмата… Да, Кларънс, твоята страна ни задължи да приемем фиктивна държава, единствена и неразривна, знаейки, че няма да се получи, а после ни обвиниха, че сме били проблемни. И какво се случи? Чу ли какво каза Димас? Той поне е имал късмет да се покрие на това затънтено място…
	Възрастните мъже кимнаха в знак на съгласие. Кларънс сви устни, ядосана както от това, че я беше прекъснал, така и от тона му. Щом започнаха да говорят за политика, отношението им към нея се промени. А най-лошото беше, че може би нямаше да й се удаде друга възможност да разпита Димас, без да събуди любопитството на останалите.
	— Прав си, Инико — каза Габриел с мек тон, — но говориш със сърцето си. Предишните времена няма да се върнат. Преди беше какаото, сега е петролът.
	— Проклети суровини… — каза Инико. — Де да можеше този остров да е пустиня! Тогава сигурно никой нямаше да го иска.
	Кларънс се намръщи и отпи от виното. Как би могла да го убеди, че грешеше, че именно суровините можеха да тласнат страната напред? Тя още помнеше Пасолобино от детството си и колко беден беше районът. Пътищата не бяха асфалтирани; токът спираше непрекъснато, а и често нямаше вода; кабелите висяха по стените; много къщи изглеждаха изоставени; и естествено, нямаше медицинска помощ. Още помнеше коленето на прасетата, доенето на кравите, зареждането на хранилките на животните; ловът на диви кози; чистенето на оборите; събирането на трева за добитъка; калта по пътищата и мръсотията по улиците, по които минаваха животни.
	Когато беше на десет години, не чак толкова отдавна, ако някой европеец от Франция или северноамериканец видеше снимки от селото, щеше да си помисли, че живеят в Средновековието. За по-малко от четирийсет години Испания се беше променила коренно, до степен, че отдалечени места като Пасолобино се бяха превърнали в райски туристически кътчета. Може би и тази малка част от Африка имаше нужда от време, за да се преобрази.
	— Не съм съгласна, Инико — каза. — Там, където аз живея, благодарение на това че има много сняг, условията се подобриха за много хора…
	— Моля те! — прекъсна я ядосан. — Не ме сравнявай! Тук има пари, корумпирани управници и хиляди хора, живеещи в несигурни условия. Не мисля, че знаеш какво е това.
	Кларънс го погледна строго и се насили да не му отговори грубо пред приятелите му от Урека. Не беше свикнала да й говорят с подобен тон и да оспорват мнението й с презрение. За щастие, останалите не им обърнаха внимание и продължиха да обсъждат темата все по-разпалено. Инико издържа на погледа й, сбърчи чело, наведе се и започна да търси нещо в раницата до него. Кларънс замълча и отпи от питието, което беше толкова силно, че я сви стомахът, но тя успя да потисне желанието си да стане и да се махне оттам.
	След няколко минути Димас вдигна ръка и всички млъкнаха.
	— Виждам, че носиш документи, Инико. Има ли нещо ново?
	— Да. Правителството подготвя нов закон за собствеността върху земята. Нося чернова на заявление да регистрирате земите си на ваше име.
	— Защо? — попита един от мъжете, албинос, с буден поглед.
	Кларънс го загледа с любопитство. Беше странен, защото имаше същите черти като останалите, но кожата му беше напълно бяла. Странна смесица на черно и бяло, помисли си.
	— Гората е ничия, но човекът й принадлежи. Нямаме нужда от документи, за да знаем кое е наше.
	Няколко от присъстващите кимнаха в потвърждение на думите му.
	— Говориш като фанг. — Инико вдигна пръст. — Тази ти теория ще им позволи да си присвоят столетните права на собственост на много семейства.
	— От векове тук тежи дадената дума за собственост върху земята, която населяваме — каза Димас. — Думата е свещена.
	— Във времената, в които живеем, думата вече няма тежест, Димас. Сега трябват изрядни документи. Новият закон се придържа към африканското право, което забранява личната собственост върху земята, но пък разрешава ползването й за лична изгода. Хубавото е, че включва клауза за традиционната семейна собственост. Казва се, че никой няма да ви лиши от правото да живеете на земите, които населявате, и да ги обработвате. Все пак е нещо. Ако дядо ми беше представил документи за имението след напускането на испанците, може би щеше да го запази. Но той не го направи. Испанците не можаха да му помогнат, защото нямаха право на собственост върху земята, но пък можеха да я отдадат на концесия и други да я ползват, и да продължат да ни експлоатират. Това, което искам, е един ден децата ви да имат право на концесия, за да не дойдат други и да ви отнемат земите.
	Чу се тих шепот. Кларънс видя, че болшинството кимаха в знак на съгласие. В далечината се чуха песни.
	— Благодаря ти, Инико. Ще обсъдим това, което ни каза, и като дойдеш следващия път, ще говорим. Сега да се порадваме на танците. Много дълго време приказвахме, а не искаме на гостенката ни да й доскучае.
	Кларънс се зарадва, че Димас приключи срещата. Виното й беше замаяло главата и й се спеше. Денят беше дълъг и натоварен. Промените в поведението на Инико към нея я притесняваха и дразнеха. От една страна, чувстваше се привилегирована от възможността да посети тези прекрасни и отдалечени места в компанията на мъж, който силно я привличаше, но от друга — съжаляваше, че връзката им беше помрачена от минало, в което тя нямаше никакво участие, и че Инико не можеше да разграничи жената Кларънс от нейната националност. Дали щеше да се държи по същия начин, ако беше австралийка? Може би тогава нямаше да има никаква причина за взаимни обвинения, щом стане дума за колониалния период.
	Инико я побутна леко с лакът и й даде знак да погледне напред. Кларънс вдигна глава. Загледа се в групата танцуващи жени, разсеяно и със замъглен поглед. Носеха поли на ресни от палмови листа и бяха накичени с гердани от раковини, а на глезените и китките имаха нанизи с амулети. Бяха голи от кръста нагоре, лицата им бяха нарисувани с бяла боя, а косите им бяха сплетени на многобройни малки плитки. Някои носеха дървени камбанки, които звучаха глухо и монотонно като гласовете, които пригласяха на песента на една от тях. Други тропаха по земята с пръчки и крака. Танцът беше прост, но затрогващ. Скоро Кларънс се усети, че тихо им приглася. Не разбираше думите, но това нямаше значение. Въпреки умората и опиянението успя да схване смисъла на песента. Всички те бяха част от една общност, споделяха едно и също минало и повтаряха цикъла на живота от незапомнени времена. Танцът скъсяваше разстоянието във времето и внушаваше, че животът продължава и че случилото се ще се повтори, и ще продължи да се случва до безкрай.
	Когато танцът свърши, Кларънс се почувства спокойна и ободрена. До нея Инико допи питието си. Тя го наблюдаваше, докато мислено се опитваше да се свърже с него. Как да го убеди, че има толкова повече неща, които ги свързват, отколкото той си мислеше? Усещаше, че има много по-силна връзка с него — същия език, същата религия, същите детски песни, — отколкото с някой холандец например. Как да пребори озлоблението му? Как да му обясни, че омразата не води до нищо добро и че, в крайна сметка, наранява невинни? Как да го накара да разбере, че когато една кауза е загубена, най-добре е да се потърси баланс и че понякога трябва да минат години, докато бурните води намерят пътя си?
	Инико бавно изпъна огромното си тяло, протегна ръка към нея и с пленителна усмивка се наведе и потърси погледа й.
	— Бих останал седмици тук… Няма ли да ти е приятно всяка сутрин да се къпеш под водопада?
	Тя потръпна, като се сети за онзи момент. По всичко личеше, че очарователният Инико се беше завърнал.
	— Много изкушаващо, но аз също си имам моите малки райски кътчета в Пасолобино… Освен това какво става с останала част от острова, със Сан Карлос, или Луба, както се казва сега, с прекрасния плаж Алденя, с бял пясък, откъдето тръгват рибарите към острова на папагалите? Какво става с Батете и дървената църква? Нали имаше намерение да ми покажеш всичко това? Как можеш да искаш да се откажа от половината от най-хубавата туристическа обиколка в живота ми?
	— Сега ще те възнаградя, а останалото ще ти го дължа, ако някой ден дойдеш отново в Биоко.
	Тя го погледна дяволито.
	— Добре — съгласи се, като се опитваше да долови двусмислието в думите му. — Във всеки случай, смятам, че нищо не би могло да се сравни с плажа Морака.
	— Почакай и ще видиш!
	Кларънс притвори очи и приятна тръпка премина през гърба й.
	— Имам предвид, че най-накрая ще можеш да обиколиш цялото имение Сампака. — Забеляза, че тя се изчерви, и умишлено замълча. — За какво си мислеше? Че ще те накарам да се откажеш и от мястото, на което се запознахме?
	Стана и протегна ръка, за да й помогне да се изправи.
	— Знаеш ли, Кларънс? Беше логично при пристигането ти на острова да се запознаеш първо с Лаха и с мен. Духовете пожелаха да се случи така. А срещу волята на духовете не можем да се борим. Имали са нещо предвид.
	Замисли се защо се беше почувствала привлечена от Инико, а не от Лаха. Може би и в това се бяха намесили духовете.
	Заваля.
	Думите на Инико я накараха да се почувства странно. Сякаш част от кръвта, която течеше във вените й, я принуждаваше да се съгласи с него.


	— Помниш ли деня, в който се срещнахме?
	Това беше преди три седмици, а на нея й се струваше, че оттогава беше минала цяла вечност.
	— Когато реших, че си новоназначена секретарка ли? — попита Инико.
	Кларънс се засмя.
	— Да! Трябва да си призная, че малко ме изплаши.
	— Надявам се, че вече не те плаша.
	— Хмм. Не съвсем. Когато се запознахме в Сампака, а после и в дома на майка ти, ми се стори мрачен и недружелюбен.
	Той се обърна към нея изненадан.
	— Да — потвърди тя. — Дори си помислих, че имаш нещо против мен. Не помниш ли? На вечерята майка ти ти каза нещо на буби и ти се промени. — Инико кимна. — Какво ти каза?
	— Да не те съдя, преди да съм те опознал.
	— Добър съвет. Виждаш как се промениха нещата. Ако сега царуваше Евеера, щеше да си имаш неприятности, задето симпатизираш на бяла жена.
	Той се разсмя от сърце, преди да й отговори:
	— Ако сега царуваше Евеера, _ти_ щеше да си в опасност, задето се домогваш до един буби.
	Инико спря джипа пред ръждясала ограда с остатъци от червена боя и надпис, от който липсваха букви — _СА_ПАК_.
	— След като си толкова умна и си чела толкова много, и имаш афинитет към имената… знаеш ли какво означава _Сампака_?
	Кларънс се замисли. Имението беше близо до градче, което се наричало Сарагоса…
	— Допускам, че е първоначалното име на населеното място.
	Инико се усмихна самодоволно.
	— Наименованието е съкращение на името на един от първите освободили се роби, пристигнали на острова по времето, когато е бил английска колония. Казвал се е Самуел Паркър, име, което първо било съкратено на Сам Паркър, а впоследствие започнало да се произнася _Сампака_.
	Кларънс се обърна към него.
	— Откъде знаеш всичко това?
	Инико сви рамене.
	— Може би са ми го казали като малък в училище. Или съм го чул, докато работех в плантацията. Не помня. Искаш ли да влезем?
	— Още един въпрос. Искам да знам дали изпитваш носталгия по времето, прекарано в имението.
	Инико се замисли.
	— Имах щастливо детство, но когато ме задължиха да се върна, работата беше тежка и досадна. Това, което чувствам, е може би смесица от безразличие и привързаност…
	Тя се загледа във величествените палми, чиито стволове бяха боядисани в бяло на височина от почти два метра. Разстоянието между палмите беше по-малко от метър. Бяха подредени в две дълги прави редици, а помежду им минаваше неасфалтиран път. Придаваха внушителен вид на достъпа до имението.
	— По чиста случайност мъже от семейството ми са дошли на работа в Сампака, а не в някое от другите имения като Тимбабе, Бомбе, Бахо, Туплапла или Сипопо. На хиляди километра оттук тези имена ми звучаха красиво и ми припомняха картини от далечни земи, които рисувах въображаемо като дете. Днес денят е ясен и най-после ще мога да вляза в омагьосания замък от детските ми приказки.
	— Не знам какво очакваш да намериш тук, Кларънс, но ще видиш, че действителността е… оскъдна, бедна… не намирам по-подходящи думи.
	— Виждаш ли тези палми? — Кларънс ги посочи с пръст. — Мъжете от семейството ми са засадили някои от тях. Това ме кара да се чувствам горда. Баща ми и чичо ми остаряват и се прегърбват, но тези палми са още тук, изправени и извисяващи се към небето. — Тръсна глава. — За теб може би е глупост, но за мен това означава много. Един ден всички ще са вече мъртви и няма да има кой да разказва историята за палмите в снега.
	Припомни си родословното дърво и я разтърси същото вълнение, което беше изпитала в деня, в който сред писмата намери късчето хартия и реши да се обади на Хулия.
	— Аз ще го направя. Аз ще разкажа всичко, което зная.
	„Ще разкажа и за това, за което се съмняваш, но ще мине време, докато узнаеш истината“, помисли си и си даде сметка колко бързо бяха отлетели дните, през които си беше позволила да забрави за предполагаемия си брат.
	Инико включи на скорост и влязоха в имението, което този ден беше пълно с живот: мъже по анцузи и тениски бутаха колички, камионетки вдигаха прах, трактор пренасяше дърва за огрев, жена носеше кош на главата си, разхвърляни бидони… Ето го двора. Вдясно, две бели постройки с червени покриви. Вляво, сграда с преддверие с бели колони. Главната постройка. Сградата на малките архиви. Купчини дърва за огрев са натрупани на много места. Голи до кръста мъже, крачещи бавно насам-натам. Кларънс усети силно вълнение.
	Спряха пред преддверието на главната сграда, където имаше паркирани няколко джипа. Инико я поведе към най-близките какаови насаждения. Кларънс видя как работниците беряха какао с дървени пръчки, в чийто край имаше кука, която позволяваше да се откъсват само зрелите шушулки, без да се наранят все още неузрелите.
	— Погледни, Инико! Чичо ми си е донесъл две неща от Фернандо По: една такава кука и едно мачете, с което подкастря дърветата и цепи дърва.
	Какаовите дървета й се видяха по-ниски, отколкото си ги беше представяла. Мъже с кошове събираха откъснатите оранжеви шушулки. Носеха гумени ботуши. Навсякъде беше обрасло с бурени. Други товареха кошовете на колички и ги носеха при други мъже, които умело разчупваха шушулките и вадеха какаовите зърна. Почти всички бяха много млади. Дрехите им бяха мръсни. Сигурно прекарваха дълги часове на това място. Разговаряха тихо помежду си.
	Очите на Кларънс блестяха. Хакобо и Килиан й говореха от разстояние: „През всичките години в имението не пропуснах нито веднъж сушенето на какаото, без значение дали беше четири или пет часът призори“.
	Ще разкаже на баща си и чичо си, че все още се произвежда какао по начина, който те помнеха. Сушилните, макар и остарели и неподдържани, продължават да работят. Сякаш на това място времето беше спряло: същите колони, които крепяха покрива, същите пещи. Нищо не се беше променило, нито обстановката, нито техниката, използвана в средата на XX век. Нямаше петстотин работници, нито ги имаше редът и чистотата, с които Килиан и Хакобо се хвалеха, но работата продължаваше. Такава беше действителността.
	Тях ги нямаше, нямаше ги и останалите като тях, но какаото си беше тук.
	Инико не разбираше интереса й към неща, които за него бяха просто тежка работа. Обиколи целия двор, показа й всяко кътче и околностите, като не спираше да обяснява подробно всяка една от дейностите. След няколко часа минаха по малко мостче без парапет и тръгнаха към джипа. Стигнаха до преддверието с белите колони, извадиха раниците си от багажника и седнаха на стълбите на старата сграда с жилищата на работниците. Кларънс беше потна и ужасно уморена, но щастлива.
	Мъж на над шейсет години се приближи до тях. Инико стана и отиде при него. Поговориха известно време. Мъжът й се стори познат. Не преставаше да я гледа. Тогава се сети. Беше лудият, който я беше уплашил с думите и жестовете си при първото й посещение в Сампака. Учуди се, че беше толкова спокоен и че Инико говореше с него. Стана й любопитно и се заслуша, но не разбра нищо, защото говореха на буби.
	Любопитството й се засили още повече, когато й се стори, че чува думите Кларънс, Пасолобино… и Килиан!
	— Кларънс! — извика Инико и й даде знак да се приближи. — Няма да повярваш!
	Сърцето й заби лудо.
	— Представям ти Симон. Той е най-старият човек в имението. Тук е от повече от петдесет години. Вече не може да работи, но му позволяват да посещава имението винаги когато пожелае, да събира съчки и да съветва неопитните млади.
	Симон я гледаше с любопитство и недоверие. Лицето му беше странно. Имаше малки белези по челото и бузите. Сега, когато беше с Инико, не я плашеше.
	Мъжът се реши да се обърне направо към нея и заговори на буби. Инико се наведе и й прошепна нещо.
	— Знае испански от дете, но един ден решил да не го говори повече и до днес не е нарушил обещанието си. Не се притеснявай, аз ще ти превеждам.
	„Още един с твърди убеждения“, помисли си, като се сети за отказа на Бисила да дойде с тях в Сампака.
	Инико седна до Симон и започна да превежда на мъжа, който говореше с типичното твърдо африканско произношение.
	— През цялото време те е наблюдавал — каза Инико. — Много му приличаш на човек, когото е познавал много добре. Сега вече не се съмнява. Ти си роднина на Килиан… Може би негова дъщеря.
	— Не съм му дъщеря. — Видя разочарованието му и поясни: — Негова племенница съм, дъщеря съм на Хакобо. Кажете ми, познавахте ли ги добре? Какво си спомняте за тях?
	— Казва, че дълги години е бил прислужник на _massa_ Килиан. Бил е добър човек. Държал се добре с него. Познавал и _massa_ Хакобо, но с него не бил разговарял много. Пита дали в Пасолобино продължава да вали обилно сняг — чичо ти му бил говорил много за снега — и дали още са живи, на колко години са и дали и _massa_ Килиан се е оженил.
	— И двамата са живи. — Гласът на Кларънс се разтрепери от вълнение. — Над шейсетгодишни са и са в добро здраве. Семейството ни продължава да живее в Пасолобино. И двамата се ожениха и им се родиха дъщери. Аз се казвам Кларънс, а дъщерята на Килиан е Даниела.
	Името Даниела го изненада. Замълча.
	— Даниела… — прошепна след известно време.
	Погледна Инико, а после Кларънс. Освен от белезите, лицето му беше набраздено и от бръчки. Въпреки това се виждаше, че беше сбърчил чело. Отново погледна Инико и го попита нещо.
	— Пита как сме се запознали. — Инико се засмя, сложи ръка на рамото на Симон и му отговори. — Казах му, че се видяхме тук преди няколко дни, а после сме били няколко пъти в града с Лаха.
	Симон изсумтя, заби поглед в Кларънс и продължи да задава въпроси.
	— Да, Симон, познава и Лаха — каза Инико. — Да. Чиста случайност.
	— Защо пита за това? — поинтересува се Кларънс. Изглеждаше объркана. Обърна се към Инико: — Мислех, че не вярваш в случайността, че всичко се случва, защото духовете са пожелали така.
	Симон се намеси веднага. Инико започна да превежда. Думите на Симон имаха смисъл, но явно искаше да поведе разговора в друга посока. Кларънс се ядоса. Нямаше ли да е по-лесно, ако й говореше на нейния език?
	— Симон казва, че е бил много добър приятел на дядо ми и че двамата били приятели на чичо ти и дядо ти.
	— Познавал е и дядо ми? — попита Кларънс.
	Сърцето й се преобърна, като се сети за цветята на гроба.
	Симон кимна и посочи Инико с пръст.
	— Казва, че го е познавал, но е забравил как изглежда, защото е починал преди много години. Тогава Симон е бил много млад и работил само две години с _massa_ Килиан. Явно дядо ми го е познавал най-добре.
	— Дядо ти? — попита Кларънс.
	Едва ли беше жив, но… Последният цар буби е умрял на сто и пет години!
	— А той…?
	— Дядо ми почина преди доста години — изпревари я Инико, явно прочел мислите й.
	— Как се казваше дядо ти?
	— Осе, за теб Хосе. Прекарал е целия си живот тук, в Сампака, в имението и в родното му село, което вече не съществува. Казваше се Бисапо. През 1975 година Масиас нареди да го изгорят, защото според него всички там били против режима.
	— Бисапо… — повтори тихо тя.
	— Красиво име, нали? — попита Инико.
	— Много красиво като всички имена тук — съгласи се тя, но не това я вълнуваше. — Значи Хосе е бащата на Бисила…
	— Да, разбира се. Аз не познавах родителите на баща ми.
	Ето че още нещо я свързваше с Инико. Неговият и нейният дядо са били приятели, доколкото това е било възможно при безусловното разделение на бели и черни.
	— Колко ли неща щяха да ни разкажат, ако бяха живи? — Инико мислеше също като нея. — След като Симон казва, че са били приятели, значи наистина са били такива. Симон винаги казва истината.
	Защо тогава я гледаше, сякаш знаеше нещо, което не искаше да каже?
	— Дълго ли ще останеш в Биоко? — попита Симон, а Инико преведе въпроса му.
	— Вдругиден си заминавам.
	Кларънс се сети, че времето й тук беше минало, и се натъжи.
	— Симон казва да поздравиш _massa_ Килиан от негово име. И да му кажеш, че в крайна сметка животът му тук не бил чак толкова лош. Той щял да се зарадва да го чуе.
	— Ще го направя, Симон, ще го направя.
	— Казва да поздравиш и баща си — преведе Инико.
	— Благодаря.
	Симон стисна ръката на Инико, каза му още нещо и си тръгна.
	— Какво ти каза? — попита Кларънс.
	— Че те е разпознал по очите. Че очите ти са същите като на мъжете от семейството ти. Не са често срещани очи. Отдалече изглеждат зелени, а отблизо са сиви. — Доближи се толкова близо до лицето й, че усети дъха му. — Мисля, че е прав. Не се бях заглеждал.
	Инико я хвана за ръката и тръгнаха към преддверието на сградата, пред която беше паркиран джипът.
	— А, помоли ме да ти кажа, че ако очите ти не видят отговора, да потърсиш някоя _elëbó_.
	— Това пък какво е?
	— Камбана буби, която се използва в ритуали и танци като тези, които видя в Урека. Помниш ли? Правоъгълна, от дърво, с няколко езичета.
	— Да. А защо каза това? Какво значи?
	— Нямам представа. Но каза, че някой ден ще разбереш. Каза и че ако го разбереш — добре, ако ли пък не — пак добре.
	Кларънс спря и се обърна. Видя Симон, спрял на няколко метра от тях. Гледаше я.
	— Почакай малко, Инико.
	Тръгна към стареца. Застана пред него, погледна го право в очите и каза:
	— Моля ви, искам само един жест с глава. Трябва да знам нещо. Познаваха ли се Бисила и баща ми?
	Симон стисна устни, явно нямаше намерение да й отговори.
	— Само да или не — примоли се тя. — Познаваха ли се Хакобо и Бисила?
	Мъжът изръмжа и рязко наведе глава. Кларънс си пое въздух. Това _да_ ли беше?
	— Много добре! — прошепна. — Бяха ли приятели? Може би…
	Симон вдигна ръка, за да я накара да млъкне. Каза няколко думи с остър тон и си тръгна.
	Кларънс прехапа устни. Сърцето й биеше лудо. Хакобо и Бисила са се познавали…
	Усети, че някой я хвана за ръката.
	— Тръгваме ли?
	Тръгнаха, но след няколко крачки Кларънс спря отново.
	— Инико… Защо мислиш, че майка ти не иска да се върне в Сампака?
	Инико сви рамене.
	— Предполагам, че всеки човек има спомени, които не иска да пробужда — отговори. — Както каза Димас, бяха трудни времена.
	Кларънс се замисли. Умът й я засипваше с предположения и прибързани заключения. Опитваше се да подреди объркан пъзел, за който разполагаше с малко парченца, които съвпадаха само частично. Трябваше да прочете подробно всички писма у дома!
	Изведнъж изпита силното желание да се върне в Пасолобино и да засипе баща си с въпроси, но щом влязоха в Малабо на свечеряване, желанията й се промениха.
	Би дала всичко отново да е на плажа Морака и в къщичката в Урека. Щеше да й е много трудно да се върне към предишното си ежедневие.
	— Искаш ли да останеш тази нощ с мен в хотела? — попита.
	Не искаше да остава сама.
	Не… Не беше точно това.
	Не искаше да остава без него.


>	XI
>	Завръщането на Кларънс

	— Защо ме гледаш така съсредоточено? — Лаха притвори очи, докато отпиваше от бирата си, и се облиза. — Не искаш да забравиш как изглеждам ли?
	Кларънс сведе поглед, засрамена, а той я потупа по ръката.
	— Обещавам ти, че ще измисля някакъв претекст предприятието да ме изпрати в Мадрид. Колко е разстоянието от Мадрид до Пасолобино? — Погледна часовника си. — Инико се бави. Къде ли е отишъл?
	— В Баней — каза Кларънс с глух глас. — Да вземе Бисила.
	Тази вечер не й се говореше.
	— О! — Засмя се Лаха. — Вече си по-информирана от мен!
	Бяха седнали в открито заведение до пристанището на Малабо. Вечерта беше прекрасна, най-хубавата през последните седмици.
	Кларънс си помисли, че небето се беше постарало да й предложи нощ, която нямаше да може да забрави.
	Погледна Томас. И той ще й липсва. Рихека, Копе и Борихи си бяха тръгнали, а Мелания, въпреки че се беше върнала от Луба, не дойде на малкото непринудено празненство, което бяха организирали, за да се сбогуват с Кларънс. Никой не я спомена, но Кларънс беше доволна, че я нямаше, защото не знаеше как да я погледне в очите след пътуването с Инико не от угризения, а от ревност при мисълта, че след като си заминеше, Мелания щеше да е тази, която да се радва на компанията му.
	— Съжалявам, но вече трябва да си тръгвам — каза Томас, стана и се приближи до Кларънс. — Ако някой ден дойдеш отново, знаеш…
	Прокашля се, избърса очилата си с тениската и продължи:
	— … Ще ми се обадиш и ще те закарам, където пожелаеш.
	— И на гробището ли? — пошегува се тя.
	— И там. Но ще те чакам на входа!
	Двамата се усмихнаха. Томас хвана ръката на Кларънс, стисна я между своите и я притисна до сърцето си.
	Кларънс остана права, докато той изчезна от погледа й. Полагаше огромно усилие да не заплаче. Седна и отпи голяма глътка от питието си.
	— Мразя сбогуванията — каза.
	— Е, днешните сбогувания не са като предишните — каза Лаха с намерение да я ободри. — Сега интернет спестява много сълзи.
	— Не е същото — каза, мислейки си за Инико.
	Лаха пътуваше много по света и разчиташе на технологиите, но брат му — не. Съмняваше се, че щеше да го види отново, освен ако тя не отидеше в Биоко.
	— По-добре е от нищо — каза той и отметна кичур от непокорната си коса.
	Кларънс го погледна със завист. Лаха беше оптимист. Де да беше прекарала повече време с него. Е… с него и семейството му. Не знаеше защо, но имаше усещането, че е на път да открие нещо. Не беше имала време да се замисли сериозно над думите на Симон и за факта, че и Лаха като много други се казваше Фернандо. Нито поривистите изблици на Инико, нито проваленото й проучване, нито дори неприязънта към сина на Мама Саде я бяха принудили да забрави причината, довела я на острова. Беше ли дошъл моментът да попита Лаха за детството му…? Реши да му разкаже за срещата си със Симон, без да споменава, че Бисила е познавала баща й.
	— Симон? — учуди се той. — Мисля, че съм чувал да го споменават, но не го познавам. Истината е, че аз знам много малко за Сампака. Като дете ме е водил дядо ми, а като по-голям съм идвал два пъти с Инико. Вече ти казах, че първите ми спомени са от училището тук, в града.
	— Мислех си, че понеже си роден там…
	— Не. Роден съм в Бисапо. Майка ми дошла да прекара няколко дни със семейството, когато аз съм решил да се появя на бял свят по-рано от очакваното.
	Кларънс замръзна. Беше решила, че и двамата братя са родени в Сампака.
	— Ти да видиш…
	Лаха притвори очи.
	— Това сякаш те разочарова…
	— Не. Научих повече неща за това място, отколкото предполагах, че е възможно, но бих искала да науча подробности за живота в Сампака по времето, когато баща ми е живял там. По всичко личи, че Симон е единственият, който си спомня семейството ми. А майка ти — каза с известен укор в гласа — не иска да си спомня за живота си там.
	— Не знам защо не обича да говори за Сампака, Кларънс, но съм сигурен, че ако помнеше баща ти, щеше да ти каже.
	Кларънс тръсна глава. Беше гледала прекалено много филми. Може би си беше въобразила, че съществува някаква връзка между семейството й и Бисила. И ако въобще имаше някаква връзка, тя можеше да излезе наяве единствено от отговорите, които очакваше от баща си и от евентуалното посещение на Лаха в Испания. В Биоко не можеше да направи нищо повече.
	— Още една последна 33? — предложи Лаха и се изправи.
	— Да, моля.
	„Най-лошото на сбогуванията е, че още преди човек да си е заминал, започват да му липсват някои толкова незначителни неща като някаква бира“, помисли си.
	В този момент дойде Инико и седна до нея. Носеше пластмасова торбичка.
	— Извини ме за закъснението — каза и й намигна. — Трудно се излиза от онази къща. Вземи. Майка ми ти изпраща това.
	Кларънс отвори торбичката и извади сферична шапка от плат и корк.
	— Това ли са шапките, които са носили? — попита, докато оглеждаше странната шапка.
	Изглеждаше износена и беше скъсана на едно място.
	— Каза, че ще ти хареса, защото преди време принадлежала на някой като теб. — Вдигна ръце. — Не ме питай, защото и аз не разбирам. Каза ми и да занесеш най-сърдечни поздрави там, където отиваш, че имало човек, който щял да ги приеме.
	— Това да не е някакъв буби начин на сбогуване?
	— Не съм сигурен. Много често майка ми е мистерия и за самия мен.
	Кларънс прибра шапката. Дойде Лаха с две бири.
	— Ти не искаш ли? — попита го Кларънс.
	— Аз си тръгвам. Утре трябва да ставам много рано.
	По гласа му усети, че лъже, и мислено му благодари за тактичността. Лаха разбираше, че тази последна вечер Инико и Кларънс имаха нужда да останат насаме.


	Кларънс стана, за да го прегърне и очите й се напълниха отново със сълзи, които замъглиха последния образ на Фернандо Лаха, който тръгна по разбития крайбрежен булевард на Малабо, в непосредствена близост до старото пристанище, от което десетки години бяха отпътували за различни точки по света чувалите с какао от Сампака.


	Самолетът кацна в Мадрид по разписание. Взе такси до гарата. След три часа пристигна в Сарагоса, замаяна от рязката промяна на пейзажа, която след няколко месеца щеше да стане още по-драстична, след като пуснеха новия високоскоростен влак. Беше оставила колата си в гаража на наетия в града апартамент. Чувстваше се изморена, но реши, че след два часа можеше да е в Пасолобино. Отхвърли това си намерение. Имаше нужда от малко време, за да свикне с промяната. Само за един ден леглото, което беше споделила последната нощ с Инико в хотела в Малабо, щеше да е леглото й в Пасолобино. Не можеше толкова бързо да се приспособи към новата обстановка. Нямаше как за няколко часа да се отърси от преживяното в прегръдките на Инико и от богатата растителност на острова и да се озове в долината сред стръмните голи склонове на планините. За момент съжали, че вече ги нямаше дългите пътувания по море от средата на миналия век. Едно такова пътуване би помогнало на спомените да избледнеят и човек да се възстанови и подготви за следващия етап от живота си.
	Реши да прекара нощта в Сарагоса. Имаше нужда да остане сама поне за няколко часа. Може би на сутринта нещата щяха да изглеждат различно.
	Легна, но — въпреки че кожата й вече не лепнеше, както през предишните седмици — не можа да заспи. Инико не й даваше мира. Беше в леглото до нея, над нея, под нея.
	Защо я беше привлякъл той, а не Лаха? Нямаше ли да е по-лесна връзката с човек, чийто живот беше сходен с нейния? Освен това, обективно погледнато, Лаха беше по-привлекателен и по-млад от брат си. С него се водеха възпитани и интелигентни разговори. Беше свикнал да пътува и да общува с различни хора…
	Но не! Избра Инико! Усмихна се иронично. Явно духовете, които бяха на всяка крачка в острова, имаха нещо общо. Или може би всичко беше по-просто и случайността бе тласнала една към друга две сродни души. Имаше една точка на пълно сливане между нея и Инико: той никога не би живял другаде, освен в Биоко, а тя никога не би могла да бъде дълго време извън Пасолобино, дори и преживяванията й от последните дни да траеха цял живот. Очите й се напълниха със сълзи. Осъзнаването на тази истина я натъжи, защото веригите, макар и доброволно приети, които ги приковаваха на тези две места, не можеха да бъдат разкъсани нито от любовта, нито от страстта.
	Може би, ако двамата с Инико бяха по-млади, раздялата им на летището, преминала в пълната тишина на прегръдката, щеше да е много по-драматична. Или, ако обстоятелствата ги бяха принудили да се разделят, цял живот нямаше да могат да се отърсят от огорчението. Но разумната любов, споделената страст и приетата раздяла бяха станали причина за друга болка, произтичаща от примирението, много по-жестока — помисли си, докато попиваше сълзите си с кърпичка, — защото така човек позволяваше животът му да премине, без нищо да е в състояние да го смути прекалено много и нищо да не е толкова болезнено, че да не може да го преглътне и смирено да понесе и най-неблагоприятните обстоятелства.
	Колко много ще й липсва този мъж…! Инико притежаваше силата на вълните на плажа на Риаба, величието и устрема на водопадите в Илачи, спускащи се от сто метра по вертикалните склонове на планината Мока, мощта на водопада в Урека и стихията на тропическите бури, стоварващи се върху палмите. Да, ще й липсват тези му качества. Но най-вече ще й липсва несломимата сила на стража на острова, верния наследник на великия жрец _abba möóte_, на когото беше поднесла малък дар в замяна на едно огромно желание.
	Все още беше много млада. До края на живота й сигурно много от семената, дори и без божия помощ, щяха да поникнат. Щеше ли обаче тя да има смелостта да прибере реколтата, или щеше да я остави да изгние?
	Тези мисли се въртяха из главата й до следващия ден, когато паркира колата в двора на дом Ребалтуе.
	Първа излезе да я посрещне братовчедка й. Прегърна я силно и я попита:
	— Е, Кларънс? Сбъднаха ли се очакванията ти? Прави ли са бащите ни?
	— Колкото и невероятно да ти се струва, Даниела — отговори Кларънс, — има много повече живот извън Сампака и празненствата в Санта Исабел…
	Когато влезе в къщата, приятното усещане, че отново беше сред своите, и притесняващата я увереност, че съмненията й относно евентуално съществуващ неин брат можеха да получат отговор единствено в Пасолобино, се сблъскаха с безразличието и появилата се носталгия по Биоко, която се опитваше да се загнезди в сърцето й.


	— Я кажи какво яде през всичките тези седмици? — Кармен непрекъснато допълваше чинията на дъщеря си.
	— Яде ли костенурка? — попита Даниела. — А змия?
	— Месото на змията — намеси се Хакобо — е много крехко и вкусно. А супата от костенурка е страхотна. Нали, Килиан?
	— Както и яхнията с маймунско — отговори Килиан, с нотка на присмех в гласа.
	— Кларънс! — Даниела се ококори. — Не вярвам да продължават да ядат такива неща, а още по-малко ти да си ги опитала.
	— Ядох най-вече риба. Много е вкусна. Най-много ми хареса _pepe-sup_.
	Хакобо и Килиан се разсмяха.
	— Виждам, че помните лютата рибена чорба! — Те потвърдиха. — И много плодове: папая, ананас, банани…
	— Ох, пърженият гвинейски банан! — възкликна Хакобо. — Това наистина беше превъзходно! В Сампака имахме един камерунски готвач, който приготвяше най-вкусните пържени банани…
	Кларънс се опасяваше, че няма да може да подреди в хронологичен ред разказа си за пътуването. Онази вечер всички бяха щастливи и в очакване. Накрая Килиан я попита съвсем сериозно какво е впечатлението й от острова и тя успя да каже някои неща, без някой да я прекъсне или да направи някакъв коментар. Разказа им за най-приятните си изживявания, за интересните места, които беше посетила, и за някои от най-любопитните подробности от културата на народа буби. Говори им и за прекрасното пътуване из източната част на острова, придружена от — излъга — двама професори от университета в Малабо, които й били помогнали за проучването.
	Съвсем умишлено остави за накрая посещението си в Сампака. Описа състоянието на имението, което продължаваше да произвежда какао. Изведнъж усети, че беше настъпила пълна тишина. Даниела и Кармен я слушаха с голям интерес. Хакобо си играеше с парче хляб и от време навреме се прокашляше, сякаш нещо беше заседнало в гърлото му. Килиан беше забил поглед в чинията си.
	Кларънс разбра, че разказът й ги беше пренесъл на друго място и в друго време и реши да им сподели това, което най-много я беше впечатлило:
	— Знаете ли кое ме удиви най-много от престоя ми в Биоко? Все още някой носи цветя на гроба на дядо Антон.
	Кармен и Даниела извикаха от учудване.
	Хакобо се вцепени.
	Килиан вдигна поглед и го впери в очите на племенницата си, за да се увери, че не лъже. Тя се обърна към двамата мъже:
	— Имате ли представа кой би могъл да е?
	— Помислих си, че може да е Симон… — Тръсна глава. — Но не, не мисля, че е той.
	— Кой е Симон? — попита майка й.
	— Чичо Килиан, в Сампака се запознах с един възрастен мъж, който каза, че е бил твой прислужник, докато си живял там.
	Стори й се, че очите на чичо й се навлажниха.
	— Симон… — прошепна.
	— И това ако не е случайност! — възкликна Хакобо с неестествено весел глас. — Симон е жив и още е в Сампака! Но как се срещна с него?
	— Всъщност той ме видя — обясни тя — и каза, че много приличам на вас двамата.
	Сети се, че и на Мама Саде също й се беше сторила позната, но не каза нищо. „Все още не — помисли си. — Има време.“
	— Представи ни един мъж, който го познавал от времето, когато е работил в имението. Казваше се… казва се Инико.
	Едва произнесе името му. Беше се превърнал в герой от разказите й. Вече не беше от плът и кръв.
	Хакобо и Килиан се погледнаха многозначително.
	— Инико… Що за странно име! — каза Даниела. — Звучи красиво, харесва ми, но е странно.
	— Името е нигерийско — поясни Кларънс. — Баща му е работил в имението по времето, по което и вие сте били там. Казвал се е Моси.
	Килиан подпря лакът на масата и се хвана за главата, сякаш изведнъж му беше натежала много. Хакобо скръсти ръце пред лицето си, за да прикрие изумлението си. И двамата бяха много напрегнати.
	— Не ви ли звучи познато? — попита Кларънс.
	— В имението имаше над петстотин работници! — изръмжа баща й. — Нали не се надяваш да ги помним всичките?!
	Тя замълча, учудена от странната му реакция, но реши да продължи:
	— Знам, че сте били много — защити се тя, подразнена от резкия отговор на баща й, — но не помните ли Грегорио, Марсиал, Матео, Сантяго… Допускам, че тях ги помните!
	— Внимавай с тона, дъще! — Хакобо размаха пръст във въздуха. — Тях, разбира се, ги помним; те бяха служители като нас.
	Замълча и я погледна, учуден.
	— Всъщност как научи имената им?
	— Разгледах архивите на имението. Намерих вашите досиета и това на дядо. Все още са там със здравните картони. Татко… не знаех, че няколко седмици си лежал в болницата. Трябва да е било нещо сериозно, но не пишеше какво.
	Кармен се обърна към мъжа си:
	— Не знаех за това, Хакобо. Защо не си ми казал?
	— Моля ви! И аз не си спомням!
	Взе бутилката вино да си сипе; ръката му трепереше. Погледна Килиан с надеждата да се намеси.
	— Май беше заради онази тежка маларийна треска, когато температурата ти не падаше от нищо и доста ни беше притеснил. — Килиан се усмихна на Кларънс. — Непрекъснато имаше по някой с треска. Учудва ме, че пазят сведения за нещо толкова обичайно там.
	Кларънс погледна двете жени. Само тя ли усети, че лъжеха? Явно да. Кармен беше останала доволна от обяснението и стана, за да сервира десерта, а Даниела използва настъпилото мълчание, за да смени темата.
	— Къде са подаръците, които си ни донесла? — попита закачливо. — Носиш ни подаръци, нали?
	— Да, разбира се! — Кларънс не се признаваше за победена след първата атака, но й оставаше най-трудното.
	— Само още нещо и ще отида да ги донеса… — Поколеба се за миг. — Симон не беше единственият, който ме разпозна.
	Килиан наведе глава и повдигна вежди.
	— В един ресторант до мен се приближи жена, придружена от сина си… — Спря, преди да произнесе думата мулат. — Беше убедена, че й напомням много на някого, когото познавала на младини. Всички й викат Мама Саде.
	— Саде — повтори Даниела. — Всички ли имена в Гвинея са толкова хубави? Сякаш е името на някоя красива принцеса…
	— Няма нищо общо с принцеса. — Кларънс направи гримаса. — Беше, всъщност е стара, беззъба жена, приличаща на вещица.
	Обърна се към мъжете, които я гледаха невъзмутимо. Изчака няколко секунди. Нищо. Дори не потрепнаха, което засили любопитството й. Нямаше ли да е по-естествено да се бяха учудили и просто отрекли подобна възможност?
	— Предположих, че ме бърка с някого, но тя ме попита за името на баща ми и настоя да й го кажа.
	Килиан се прокашля.
	— А ти каза ли й го?
	— Не. Казах, че е починал.
	— Брей! Благодаря ти! — Каза, уж развеселен, Хакобо, което накара Кармен и Даниела да се усмихнат. — И защо така?
	— Ами защото тази жена не ми хареса никак. Казаха, че по време на колонията била проститутка и печелела добре, а по-късно се заела да управлява този бизнес. Казаха — закашля се, — че се била влюбила в някакъв бял, забременяла и… — отново се закашля — той я изоставил. Затова не пожелала да има повече деца.
	— Що за мръсник! — възмути се Кармен. — Въпреки че… казваш, че била проститутка… Мога да си представя с какви мъже е общувала…
	Кларънс допи виното си.
	— Мамо, предполагам, че много от клиентите й са били бели служители от именията… Биха могли да са…
	Замълча, като видя заплашителния поглед на баща си.
	— Добре, Кларънс. Достатъчно.
	Кармен реши да сложи точка:
	— Е, дъще, къде са подаръците?
	Кларънс стана. Докато отиваше към стаята си, прокле лошия си късмет. Не успяваше да постигне никакъв напредък. Можеше да се закълне, че Хакобо и Килиан не казваха цялата истина, а Кармен и Даниела дори не се бяха усъмнили, че двамата криеха нещо. Как можеше да стигне до истината, когато не получаваше отговори на въпросите си?
	Добре, името Саде не им говореше нищо. Искаше да види как щяха да реагират на името Бисила. Сигурно и нея не я помнеха, както и тя не помнеше тях. Колко бързо бяха започнали да забравят всички! Взе няколко торбички и с решителна крачка се върна в столовата.
	След като отвориха пакетите и обсъдиха дървените фигури на животни, махагоновите бастуни, абаносовите статуетки, амулетите от слонова кост, герданите от раковини и камъни, кожените гривни и колоритната празнична носия, която беше донесла на Даниела, Кларънс отвори торбичката, която й беше пратила Бисила по Инико, и извади шапката.
	— Ето! Това е последният подарък! — каза и сложи шапката на главата си. — Даде ми я майката на Инико. Един ден ме покани на вечеря у тях. Бяха Инико, брат му Лаха, всъщност Фернандо Лаха и тя. Казва се Бисила, очарователна жена. Работила е в Сампака като медицинска сестра, докато вие сте били там…
	Направи кратка пауза. Нищо. Никакъв коментар.
	— А, и каза да пратя поздрави на онзи, на когото дам шапката. Може да е всеки един от вас! Много ме впечатли. Това е истинска антика!
	Свали шапката и я подаде на Даниела. Тя я разгледа, сложи си я на главата, а после я подаде на Кармен, която направи същото.
	Килиан не откъсваше поглед от шапката. Беше стиснал устни, а дишането му изглеждаше затруднено. Кармен подаде шапката на Хакобо. Стори й се, че ръцете на баща й трепереха, когато побърза да я прехвърли на брат си, сякаш не искаше да остава в ръцете му и за миг. Въобразяваше ли си, или наистина беше притворил очи като от силна болка? За разлика от брат си, Килиан задържа шапката и нежно я погали. Изведнъж стана и прошепна:
	— Извинете ме. Късно е и съм много уморен. Отивам да си легна. — Погледна племенницата си, съкрушен. — Благодаря ти, Кларънс.
	Излезе от столовата с бавна крачка и измъчен вид. Кларънс си помисли, че за няколко минути се беше състарил с години. Никога не се беше замисляла, че мъжете от семейството й навлизаха в последния етап от живота си. Раменете на Килиан се бяха отпуснали, а краката му едва се тътреха. Цялата сила, която доскоро излъчваше, беше изчезнала.
	Настъпи тишина. Кларънс съжали, че беше станала причина за това. Наведе глава. Любопитството й погазваше чужди чувства. Почувства се виновна. Майка й се протегна и я хвана за ръката.
	— Не се притеснявай, Кларънс — каза нежно. — Ще му мине. Тази вечер отвори кутията на спомените.
	Обърна се към мъжа си:
	— Прекарали сте много години в Гвинея, а оттогава е минало доста време. Нормално е да се натъжите.
	— Винаги е едно и също, щом се заговори за Гвинея. — Даниела въздъхна. — Най-добре би било да не закачаме тази тема.
	Хакобо тръсна глава.
	— Ами ти, Кларънс? — попита с интерес, който дъщеря му смяташе, че беше загубил. — Африка влезе ли и в твоята душа?
	Кларънс се изчерви до корените на косата си.


	След необичайно студената пролет дойде лятото. Долината на Пасолобино се изпълни с туристи, бягащи от жегата в низината. В края на август се проведоха последните тържества в чест на светеца покровител и на годишния добив, а хората се сбогуваха с хубавото време до следващата година.
	Кларънс погледна през прозореца. От ъгъла се показа група музиканти, които стигнаха до къщата и спряха пред двора. Звуците на тромпетите и ударите на барабаните кънтяха из цялата улица, украсена с малки разноцветни знаменца, които висяха от фасадите на сградите и се бореха с поривите на вятъра и с подскачащите деца, които се мъчеха да ги отскубнат. Зад музикантите група младежи и деца танцуваха с вдигнати във въздуха ръце и подвикваха радостно. Две от децата се приближиха до входа с голяма кошница, в която Даниела сложи сладки, които всички щяха да изядат след тържествената меса в чест на светеца покровител. Музикантите спряха да свирят и Даниела ги почерпи със специалното вино на дома Ребалтуе.
	Кларънс се усмихна. Даниела казваше, че народните празненства били отлежали като това вино, но винаги беше една от първите, които се включваха във всичко и които най-възторжено аплодираха изявите. Музикантите се отдалечиха. Даниела изтича по стълбите. Очите й блестяха, когато застана до Кларънс.
	— Какво чакаш, че още не си се облякла? Процесията ще тръгне всеки момент.
	Според традицията всяка година няколко мъже, със статуята на светеца на рамене, обикаляха из улиците на селото, следвани от мъже, жени и деца, облечени в носиите на долината. След тържественото шествие фигурата се оставяше за известно време на площада, където жителите на селото й посвещаваха един танц и я отнасяха обратно в църквата, където престояваше до следващата година. Традиционната носия беше с толкова фусти, поли и панделки, че на Кларънс й трябваше цял час, за да я облече. После следваха сложният кок с фиби, шаловете за врата и главата, накитите… За първи път в живота й я мързеше.
	— Ами ти, Даниела? — попита. — Какво чакаш?
	— На мен тези неща не ми отиват, но много обичам да те гледам с носията. — Сви рамене и се усмихна. — Кой ли ще е кавалерът ти на тазгодишните танци?
	— Все ще се намери някой.
	Кларънс затвори очи и си представи Инико до себе си, облечен с тесни тъмни панталони, бяла риза, с навити до лактите ръкави, стегнат пояс, елек и кърпа на главата. „Как ли щяха да го гледат?“, помисли си и се усмихна ехидно. Огромното му тяло щеше да се набива на очи сред танцуващите двойки, с кастанети, украсени с разноцветни панделки в ръце. Прехапа долната си устна и се опита да си представи как танцува тук с него, но този танц трудно можеше да се сравни с онзи в дискотеката в Малабо. Откакто беше с Инико, намираше недостатъци на всички мъже. Никой не притежаваше пленителния му магнетизъм. Никой.
	— Винаги мога да разчитам на някой от неженените ни братовчеди…
	— Е… не бива да го казвам, но единият от тях не е никак зле. И предвид наличните мъже, явно ще трябва да прибегнем до старите обичаи. Знаеш ли дали още трябва разрешение от папата за брак между братовчеди?
	— Какви са тия глупости? — засмя се Кларънс. — Хайде да тръгваме!
	— Почакай малко… — Даниела си дооправи косата. — Видяла ли си, че имаш няколко бели косъма? Казват, че се появявали, когато човек се притесни.
	„Не ме учудва“, помисли си Кларънс.
	Седмиците минаваха, а не беше постигнала никакъв напредък. Хакобо и Килиан избягваха темата за Гвинея, а тя не се решаваше да ги притисне. Хулия беше от месец в Пасолобино, а се бяха виждали само два пъти, през които Кларънс й разказа за пътуването си, като наблегна на имената на хората, с които беше се запознала — Саде, Бисила, Лаха и Инико, но ако приятелката й знаеше нещо, с нищо не го показа. Оттогава имаше чувството, че Хулия я избягва.
	На няколко пъти беше се изкушила да се изправи пред баща си и да му каже за съмненията си, но така и не го направи. Трябваха й твърди доказателства, за да даде гласност на подобна семейна тайна. А и тя самата се чувстваше все по-объркана: следата, дадена й от Хулия, я беше завела до задънена улица, от думите и реакцията на Хакобо и Килиан не беше успяла да разбере нищо и колкото и да се опитваше, не можеше да разнищи смисъла на неясния съвет на Симон. Беше й казал да потърси камбанка, ако очите й не можеха да видят отговора. Що за гатанка…? Затова реши да се успокои и да изчака знак от небето. Де да беше толкова лесно…
	— Много си мълчалива, Кларънс. — Гласът на Даниела разсея мислите й. — Попитах те дали нещо те притеснява.
	— Извинявай. Просто напоследък имах прекалено много свободно време. Като започна работа, ще ми мине.
	— Добре. От няколко седмици и татко е много мълчалив и някак си натъжен. Забелязала ли си?
	Кларънс потвърди. Килиан по цял ден се разхождаше из полето и обикаляше близките пътища или не излизаше от стаята си. След вечеря вече не оставаше с другите на масата. Дори по време на вечерята не говореше.
	— Родителите ни остаряват, Даниела.
	— Да. Старостта е сложно нещо. Това е етап от живота, през който или характерът ти се променя и се вкисваш, или просто се предаваш. Но баща ти страда от първото, а моят от второто. — Въздъхна. — Е, готова съм. Стана много добре.
	След тържественото шествие и танците имаше обилна вечеря в дома на семейство Ребалтуе, на която присъстваха чичовци и братовчеди от други места, дошли за празника. Останаха дълго около масата заради виното и разговорите, които не се променяха през годините: познати истории и случки от селото и долината, от живота на предците и съседите. Кларънс се наслаждаваше на тази дългогодишна рутина с меланхолия, защото нейният дом й заприлича на малка селска къща, където беше научила всичко, което знаеше за миналото.
	Към края на следобеда гостите станаха от масата, за да присъстват на типичните за района песни и танци. Фолклорната група се състоеше от солист, китари, бандури и лютни. Щом излязоха на сцената, солистът запя с плътен глас прекрасна песен, която разтърси Кларънс. Наведе глава и стисна устни, за да не се разплаче. Певецът повтори припева: „Растенията се разлистват, щом дойде май. Това, което не възкръсва, е умрялата любов; любовта, която умира, щом дойде май“.
	Можеше да прояви търпение и да дочака подходящия момент, въпреки че той никога не идваше, за да разгадае семейната тайна, но не можеше да спре да мисли за Инико. Бяха минали повече от три месеца от завръщането й от Биоко. Не си бяха писали. Какво ли би й разказал? Не се бяха чували. Какво ли би й казал? Знаеше, че е добре от Лаха, който всяка седмица й изпращаше по няколко реда на електронната поща. Но това беше всичко.
	— Какво ти е, Кларънс? — Даниела я хвана за ръката. — И не ми казвай, че нищо, защото няма да ти повярвам. Цял ден си тъжна и апатична. Всъщност така си, откакто се върна от Африка.
	Наведе се, за да срещне погледа на братовчедка си.
	— Да не изостави някого там?
	Кларънс не искаше да й каже за съмненията си за евентуален брат по същата причина, поради която не говореше за това и с Хакобо. Нямаше да каже нищо, докато не бъдеше напълно сигурна. Замисли се как може да й отговори, така че да спре да се притеснява за нея, без да пробуди любопитството на братовчедка си. Реши да я остави да си мисли, че беше изживяла любовна авантюра в далечните земи. И съвсем не беше лъжа.
	— Има нещо такова, но сега не ми се говори за това.
	— Добре — съгласи се Даниела. — Само още нещо. Ще се видите ли отново?
	— Дано!
	Даниела се намръщи, но не настоя повече. Потупа я по ръката и се заслуша в последното изпълнение, което публиката възнагради с мощни овации, преди да се разпръсне.
	Братовчедките тръгнаха към бара, за да изпият по чаша пунш, но по пътя се натъкнаха на Хулия. Даниела се спря да поздрави група познати и Кларънс използва момента, за да я притисне. Откакто Кларънс се беше върнала от Гвинея, Хулия все бързаше, което само по себе си беше твърде съмнително. Реши да я попита направо, за да не й даде възможност отново да се измъкне:
	— Хулия, бих искала да знам дали е възможно този по-голям от мен Фернандо да е роден някъде другаде, в Бисапо например.
	Щом чу името, Хулия рязко вдигна поглед към нея. Съжали за реакцията си, но вече беше късно и се изчерви. Кларънс се обнадежди…
	— Възможно е, да… — Млъкна. — Какво значение има?
	„Какво значение ли? — помисли си Кларънс и почти извика. — Това би променило всичко! Хулия се беше поколебала!“
	— От Симон разбрах, че Хакобо е познавал Бисила — настоя. — Истина ли е?
	— Няма да ти кажа нищо повече, каквото и да направиш. — Тонът на Хулия беше рязък и груб. — Ако искаш да научиш повече, говори с баща си.
	— Ето ти питието, Кларънс. — Даниела се присъедини към тях, хванала чичо си под ръка, а Кларънс изруга наум, задето я бяха прекъснали. — Знаеш ли, че баща ти издържа целия спектакъл, макар че тези неща изобщо не му харесват?
	Хулия се обърна.
	— Как си, Хулия? — попита Хакобо. И двамата не знаеха как да се поздравят. Накрая се целунаха по бузите. — Откога не съм те виждал!
	— Да, отдавна, а селото е толкова малко.
	— Да. — Хакобо се прокашля. — Дълго ли ще останеш тук?
	— Следващата седмица се връщам в Мадрид.
	— Ние пък скоро ще отидем в Бармон.
	— А не сте ли се установили вече твърдо тук след пенсия?
	— Качваме се, слизаме; както винаги. Навик… — Хакобо притвори очи, скръсти ръце на гърба си и отново се прокашля. — Много добре изглеждаш, Хулия. Сякаш годините те подминават.
	Тя се изчерви. За момент си помисли какво ли би било, ако Хакобо, а не Килиан беше овдовял като нея. Дали беше останало нещо от искрите, които прескачаха между тях, когато бяха млади? Загледа се в издутия му корем, а после погледна набръчканото му лице.
	— Благодаря ти, Хакобо — каза с безразличие. — Същото се отнася и за теб.
	Даниела наруши краткото мълчание:
	— Здравей, татко. — Килиан се приближаваше към тях. — Искаш ли вече да се прибираме у дома? Изглеждаш изморен.
	— Сега си тръгваме. — Погледна Хулия. — Как си?
	— Не така добре като теб.
	Вдигна ръка към жена, подпряла се на кола в края на склона.
	— Момент, идвам! — извика. — Съжалявам, но трябва да вървя.
	Сбогува се с всички.
	— Да те придружа до колата? — предложи Килиан.
	Подаде й ръка, за да не се подхлъзне по наклона, и бавно се отдалечиха.
	— Искам да те попитам нещо. — Килиан спря и я погледна в очите. Въпреки бръчките Хулия все още беше привлекателна жена. — Кларънс разказа ли ти за пътуването си до Гвинея?
	— Да. Твърде подробно.
	Изчака да осмисли думите й. С годините чертите на лицето му се бяха смекчили, а на бузите и челото му се бяха появили няколко тъмни петна, но стойката, гласът и зелените му очи бяха същите като във Фернандо По. Спомни си дългите им разговори и колко щастлива беше, че има такъв приятел. Мислеше, че го познава добре, но по-късно се беше разочаровала жестоко. Как беше възможно цял живот да живее с _това_? Нямаше да я учуди, ако беше Хакобо, но той? От него наистина не го очакваше.
	— Насълзиха ми се очите от спомените. — Тонът й стана твърд. — Предполагам, че и с вас е същото.
	Килиан потвърди.
	— Помниш ли, Хулия, колко се дразнеше Мануел на шума, който вдигаха нигерийците, и на духовете, в които вярваха хората от народа буби? — Тя тръсна глава, а на устните й се появи носталгична усмивка. — Май заразиха и мен след толкова много години на острова. Не знам как да ти го обясня, но предчувствам, че някой ден всичко ще си дойде на мястото.
	Хулия стисна устни. След няколко секунди се обади:
	— Не разбирам много добре какво точно искаш да кажеш, но се надявам да е скоро, Килиан. На колко години сме вече? По-близо сме до гроба, отколкото докъдето и да е другаде.
	— Уверявам те, че нямам намерение да умирам… — Видя невярващия й поглед и се насили да се пошегува: — Поне докато не дойде моментът. Междувременно, обещай ми, че ще стоиш настрана.
	— Нима не съм го правила през всичките тези години? — отговори обидена. Погледна към приятелката си до колата, която беше нетърпелива и сочеше часовника си. — Извини ме, но трябва да вървя.
	— Още нещо, Хулия. Веднъж ми каза, че нещата били такива, каквито човек искал да бъдат. Каза ми го, за да разбереш защо не исках да се върна в Пасолобино след смъртта на баща ми. Тогава се договорихме. Аз ти обясних причините, а ти ми каза, че ще ми споделиш тайна, която така и не изрече.
	Очите на Хулия се насълзиха. Как беше възможно да помни онзи разговор толкова подробно? Как можеше да му каже, че току-що омъжена, продължаваше да копнее за Хакобо?
	— Не съм съгласен с теб, Хулия. В повечето случаи нещата не са такива, каквито човек иска да бъдат.
	Хулия премигна и сълзите потекоха по бузите й. Сведе поглед и стисна ръката му.
	— Когато ти го казах, бях много млада, Килиан. Де да можех да върна онези години и да ги изживея със сегашния си опит…
	Въздъхна и се отдалечи.
	Когато Килиан се върна на площада, всички от семейството, с изключение на племенницата му, си бяха тръгнали.
	— Всичко наред ли е, чичо? — попита Кларънс. — Стори ми се, че спорите.
	— Да споря аз? С Хулия? Това е невъзможно! Изтълкувала си зле жестовете ни.
	„Това явно се превръща в мой специалитет“, помисли си тя.
	Килиан се хвана за ръката на младата жена и тръгнаха към дома. Над главите им продължаваха да се веят разноцветните знаменца, които помнеше още от детството си.
	Летните празненства през 2003 година с нищо не се различаваха от предишните. Различното беше, че носеше в сърцето си спомена за Инико, че колебанието на Хулия даваше нова насока на проучването й, че Килиан въпреки видимата си отпадналост се опитваше да се държи нормално и че Хакобо беше непрестанно в лошо настроение.
	Тогава не можеше и да предположи, че следващата година семейството й ще е с един по-малко.


	Силният есенен вятър, идващ от север, бързо остави дърветата без листа.
	Кармен и Хакобо се установиха в Бармон и за разлика от други години, все по-рядко се качваха до селото. Даниела имаше повече работа от обичайното в здравния център, но въпреки това се записа на онлайн курс по педиатрия, което обемаше цялото й време. Килиан цепеше дърва за огнището, пред което вече почти не сядаха вечер. Кларънс, която като листата на дърветата не се чувстваше на мястото си, се посвети изцяло на двете научни статии, които пишеше, на подготовката на занятията си и на докторатите, които трябваше да се защитят след коледните празници.
	С това се занимаваше, когато през един мрачен ноемврийски следобед получи съобщение от Лаха, че му се отваряла възможност в средата на декември да инспектира инсталациите на някакво предприятие в Мадрид. Кларънс извика от радост и веднага му отговори, като го покани да прекара коледните празници със семейството й в Пасолобино. За щастие, той прие поканата й с голямо удоволствие.
	До последния момент се чуди дали да разкрие самоличността му, но реши да каже на семейството си, че е поканила един специален приятел — наблегна на думата _специален_, инженер, с когото се запознала в Гвинея, да прекара коледните празници в Пасолобино. Ако той беше знакът, който очакваше, не искаше да пропусне реакцията на Хакобо и Килиан.
	Майка й много хареса идеята — най-накрая! — да посрещне _специален_ приятел на Кларънс, който да се наслади на вкусните й манджи. Баща й протестира по телефона, че не искал непознати на този семеен празник, и за първи път каза, че за Коледа щял да остане в апартамента в Бармон. Даниела беше много любопитна да научи нещо повече за този мъж, предполагайки, че именно той беше причината за любовните терзания на братовчедка й. Килиан я погледна с изумление, но не каза нищо, абсолютно нищо. Просто след години и пред учудения поглед на племенницата си протегна ръка към кутията с цигари на Кларънс, извади цигара, наведе се над една от рождественските свещи, които Кармен беше запалила в центъра на венец от борови клонки, и я запали.
	Кларънс се чувстваше много щастлива — но и доста нервна — от факта, че скоро щеше да се срещне с брата на незабравимия й Инико.
	Дали вече не беше време да мисли за Лаха като за свой брат?


>	XII
>	Báixo la néu

	_Под снега_
	Пътуването с влак от Мадрид до Пасолобино не предлагаше никакви удобства, но му позволи да добие богата представа за държавата, променила обичаите на неговата страна.
	Лаха имаше огромно желание отново да види Кларънс, но най-вече нямаше търпение да се запознае с близките й и да прекара няколко дни в испанско семейство. Без да се усети, новата му приятелка беше предизвикала непознато за него любопитство, което дори би окачествил като болезнено и нездраво. Сега ще има възможността да си представи какъв би бил животът му, ако неговият бял баща беше поел грижите за него. Защо смяташе за налудничаво да си мисли, че баща му може да е испанец и че някъде тук, в страната, която прекосяваше, имаше хора с неговите гени?
	Това, че Лаха беше един от много като него, не значеше, че може лесно да се примири с липсата на баща. Инико поне знаеше, че баща му е умрял при злополука, и можеше да го назове по име. Но не и той. Докато беше дете, всяка лъжа можеше да го утеши. Колко пъти си беше представял, че баща му е изследовател, разкъсан в ожесточена битка от освирепял лъв, или някой, който е трябвало да замине на тайна мисия, след която е щял да се върне и да го потърси?! Докато растеше и започваше да разбира действителността, и да вижда и други като него, въпросите му ставаха все по-директни и настойчиви. Беше настоявал пред дядо си да му каже нещо за произхода му, но той го отпращаше при майка му, която беше непреклонна и винаги му повтаряше, че бил син на Бисила.
	Спомни си как беше тършувал из къщата на майка си в търсене на някакъв спомен, на някаква следа. Единственото, което намери сред малкото неща от младостта на Бисила, беше парче от избеляла снимка, на която бял мъж се беше облегнал на камион. Тя не разбра, че той беше взел тази снимка, за да я копира, и оттогава винаги я носеше със себе си. Беше глупаво, но дълго време този мъж без образ беше за него вероятният баща.
	С течение на времето успя да приеме, че историята на майка му не се различава много от тази на Мама Саде и на още много жени и че баща му ги е изоставил без обяснение и угризения. Не беше първият, нито щеше да е последният, което, разбира се, не беше никаква утеха, но поне свеждаше до нула интереса към самоличността на баща му. Защо да търси или да познава човек, който не се интересуваше от собствения си син? Лаха беше забравил за него и за всичко, което би имало връзка с него, и живееше щастливо…
	… докато Кларънс се появи в живота му.
	Погледна часовника си. Вече два часа пътуваше с автобуса, който в този момент се отклони от главния път и пое нагоре към планината. Полето, набраздено като негладен груб плат, където коренищата се бяха сбръчкали от студа, остана зад гърба им и на негово място се появяваха едно след друго ниски хълмове, мочурища и все по-малки селца. Лека-полека се променяше и архитектурата. Вместо солидни многоетажни сгради се виждаха тухлени къщи най-много на три етажа, някои стари, други нови, а трети в строеж. Струваше му се, че тук нещата непрекъснато се променяха: селцата бяха приветливи и сякаш цял живот бяха чакали прогресът — с всичките му плюсове и минуси — да стигне и до тях.
	Когато навлязоха в последната отсечка от пътя, сърцето на Лаха се сви. Шосето беше толкова тясно, че създаваше впечатлението, че автобусът няма да се побере между пропастта към реката и планинския склон. В продължение на четирийсет минути следваха завой след завой между надвесили се скали, но изведнъж пейзажът се промени и можа да си поеме дъх. През прозореца видя съвсем различни селца.
	Кой дявол беше принудил хора от този край да отидат на толкова различно място като Екваториална Гвинея? Дали е била само нуждата, или и потребността да се освободят от задуха и недружелюбността на тези планини, гнетящи духа?
	Долината на Пасолобино беше заобиколена от стръмни планини с поляни в подножието, гори по склоновете и каменисти хребети, устремени към небето. Малките селца, пръснати по поляните и склоновете, предлагаха различен изглед: тъмни каменни къщи със стръмни покриви и високи комини и новопостроени сгради, покрити с шистови плочи.
	Когато изглеждаше, че вече няма повече планини, в които можеха да се забият, автобусът спря в село, наречено Сербеан, по-голямо от останалите, и най-сетне в снежния следобед на навечерието на Коледа Лаха пристигна. От небето падаха снежинки с размера на лешници.
	Жена с анорак, вълнена шапка и шал, ръкавици и високи ботуши, с дебели гумени подметки, махаше с ръка, за да привлече вниманието му. На лицето й, единствената видима част от тялото й, грееше лъчезарна усмивка, която не можеше да сбърка. Обзе го особена радост, когато разпозна приятелката си, и беше сигурен, че това щеше да е една незабравима ваканция.
	За Кларънс Лаха изглеждаше страхотно. Носеше тъмен вълнен балтон, шал и кафяви кожени ботуши, които подчертаваха градския му вид. Прегърнаха се сърдечно и тя за миг доби усещането, че беше в обятията на други ръце.
	„Не — каза си, — Инико е по-едър.“
	— Нямаш представа колко съм щастлива да те видя. — Кларънс се освободи от прегръдката му и продължи да му се радва. — Надявам се снегът да ти понесе. Много е неприятен за човек, който не е свикнал.
	— В Биоко дъждът не спира в продължение на шест месеца. — Лаха също не преставаше да се усмихва. — Мисля, че ще мога да понеса малко сняг.
	Кларънс запали мотора и колата пое по разчистения от снегорина стръмен, криволичещ път, от който в ниското се виждаше овалната форма на Сербеан. Използваха краткото пътуване до дома Ребалтуе, за да се запознаят с последните събития около тях.
	— Как е брат ти? — попита Кларънс по възможно най-безпристрастния начин, на който беше способна, когато ставаше дума за него.
	Нямаше сили да произнесе името му.
	— Инико води все същия рутинен живот: работата, децата, срещите… — отговори Лаха. — Щом ти си тръгна, отново стана мълчалив и мрачен. Знаеш, че по принцип не е много приказлив.
	„С мен беше много приказлив — помисли си тя. — И се смееше много.“
	— Праща ти много поздрави.
	Колкото повече се приближаваха до дома, толкова по-нервна ставаше Кларънс. Беше говорила на семейството си за Лаха и за останалите хора, с които беше се запознала в Гвинея, но не знаеха, че точно него беше поканила за коледните празници. Как ли щяха да реагират?
	— Почти стигнахме… — каза със сериозен глас. — Приготви се да не станеш от масата до утре вечер! Ще ти дам един важен съвет: да се поколебаеш, когато майка ми ти предложи допълнителна порция, значи, че искаш още.


	Кармен непрекъснато отваряше и затваряше вратата на фурната, за да издебне точния момент, в който печеното ще е готово — нито сурово, нито прекалено изпечено. Фактът, че Кларънс беше поканила приятел за Коледа, беше нещо съвсем ново за нея и тя си беше поставила за цел не само да го подложи на подробен разпит, но и да му създаде добро впечатление за себе си, благодарение на кулинарните си способности.
	Килиан беше неспокоен през целия ден, сякаш очакваше нещо странно да се случи. В началото изпадна в едно от апатичните си състояния като времето преди силна буря или торнадо, но по-късно стана раздразнителен, все едно бурята бушуваше вътре в него.
	Погледна Хакобо, който беше необичайно ентусиазиран от излъчваната по телевизията реч на краля по повод Бъдни вечер. Все още не се бяха осмелили да обсъдят насаме новините, които Кларънс беше донесла от Гвинея, но Килиан знаеше, че спомените бяха завладели не само него, но и брат му. Толкова години се бяха правили, че нищо от онова не се беше случило, че сега никой не искаше да наруши пакта за мълчание. Дали вече не бяха готови да се изправят срещу миналото си? Беше сигурна, че и Хакобо усещаше, че тя подозира нещо. Какво беше разбрала? Какво й беше казала Бисила?
	Хакобо се обърна и срещна погледа на Килиан. Сбърчи чело. Защо се държеше толкова странно? Та нали точно неговата дъщеря беше избрала коледните празници, за да им представи _специалния_ си приятел! Изразът му се стори забавен. Сякаш бащите бяха толкова глупави, че да не могат да схванат смисъла на думата _специален_, последвана от _приятел_. Кармен беше много въодушевена, защото след като Кларънс го канеше да се запознае със семейството, значи връзката им беше сериозна. Той, за разлика от жена си, се бореше със смесени чувства. От една страна, нямаше желание да се напряга, за да се хареса на някакъв непознат, който, в крайна сметка, можеше и да не стане част от семейството. От друга — появата на ново поколение в дома го караше да се чувства стар, нещо, което вече беше започнал да усеща и никак не му харесваше. Въздъхна. Но това бяха законите на живота и той се радваше за дъщеря си, която обичаше повече от всеки друг на света. Обеща си да се постарае да направи добро впечатление на младежа.
	— Семейство! — Вратата се отвори рязко и се появи Кларънс. — Вече сме тук!
	И преди останалите да могат да реагират, каза:
	— Представям ви Фернандо Лаха, но всички му викат само Лаха…
	Засмя се и се дръпна настрани, преглътна нервно и се опита да прецени реакцията на другите, най-вече на баща си и чичо си.
	Всички оставиха заниманията си, за да посрещнат младия, висок и симпатичен младеж, който се усмихваше лъчезарно и въпреки че се намираше в чужд за него дом, излъчваше сигурност и увереност в себе си.
	Кармен сви устни и подсвирна от изненада. Хакобо откъсна поглед от телевизора и скочи, сякаш беше видял призрак. Килиан остана неподвижен, а очите му се навлажниха. Даниела изпусна кутията със златните звездички, с които украсяваше покривката на масата. Те се пръснаха по пода и той заприлича на празнично небе. Изчерви се заради своята несръчност и побърза да ги събере.
	Кармен първа го поздрави. Лаха й подаде кутия бонбони.
	— Има един магазин в Мадрид — каза заговорнически, — който се казва _Какао Сампака_. Няма нищо общо с имението, но ми казаха, че там се продавали най-хубавите бонбони на света. Реших, че това е добър повод да проверим дали наистина е така.
	Кармен му благодари, докато с крайчеца на окото си наблюдаваше мъжа си, който беше започнал да пребледнява.
	Добрите намерения на Хакобо отпреди няколко минути изчезнаха. Фернандо Лаха? Един от синовете на Бисила? В този човек ли се беше влюбила дъщеря му? Не беше възможно. За бога! Ако Кармен разбереше…! Прокле наум късмета и факта, че дъщеря му се беше запознала на острова с единствените хора, които не трябваше да познава. Знаеше ли той какво се беше случило с майка му…? Двамата с Килиан се бяха примирили. Всичко беше забравено. Защо тогава видя в очите на брат си лъч надежда? Освен ако Килиан знаеше за съществуването на този младеж… И не му беше казал нищо? Спомни си откъс от писмо, което беше прочел преди много години, докато търсеше нещо в шкафа в хола. Тогава не му беше направило впечатление, докато сега добиваше смисъл. Кларънс и Лаха един до друг? Почувства се ужасно объркан и тръсна глава. Не знаеше как ще го постигне, но нямаше да допусне дъщеря му да се сближи прекалено с този мъж.
	Лаха се приближи, за да го поздрави. Хакобо едва измънка нещо и отговори студено на подадената му ръка. Кармен отиде при дъщеря си.
	— Много е хубав, Кларънс — прошепна тихо да не я чуят, — но трябваше да ни предупредиш за _особения_ му вид. Видя ли изражението на баща си?
	Кларънс не й отговори, защото в момента цялото й внимание беше насочено в поздрава между Килиан и Лаха. Чичо й пое сърдечно подадена му ръка и я задържа известно време, сякаш искаше да се увери, че беше истински, от плът и кръв, и не престана да го гледа в очите. Толкова години се беше питал как изглежда, а ето че сега отговорът стоеше пред него! Предчувствието му се оказа вярно. Всичко започваше да се подрежда. Чу, че Хакобо измърмори нещо.
	Килиан пусна ръката на Лаха и се приближи до брат си, докато Кларънс представяше Лаха на Даниела, която се поколеба как точно да го поздрави. Накрая протегна ръка, която Лаха стисна, докато тя се надигаше на пръсти, за да го целуне. Всички се разсмяха.
	Кармен обяви, че вечерята ще е готова след няколко минути. Кларънс заведе Лаха в стаята за гости, за да разопакова багажа си. Когато отново влезе в столовата, разпечата кутията с бонбони — заменила за първи път в този дом традиционната халва — и я сложи в средата на красиво украсената от Даниела маса. Името Сампака, написано със златисти букви, щеше да е пред очите им не само по време на вечерята, а и през цялата вечер, докато се оттеглеха за сън, без някои да са произнесли желаните думи, които дълго щяха да кънтят в съзнанието им.
	Всички се съгласиха, че Кармен се беше постарала много, за да предложи незабравимо меню. Първо сервира празнична супа с тапиока и гъст бульон; после поднесе яйца, пълнени с дроб, върху парче шунка и скариди с бакла. След това ги изненада с най-доброто печено агнешко с картофи. За десерт имаше млечен крем, покрит с разбит белтък.
	Пълните стомаси и виното във вените разсеяха първоначалното напрежение и обстановката доста се оживи.
	— Кларънс ни разказа доста неща за пътуването си в Гвинея — каза Килиан и се облегна на стола.
	С този си жест даде да се разбере, че след неангажиращите разговори по време на вечерята беше дошъл моментът за по-сериозни теми, които обикновено се обсъждаха след десерта.
	— Беше много приятно за нас — посочи брат си — да получим новини от първа ръка след толкова много години. Но след като и ти си тук, бихме искали да ни разкажеш как стоят нещата там.
	Килиан беше направил много добро впечатление на Лаха още от първия момент. Трябваше да е на повече от шейсет години, но енергията не беше го напуснала и изглеждаше по-млад. Жестикулираше, когато говореше, а смехът му беше искрен и винаги на място. Хакобо приличаше много на брат си, но в погледа му имаше нещо смущаващо. Не беше само заради петното, което помрачаваше лявото му око, а защото никога не го гледаше, когато му говореше. Почти не се включваше в разговора, сякаш темата изобщо не го засягаше.
	Кларънс и Даниела наблюдаваха бащите си с недоумение. Тази вечер нещо не беше наред. Килиан разказваше анекдоти, както преди време, сякаш се беше събудил от дълбок сън. Хакобо беше по-навъсен от всякога. Може би многото вино, което бяха изпили, беше причината за тази промяна и в двамата.
	— Всъщност — каза Лаха — не знам какво бих могъл да добавя към разказа на Кларънс. Предполагам, ви е казала, че там животът не е никак лек. Липсва инфраструктура, няма работни места, нито трудово право, правят се непрекъснати промени в законодателството, в администрацията, в здравното обслужване…
	Даниела се заинтересува от последното, защото беше медицинска сестра. В действителност проявяваше интерес към всичко, което казваше и правеше Лаха. Започваше да разбира тихото страдание на Кларънс заради раздялата й с този мъж и радостта й, като разбра, че щеше дойде да я посети. Как беше могла да го запази в тайна? Не й беше показала дори и една снимка! Ако тя се беше влюбила в някого като него, целият свят щеше да разбере. Защо не й беше споделила за тази връзка? Всъщност имаха ли връзка, или чувствата на братовчедка й не бяха споделени? Не беше престанала да ги наблюдава, откакто влязоха в къщата. Кларънс се отнасяше с него изключително внимателно, на моменти съучастнически и непрестанно поглеждаше ту към него, ту към Хакобо, сякаш искаше да разбере какво впечатление беше направил на баща й. Хакобо от своя страна въобще не изглеждаше доволен от приятелството й. Дали не беше заради цвета на кожата? Дъщеря му с някакъв черен? „Горкият чичо Хакобо“, помисли си. Явно никога не го беше допускал за възможно! Даниела прехапа долната си устна. Бързаше прекалено много. Кларънс и Лаха изглеждаха щастливи заедно, но тя все още не беше забелязала никакъв жест, който да говори за по-дълбока близост от едно здраво приятелство. Или може би това искаше да си мисли.
	Чу, че Лаха се оплаква от липсата на средства и квалифициран персонал в лечебните заведения не само в селските райони, но и в големите градове, на което се дължала високата детска смъртност… Даниела попиваше всяка негова дума, всеки негов жест. Лаха носеше бяла риза и си беше сложил вратовръзка. Няколко непокорни кичура от къдравата му коса бяха паднали на челото му. Носът му беше тънък; кожата — тъмна. Когато се смееше, накланяше главата си назад, а очите му сияеха.
	Даниела се стремеше несъзнателно към вниманието на Лаха и се почувства виновна заради братовчедка си, но нея това явно не я притесняваше…
	— Но как е възможно малка страна, богата на петрол, да е в подобно състояние? — попита.
	Лаха вдигна рамене.
	— Лошо управление. При добра организация, планиране и контрол на добива може да станем страната с най-висок доход на глава от населението в целия африкански континент.
	— Кларънс ни каза, че това се дължало в голяма степен на враждата между фанг и буби — намеси се Кармен.
	Бузите й пламтяха от виното и от задоволството, че беше очаровала всички с вкусната вечеря.
	Лаха въздъхна.
	— Не мисля, че е точно така. Аз имам много приятели фанг, които са наясно с тежкото състояние на народа буби, но той не е единственият потърпевш. Има много хора фанг, които не са сред привилегированите. Много често етническите конфликти служат за оправдание на съществуващите проблеми. Ако арестуват или убият някой буби, веднага за виновни се обявяват всички фанг. Това подхранва враждата, която на моменти е много добре дошла за режима.
	Килиан стана, за да напълни чашите. Хакобо се облегна на стола и попита закачливо:
	— А как се обяснява това, което ни каза Кларънс, че още има хора, които се борят за независимостта на острова? — Разтри белега на лявата си ръка и продължи: — Не останаха ли доволни, че се отърсиха от зависимостта от Испания… че сега отново искат независимост за острова?!
	Кларънс му хвърли ядосан поглед, но Лаха явно не се беше подразнил от заяждането и му отговори със същия тон:
	— И тук има групи, които се борят за независимост, нали? Движението за независимост в Биоко дори няма статут на политическа партия, въпреки че се обявява срещу насилието, за правото на личен избор, за свободата на словото…
	Даниела наруши настъпилата тишина. На Кларънс й направи впечатление, че тази вечер братовчедка й беше необичайно приказлива.
	— Може би е въпрос на време. Нещата не се променят от днес за утре. Кларънс ни каза също така, че има много нови строежи и че условията в университета са по-добри, отколкото очаквала… Това е добър знак, нали?
	Лаха я погледна. Даниела изглеждаше много млада, със сигурност по-млада от Кларънс. Носеше черна рокля с презрамки и беше загърнала раменете си с тънък вълнен шал. Светлокестенявата й коса беше вдигната на малък кок над тила. Имаше много бяла, почти порцеланова кожа, а огромните й изразителни кафяви очи го бяха наблюдавали през цялата вечер. Като усети, че я гледа, Даниела премигна няколко пъти, заби поглед в кутията с бонбони в средата на масата и се съсредоточи в избора си. Лаха забеляза, че не бонбоните бяха привлекли вниманието й, защото, след като взе един, го остави на масата и побърза да скрие леко потрепващата си ръка.
	— Да, Даниела. — Лаха продължи да я фиксира. — Напълно си права. На същото мнение съм. Отнякъде трябва да се започне. Може би някой ден…
	— Чуйте ме всички! — Кармен го прекъсна със звучен глас. — Бъдни вечер е, а ставаме все по-сериозни! Остават още дни, в които ще можете да говорите за проблемите в Гвинея, сега искам да говорим за весели неща. Лаха, хареса ли ти кремът?
	Лаха се поколеба и потърка едната си вежда, а Кларънс се разсмя.


	На следващия ден пак се събраха около масата, но този път менюто и разговорите бяха различни. Всички станаха много късно, с изключение на Кармен, която отново вложи кулинарните си умения, за да ги очарова с великолепен коледен обяд, на който сервира пуйка, пълнена с ядки. Снеговалежът беше спрял, но за кратко, и покривите и улиците бяха затрупани с почти половинметрова снежна покривка, поради което беше практически невъзможно да се излезе на разходка. Кларънс, Даниела и Лаха помогнаха в кухнята и за подреждането на масата. Хакобо и Килиан се появяваха замалко, за да чуят разговора между жените и госта, а после пак изчезваха някъде. Къщата беше огромна и предлагаше много кътчета, на които човек да се скрие и да се отдаде на спомените.
	Кармен поиска Лаха да й разкаже за коледните празници в неговата страна, а той й отговори на свой ред с въпрос, за да уточни дали го питаше за Африка или за Америка. Кармен можеше да си представи американската Коледа, защото беше гледала много филми, интересуваше я африканската. Лаха се разсмя, а Даниела прекъсна работата си, за да погледне тайничко.
	Въпреки съмненията относно самоличността на Лаха, които не излизаха от главата й, Кларънс беше щастлива, тъй като много обичаше тези дни от годината, когато огнището грееше непрекъснато, навън всичко беше бяло, децата, скрити под шапките си, играеха в снега, улиците бяха празнично осветени, а тенджерите, тавите и тиганите бяха пълни с вкусни ястия.
	Кухнята беше голяма, много голяма, но независимо от това Даниела и Лаха винаги се сблъскваха на отиване и връщане от столовата. И разбира се, се извиняваха един на друг.
	Лаха разказа на Кармен, че Коледата в Пасолобино е точно каквато й харесва на Кларънс, но в Гвинея по това време е сухият период и хората най-много обичат да са под душа — онези, които имат бани, в реките или в морето. В градовете има коледни светлини, но често спират тока, така че почти не светят, а селата тънат в тъмнина. Тук-там може да се види коледна украса и да се чуят коледни песни. Децата не са обсипвани с играчки и хората нямат навика да си правят подаръци. На празника се пие почти колкото в дом Ребалтуе — и трите се разсмяха, — тъй като алкохолът е евтин, но хората го пият на улицата по къси ръкави.
	Лаха носеше подаръци за всички и попита кога би било най-удобно да ги раздаде. Кармен призна пред себе си, че колкото повече опознава този младеж, толкова повече й харесва и не би имала нищо против да й стане зет. Даниела се запита какво ли й беше донесъл на нея, след като изобщо не я познаваше, но трябваше да изчака и десерта, за да разбере.
	Жените получиха парфюми, пръстени, чанти и дамска козметика. За Хакобо имаше пуловер, а за Килиан — кожен портфейл. Дойде време и за подаръците от Лаха. На Кармен даде три книги: за обичаите и ритуалите на неговата страна, антология на нигерийската литература и малка книжка с рецепти. За Хакобо беше избрал филм, сниман от испански режисьор, за живота във Фернандо По между 1940 и 1950 година, който беше купил в Мадрид. Кларънс получи диск на нигерийска фолклорна група, записан в Испания. На Даниела, седнала до него, подари прекрасен шал, който сам сложи на раменете й и който тя не свали през целия ден, защото го бяха пипали ръцете му, а сега той нежно галеше кожата й.
	Последен остана Килиан, който беше седнал в края на масата. Преди да му поднесе подаръка, каза:
	— Изчерпаха ми се идеите и поисках съвет от майка ми, и… надявам се да ти хареса.
	Килиан разтвори пакета и извади малък дървен предмет с форма на квадратна камбанка с няколко езичета.
	— Това е… — започна да обяснява Лаха.
	— … _elëbó_ — довърши изречението Килиан с дрезгав глас. — Традиционна камбана, с която се прогонват злите духове.
	Всички се учудиха, че Килиан познава толкова добре странния предмет. Кларънс подпря брадичката си с юмрук и притвори очи. Какво й беше казал Симон в Сампака за тази камбана? Беше й казал, че ако очите й не видели отговора, да потърсела една _elëbó_ като тази. Къде можех да я намеря? Първо шапката, а сега и камбанката… Защо Бисила беше препоръчала на Лаха да купи точно този подарък? Доколкото знаеше, Бисила и Симон не са имали връзка. Да де, но беше попитала за това.
	— Много благодаря! — каза чичо й. Беше пребледнял. — Харесва ми повече, отколкото можеш да си представиш.
	Даниела взе камбанката и внимателно я разгледа.
	— Къде съм виждала това преди? — сякаш попита самата себе си и сбърчи чело. — Напомня ми на…
	— Даниела, дъще — Килиан я прекъсна рязко, — къде отидоха прекрасните бонбони от снощи?
	Даниела стана да ги донесе и забрави за въпроса си.
	— Напоследък — каза Кармен — в този дом се получават много специални подаръци.
	Лаха погледна с недоумение.
	— Има предвид шапката, която майка ти ми изпрати по Инико — поясни Кларънс.
	— Шапка ли? — Лаха я погледна учуден. Не помнеше да е виждал подобно нещо в дома си. Обърна се към Килиан. — Къде ли я е пазела майка ми? Когато бях на седем или осем години, Масиас нареди да се претърсят всички къщи и да се унищожат всички вещи, свързани с испанците и колониалната епоха. Беше период на изтриване на паметта.
	Килиан премигна и каза:
	— И тук се случи нещо подобно. По време на франкизма имаше закон, който забраняваше да се говори за Гвинея. Беше като сън, като нещо, което никога не е съществувало. Нямаше как да разберем през какъв ужас минавате.
	— Толкова ужасно ли беше, Лаха — попита нежно Кармен.
	— За щастие, тогава бях дете — отговори Лаха, — но да, беше ужасно. Освен преследванията, обвиненията, арестите и убийствата на определени хора бих могъл да ви дам конкретни примери за лудостта на този човек.
	Даниела седна до него.
	— Не можеше да допусне, че някой е по-способен, така че първо очисти онези, които го превъзхождаха интелектуално. Притежанието на книги с религиозно съдържание и на учебници по география и история на Екваториална Гвинея се наказваше със смърт. На тяхно място се появиха задължителни четива срещу Испания, въпреки че постоянно молеше страната за икономическа помощ. Появиха се памфлети, в които го наричаха убиец, и тогава той заповяда да се унищожат всички пишещи машини и да се изгорят всички книги. Нареди гвинейските стипендианти в Испания да се приберат в страната и при завръщането им някои от тях бяха убити. Забрани употребата на думата _интелектуалец_. Организира нападение на острова от народа фанг, населяващ континенталната част на Гвинея. Даде оръжия на млади, необразовани мъже, дошли от най-затънтените краища в търсене на препитание. Забрани печата, католицизма и допитванията до великия Моримо от долината Мока. — Лаха разтърка очи. — Всъщност какво можеше да се очаква от човек, който открито величаеше Хитлер?
	Настъпи дълго мълчание.
	Даниела използва момента, за да налее още вино в чашата на Лаха.
	— Но, Лаха — намеси се Хакобо, — нали Масиас беше избран на демократични избори?
	— Непрекъснато го даваха по телевизията — прошепна Килиан, сякаш образът и в момента беше пред очите му. — Беше много популярен, защото знаеше как да се завре под кожата на хората; говореше им за свобода с прости, разбираеми думи. Обещаваше да върне на черните това, което винаги им е принадлежало.
	Лаха се прокашля.
	— Испанците сгрешиха човека, като му се довериха и оставиха острова в неговите ръце. Беше овладял много добре техниката на подкастрянето. Не знам дали ме разбирате…
	— Колко време продължи този ужас? — попита Даниела, която го гледаше с очи, изпълнени със смесица от недоверие, учудване и възмущение.
	Не можеше да проумее чутото.
	— Единайсет години — отговори Лаха. — От 1968-а до 1979-а.
	— Годината, в която аз съм се родила — прошепна Даниела.
	Лаха пресметна наум. Девойката беше по-млада, отколкото беше предположил, когато се запознаха.
	— Знаеш ли, Даниела? Ужасът, който всяваше сред местните, беше толкова голям, че нито един войник не се осмели да влезе във взвода за разстрели, и му се наложи да наеме мароканци.
	Наклони се към нея и каза тихо:
	— Говори се, че убил и любовниците, които една от жените му имала преди да се запознаят, и че преди да го разстрелят, извил ръцете си назад с длани към земята, готов да полети…
	Даниела въздъхна, а Лаха се усмихна ехидно.
	Кларънс използва моментното мълчание, за да разведри обстановката. Знаеше много добре докъде можеха да доведат подобни разговори за духове и докосна раковината, която й беше подарил Инико.
	— Е, добре, стига — каза с весел глас. — Лаха все още не е отворил подаръците си.
	Подаде му първо вълнена шапка в комплект с чифт ръкавици и един екземпляр от току-що издадената книга _Гвинея на пасолобински_.
	— Това е книга, написана от жител на нашата долина — поясни, — в която се разказва за хората, които по време на колониалната епоха са живели дълги години в Гвинея. Разбира се, представена е само гледната точка на белите, но може да ти е интересно да се запознаеш с някои обстоятелства… — Помисли си, че може би не беше добра идея да му подарява точно тази книга. — Има и снимки на Хакобо и Килиан!
	Лаха й помогна.
	— Разбира се, че ще ми е интересно! — каза с усмивка. — Няма как да се отрече онова, което се е случило…
	Отвори книгата и започна да я разлиства, да се заглежда в снимките. От тях гледаха бели мъже в бели памучни и ленени дрехи, а някои носеха и пушки. Имаше и черни мъже със стари дрехи, работещи на плантацията. Други черни мъже позираха за снимка, седнали в краката на белите, някои от които бяха сложили ръка на главата на черен; като на куче, помисли си с огорчение. Имаше и снимки на мъже със змийска кожа в ръце. Опитваше се да си спомни нещо от ранното си детство, но снимките не му помагаха. Или не е бил роден, или е бил много малък по времето, когато са направени. Инико може би щеше да разпознае някого.
	Килиан и Хакобо заговориха за емблематичните сгради на Санта Исабел, като Дом Малло на стария булевард „Алфонсо XIII“, за колите от онова време и за имената на някои от корабите: „Плюс Ултра“, „Домине“, „Сиудад Кадис“, „Фернандо По“, „Сиудад Севиля“… Килиан се замисли, като чу последното име. Колко пъти си беше мислил, че животът на този кораб е протекъл успоредно на неговия! След като беше прекосил половината свят, в средата на шейсетте луксозният кораб беше бракуван, по-късно реконструиран, а един прекрасен ден беше изоставен близо до пристанището на Палма при угрозата да се разцепи на две. След години беше претърпял още две злополуки и се беше наложило отново да го реставрират… Въпреки всичко това, след седемдесет и шест години продължаваше да съществува и да понася ударите на живота.
	Когато снимките свършиха, Килиан тръсна глава и въздъхна:
	— Как се променят времената! Не мога да повярвам, че са минали толкова години и че ние двамата сме били във Фернандо По…
	Хакобо кимна.
	— От това, което разказват Кларънс и Лаха, не изглежда нещата да са се променили за добро.
	Лаха го погледна и повдигна вежди.
	— Какво искаш да кажеш? — попита.
	Хакобо не му отговори веднага. Отпи глътка кафе, избърса устните си със салфетка, сложи ръце на масата и го погледна предизвикателно.
	— По онова време от острова се изпращаха около петдесет хиляди тона какао, а само от Сампака — шестстотин хиляди килограма благодарение на нас. А сега колко изнасяте? — Обърна се към брат си. — Три хиляди и петстотин килограма? Всички знаят, че откакто си тръгнахме, страната затъва.
	Обърна се направо към Лаха:
	— Сега живеете по-зле, отколкото преди четирийсет години. Така ли е?
	— Хакобо — каза спокойно Лаха, — мисля, че пропускаш факта, че сега Гвинея е независима държава, която се опитва да се възстанови след дълги години колониален гнет.
	— Какъв гнет! — скочи Хакобо. — Дадохме ви нашите знания, нашата култура! Трябва да сте благодарни, че ви извадихме от джунглата…
	— Татко! — извика Кларънс, побесняла.
	Кармен сложи ръка на бедрото на мъжа си, за да му даде да разбере, че беше прекалил.
	— Две неща, Хакобо. — Лаха се облегна на стола си. Гласът му вече не беше спокоен като преди малко. — Първо: приехме вашата култура, защото не ни дадохте право на избор. И второ: за разлика от други завладени от вас територии, в Гвинея не признахте децата със смесена кръв. За толкова по-низши ли ни смятате?!
	Килиан ги наблюдаваше, без да се намесва.
	Хакобо отвори уста, за да му отговори, но Лаха вдигна ръце към него, за да го спре.
	— Не ми давай уроци по колонизация, Хакобо. Цветът на кожата ми доказва, че баща ми е бял. Би могъл да е всеки от вас!
	Настъпи тягостна тишина.
	Кларънс наведе глава, а очите й се насълзиха. Ако по някаква случайност Лаха беше неин брат, нямаше как срещата му с биологичния му баща да бъде по-неприятна. Поведението на Хакобо беше непростимо. Защо не можеше да се държи като Килиан?
	Даниела сложи ръка на рамото на Лаха, за да го успокои. Стана ясно, че таеше дълбока болка в душата си и това беше нещо, за което не обичаше да говори.
	— Това е болна тема — каза Даниела с топъл глас. — Дори и сега, макар и да не си даваме сметка, всички ние сме колонизирани, оплетени в тънки, невидими мрежи от икономически, политически, културни… интереси. В друго време живеем.
	Такава си е Даниела, помисли си Кларънс. Нищо не може да я извади от равновесие. Винаги успява да запази спокойствие и да се изрази по най-разумния, мек и топъл начин.
	— Съжалявам, че се подразних — каза Лаха и погледна Кармен, която махна с ръка, за да покаже, че казаното нямаше значение.
	Беше свикнала да слуша разгорещени разговори.
	Даниела извади лъжичката от чашата, тръсна я, за да се отцедят няколкото капки кафе по нея, отпи глътка, остави чашата върху чинийката и каза:
	— За мен, да колонизираш народ, е като да изнасилиш жена. И ако жената се съпротивлява, насилникът има наглостта да твърди, че това не било истина, че изпитвала удоволствие и че той го правел за нейно добро.
	Всички останаха потресени от сравнението. Отново настъпи тягостна тишина. Даниела наведе глава, засрамена от откровеността си.
	Кларънс стана и започна да събира чиниите. Хакобо й поиска още кафе. Килиан потропваше с пръсти по масата. Кармен започна да разлиства книжката с рецепти, която й подари Лаха, и му зададе няколко въпроса, на които той отговори любезно.
	— Добре — каза Килиан накрая. — Коледа е. Нека да оставим мъчителните теми.
	Обърна се към Лаха:
	— Разкажи ни как така човек от Биоко се оказва в Калифорния.
	— Мисля, че вината за това е на дядо ми — каза замислен и подпря брадичка с дясната си ръка. — Много държеше потомците му да се изучат. Все повтаряше едно и също. Брат ми Инико много се дразнеше, защото го приемаше по свой особен начин.
	Вдигна показалец и се опита да имитира гласа на възрастен мъж:
	— „Най-умното нещо, което съм чул от един бял, много добър мой приятел, е, че основната разлика между нас и белите е, че ние оставяме какаото да расте на воля, докато белите подкастрят дърветата и им показват как да растат, от което има много по-голяма полза.“
	Килиан се задави с парче халва, зачерви се и започна да кашля.


	Двайсет и шести декември осъмна с ясно небе и ярко слънце, чиито лъчи, отразени в снега, заслепяваха. След двата дни, приковани вкъщи заради обилния снеговалеж, в които почти не станаха от масата, Лаха, Кларънс и Даниела излязоха и отидоха до ски пистите.
	Двете бяха успели да намерят ски екип за Лаха, в който той се чувстваше нелепо и скован от твърдите ботуши. Даниела го учеше как да ходи по замръзналия сняг и не се отделяше от него, опасявайки се, че може да се подхлъзне и да падне лошо. До него изглеждаше много дребна. Когато успя да му сложи ските, Лаха я погледна ужасен и се хвана за раменете й, а тя го прегърна през кръста.
	Кларънс ги гледаше и се забавляваше.
	Бяха хубава двойка.
	Даниела му даваше наставления, както само тя можеше да го прави: строго, но и много вежливо в същото време.
	След дълги мъки Лаха реши, че му трябва кафе. Даниела предложи да го придружи, докато Кларънс предпочете да направи няколко спускания по най-стръмната писта. Седна в кабинката на въжената линия и им махна с ръка за сбогом. Беше благодарна за времето, което щеше да прекара сама и да се наслади на чувството за свобода, което снежният пейзаж събуждаше у нея. Докато се изкачваха, усети как тишината на планината постепенно поглъщаше гласовете и смеха на скиорите и ги превръщаше в успокояващ шепот. Сияйната бяла долина под нея, сенките на близките върхове, щипещият бузите й студ и лекото поклащане на кабинката предизвикваха усещане за мудност, замайване, нереалност.
	Беше момент на сънливост, в който в съзнанието й изплуваха картини и откъси от разговорите като пъзел, който опитваше да се подреди. Не можеше да повярва баща й да се е влюбил в Бисила и да я е изоставил с дете на ръце. Ако беше така, Килиан трябваше да е запознат със ситуацията: съучастник с угризения, защото реакциите му бяха в синхрон с тези на Хакобо или дори още по-остри. Как са могли да запазят подобна тайна? Наближаваше ли най-накрая моментът на истината? Затова ли се чувстваше толкова изнервена?
	Единственият начин да се отърси от напрежението беше да се спусне с бясна скорост по най-дългата и опасна писта и да докара нервите си до краен предел, докато другите двама, които нямаха нейните грижи, се забавляваха в кафенето.
	Лаха се чувстваше щастлив в компанията на Даниела. Беше му приятно да бъде с нея, да разговаря с нея. Харесваше му как държи чашата с двете си ръце и как духа с уста кафето, за да го охлади. Даниела говореше, но не изпускаше нищо от случващото се около нея. Погледът й се местеше от чашата кафе на съседната маса, на хората, които си сваляха ските на входа на кафенето, на бара. Лаха предположи, че това не беше от нервност, а по-скоро признак на наблюдателност и аналитичност. Помисли си колко различни бяха двете братовчедки. Освен че беше по-ниска и по-слаба, Даниела изглеждаше много по-спокойна и уравновесена от Кларънс, която пък споделяше с Кармен нещо, което той много ценеше, а именно желанието да угодят на близките си и да ги накарат да се чувстват добре. Може би точно заради това нито за миг от самото си пристигане в Пасолобино не се беше почувствал неловко. Докато беше насаме с Даниела, се изпълваше с ентусиазъм. Какво ли си мислеше тя? Току-що се бяха запознали!
	— Много си мълчалив — отбеляза Даниела. — Толкова ли те обезсърчи първата ти среща със снега?
	— Мисля си, че ските не са за мен — каза Лаха с жалостив глас. — И откровено казано — сниши тон, за да може само тя да го чуе, — не разбирам и пристрастието към този спорт. Ботушите ми стискат толкова много, че кръвта не стига до краката ми.
	— Преувеличаваш! — засмя се Даниела и лицето й грейна.
	— Искаш ли още едно кафе? — попита я и стана.
	— Мислиш ли, че ще можеш да стигнеш до бара?
	Лаха се съсредоточи в трудната задача да премества крака един след друг, а Даниела го гледаше и се забавляваше. Беше й хубаво с Лаха, _прекалено_ хубаво. Прехапа устни. Не тя, а Кларънс трябваше да е непрестанно с него. Защо тогава ги беше оставила сами? Не можеше да я разбере. Кларънс и Лаха се държаха като добри приятели, може би повече от добри, но нито веднъж не се хванаха за ръка, нито веднъж не размениха страстни погледи. Ами ако…? Ако Кларънс беше влюбена в Лаха, а той не споделяше чувствата й? Не можеше да допусне, че някой като него би постъпил безотговорно и би приел да прекара няколко дни със семейството й… А може би той не подозираше, а Кларънс изчакваше удобен момент… Както и да погледнеше, ситуацията беше сложна. За първи път в живота си усещаше коленете си гумени, хиляди пеперуди пърхаха в стомаха й, бузите й горяха, а светът извън Лаха нямаше значение. Лоша работа.
	Лаха докосна рамото й, докато се навеждаше да остави кафето пред нея. После седна, разбърка напитката и попита без заобикалки:
	— Харесва ли ти животът в Пасолобино?
	— Да, разбира се. — Каза го след кратко колебание. — Тук работя, тук е семейството ми. И както може би вече си забелязал, това е прекрасно място. Щастлива съм, че корените ми са тук.
	Ако Лаха не беше престанал да я гледа, щеше да се изчерви.
	— А ти на кое място принадлежиш?
	— Не знам какво да кажа… — Лаха се замисли и подпря брадичката си с ръка. — Страдам от криза на идентичността: аз съм буби, гвинеец, африканец, отчасти испанец, европеец и осиновен американец.
	Даниела видя, че лицето му помръкна, и съжали, че му беше задала този въпрос.
	— Все пак може би сърцето ти изпитва привързаност към някое от тези места — прошепна Даниела.
	Той погледна навън и лъчезарната усмивка отново се появи на лицето му.
	— Да видим. — Погледна жалостиво и леко наклони глава настрани. — Как може да се чувства негър сред толкова много белота? — Протегна ръка и посочи снега. — Ами сив.
	— Ти не си сив! — възкликна на висок глас Даниела.
	— Кой не е сив? — попита Кларънс и седна до братовчедка си. — На какво се дължи този ентусиазъм?
	Нито Лаха, нито Даниела бяха видели, че Кларънс е влязла в кафенето.
	Погледнаха часовника и си дадоха сметка, че бяха прекарали повече от час в разговори. За първи път в живота си Даниела се подразни от ненавременната поява на братовчедка си.
	Понеже никой не й отговори, Кларънс полюбопитства:
	— Е, Лаха, готов ли си за втори скок? Имам предвид ските, разбира се.
	Лаха погледна тъжно, протегна се и хвана ръката на Даниела.
	— Не, моля! — примоли се. — Не позволявай да ме тормози повече.
	Даниела използва възможността да задържи ръката на Лаха. Беше голяма и нежна. Личеше си, че не е била подлагана на физически труд.
	— Не се притеснявай — успокои го тя, взирайки се в очите му.
	Съжали, че го каза пред Кларънс, която я погледна и повдигна вежди.
	— И двете ще те пазим.
	„Брей, брей — помисли си Кларънс, докато отиваше към изхода. — Въобразявам ли си, или очите на братовчедка ми наистина заблестяват, щом срещне погледа на Лаха? Що за палави духове! Да не би да са решили да съберат Лаха и Даниела?“
	Точно си мислеше за духовете, когато се случи нещо непредвидено.
	Лаха ходеше непохватно с ботушите за сняг и не прецени височината на стъпалото на изхода на кафенето. Подхлъзна се и се хвана за Кларънс. Тя се обърна рязко, за да му помогне, но загуби равновесие и падна по гръб.
	Лаха се стовари върху нея.
	Тогава, на няколко сантиметра от лицето му, под ярките лъчи на слънцето, озарили очите му, Кларънс усети тръпка в стомаха и всичките й съмнения изчезнаха…
	Какво й беше казал Симон в имението Сампака?
	Беше й казал, че я е разпознал по очите, които били като на мъжете от семейството й, че не са обикновени очи, че отдалеч изглеждат зелени, а отблизо са сиви…
	В този миг Кларънс разпозна в очите на Лаха собствените си очи, очите на Килиан и очите на Хакобо. До този момент можеше да се закълне, че са зелени, но от това разстояние ясно различи тъмните нишки на ириса, които им придаваха сив цвят. Лаха беше наследил необикновените очи на семейството й!
	Погледът му сякаш се заби в сърцето й. Искаше да заплаче, но усети смесица от облекчение, радост и страх, тъй като най-накрая беше открила това, което търсеше, но не знаеше нито как, нито кога да го съобщи.
	Вече беше убедена, че Лаха е — а не някой друг — онзи, когото беше отишла да търси в Биоко, и изпита срам от факта, че е дъщеря на човек, способен да изостави собственото си дете и да го лиши от правото да заеме своето място до нея на родословното дърво.


>	XIII
>	Boms de llum

	_Извори на светлина_
	— Сигурна ли си, че не искаш да дойдеш? — Даниела закопча анорака си.
	Зимата не беше най-добрият годишен сезон за екскурзии особено пеша, но една обиколка из долината с кола можеше да се окаже по-добра идея от разходките из селото и ските, които изобщо не харесаха на Лаха.
	— Още ме боли главата — каза Кларънс и отбеляза с пръст страницата на книгата, която четеше.
	Лаха я гледаше тъжно.
	— Ужасно съжалявам за падането.
	Даниела се намръщи. Ударът трябва да е бил силен, защото след падането братовчедка й не се чувстваше добре. Надяваше се болката й да е чисто физическа, но беше медицинска сестра и се съмняваше да е само това. Докато Кларънс беше на земята, а огромното тяло на Лаха върху нея, Даниела почувства силна ревност. Кларънс и Лаха прекалено дълго време се гледаха в очите, преди да се изправят. А братовчедка й продължаваше да е потисната и объркана. Дори имаше чувството, че избягва всички.
	От кухнята се чуха гласове и смях. Кларънс погледна с досада.
	— Дори и да трябва да обиколя цялата къща, на ваше място бих излязла през задната врата към двора.
	— Чудех се защо се бавят… — Даниела изсумтя.
	Лаха не разбра за какво става дума. Отвори уста, за да попита, но Даниела му даде знак да замълчи. Чуха как съседките разпитват най-подробно Кармен за Лаха.
	Даниела дръпна Лаха за ръката.
	— Най-добре да тръгваме — прошепна. — Не вдигай шум. До скоро, Кларънс!
	Лаха едва се сдържа да не се разсмее и на пръсти последва Даниела. Кларънс напразно се опита да се върне към четивото; съседките продължаваха да бъбрят. Навикът да се коментира и критикува на малко място като това, където всички се познават, не беше изчезнал въпреки постигнатия напредък; само се беше променил. От клюките и нездравите вредни шушукания се беше преминало към набирането на информация, с която да се поддържат разговорите вечер около масата. Такова беше поколението на Кларънс и Даниела, които бяха израснали в по-спокойна обстановка. Как ли щяха да реагират съседите, ако преди няколко десетилетия баща й се беше върнал в Пасолобино с африканско дете? Ами сега… Какво би се случило, ако се разбереше, че той е част от семейството?
	Фернандо Лаха от семейство Ребалтуе.
	Въздъхна.
	Не смееше отново да го погледне в очите от страх, че той може да се досети какво я тревожи. Беше неспособна да обясни онова, което може би беше чиста случайност. Как можеше да разпита баща си? Ако не беше истина това, което си мислеше, щеше жестоко да оскърби Хакобо и да нарани чувствата на Лаха, като му даде фалшива следа за бащата, който никога не беше имал. Ако пък беше истина, не знаеше как да подреди информацията, която беше събрала, за да получи потвърждение.
	Не й беше лесно. Ако рискуваше — лошо, ако пък не — пак лошо.
	И като капак отношенията между Лаха и Даниела бяха прекрасни. Сети се за въпроса на Даниела дали все още трябвало да се иска одобрението на папата за брак между братовчеди…
	Сърцето й се преобърна.
	Но, какво си мислеше? Даниела беше първата, с която трябваше да сподели съмненията си! Тя трябваше да знае! Какво чакаше, за да я предупреди? С бездействието си даваше възможност да…
	Затвори очи и без да се усети, мисълта й я отнесе на плаж, къпан от вълните на лазурно море. Мъж и жена лежаха на пясъка и се наслаждаваха на телата си, без да обръщат внимание на стотиците костенурки, които ги заобикаляха, за да не ги смутят. В далечината се чуваха песните на птиците и бръщолевенето на папагалите, които повтаряха, че това не било така, че синьо било не морето, а небето, че бялото било снегът, покрил полето, че това не били костенурки, а камъни, на които да седнеш и да си починеш, и че телата, жадуващи за ласки, не били на Кларънс и Инико, а нечии други.


	Пътят, водещ до дванайсетте селца, построени през вековете на най-високия южен склон на планината, огрян от слънцето от изгрев до залез, се наричаше Маршрут на слънцето. Къщите на всяко едно от тези селца бяха разположени стъпаловидно, така че всички можеха да се наслаждават на слънчевата светлина, което беше огромна привилегия на това студено място.
	Тесният, зле асфалтиран път, по който рядко минаваха коли, се отклоняваше от главното шосе на долината, виеше се нагоре по планината до най-високото село и продължаваше покрай останалите, след което се спускаше, криволичейки, до най-долното, разположено почти до шосето.
	През цялото пътуване из най-непокътнатата част от долината на Пасолобино човек има невероятното усещане, че се намира извън времето. Лаха остана възхитен от църквите в романски стил, от гербовете на високите дървени порти, от изваяните сводове и каменните кръстове. Струваше му се невероятно, че само на няколко километра гъмжи от туристи.
	— Не мислех, че толкова много хора живеят по тези места — каза учуден.
	— Много от домовете са реконструирани и се ползват като вили от наследниците на първите собственици — обясни Даниела. — Аз им викам децата чудо.
	— Защо?
	— Ами защото, като дойдат, имат намерение да свършат много неща, да се запознаят с промените, настъпили, докато ги е нямало, да проведат срещи с предложения за нови подобрения или да възроптаят срещу някои от направените, но след някой друг ден и като си дадат сметка, че отпуската им е към своя край, добрите намерения изчезват, те се качват по колите си и се връщат в града. И така до следващата отпуска.
	Лаха се замисли над думите й. Почувства се засегнат.
	— Значи и аз съм един от тях — промърмори нацупен.
	Когато се връщаше в Биоко, първо разговаряше с брат си, който го информираше за новостите на острова. После отново отиваше в Калифорния, където го чакаха удобствата и лесният живот. Когато беше далеч, си мислеше, че Инико го упреква, защото беше убеден, че животът се изгражда ден след ден там, откъдето е човек.
	Даниела паркира рено мегана на малък площад, ограден от малки кокетни къщи, с дървени, тъмно боядисани врати. Погледна часовника си и установи, че имат още малко време, преди да се стъмни.
	— Горе има прекрасен параклис. — Посочи тясна калдъръмена стръмна уличка, която водеше към гората, и му каза да я последва. — Запуснат е, но си струва да се види.
	Докато Лаха се оглеждаше наоколо, тя се загледа в снежния пейзаж. След известно време той я повика настойчиво. Приличаше на дете, което беше открило съкровище.
	— Не мога да повярвам! — Хвана я за ръка и влязоха в параклиса. — Погледни!
	Посочи към камък, на който беше издълбана някаква дата.
	Даниела не успяваше да разбере на какво се дължеше ентусиазмът му.
	— Да — каза. — Това е камък с някаква дата.
	— Хиляда четиристотин седемдесет и първа — прочете той.
	— Да и кое му е специалното?
	— Това е най-древното нещо, до което съм се докосвал! — Даниела изобщо не изглеждаше впечатлена. — Това е датата, на която португалецът Фернандо По е открил остров Биоко. Каква случайност! Докато някой каменоделец е дялкал камъка, един мореплавател е открил остров! А сега, петстотин години по-късно, тук, заедно, сме ти и аз, събрани от съдбата! Ако този човек не беше открил острова, сега нямаше да сме двамата с теб на това място!
	— Еха, странен начин да се обобщи историята! — възкликна Даниела, развеселена и поласкана, че Лаха се чувстваше толкова добре с нея. — Само остава да кажеш, че съдбата се е погрижила да ни събере.
	Лаха се приближи. Протегна ръка към нея и отмести кичур коса, който закриваше част от лицето й. Даниела се сепна от неочакваната му реакция.
	— А защо не? — попита с дрезгав глас.
	В следобеда на един тих, ясен и студен ден, в западналия и полуразрушен параклис, в който през пукнатина в една от стените проникваше един-единствен слънчев лъч, Лаха се наведе към Даниела и я целуна.
	Всички сетива на младата жена, сковани от студа до този момент, се пробудиха в момента, в който устните му докоснаха нейните, първо нежно, а после все по-настойчиво. Цялото й внимание бе погълнато от плътните устни, които я целуваха с вещина и нежност. О, небеса, този мъж наистина знаеше какво прави! Пожела си целувката да не свърши никога и разтвори устни, за да се докоснат езиците им и насред студа да ги обгърне топлината на страстта.
	Вдигна ръце и ги уви около врата на Лаха, за да му даде да разбере, че не искаше да спира. Целувката продължи, докато слънчевият лъч изчезна. Лаха се отдръпна и впи поглед в нея.
	— Радвам се — каза с пресеклив глас, — че не можах да го предотвратя.
	Овлажни устните си, все още изненадан от страстта на тази първа целувка. Даниела премигна, сякаш току-що се беше събудила от сладък сън. Усмихна се доволна и го бутна леко, за да се облегне на олтарния камък.
	— И аз се радвам — каза и, хванала се за реверите на палтото му, притисна тяло до неговото. — В момента съжалявам само за едно нещо.
	Лаха повдигна вежди и я погледна въпросително.
	— Съжалявам — продължи и го погледна страстно, — че не сме в уютната стая на някой хотел…
	Лаха възкликна изненадан, защото не очакваше толкова прям отговор от жена, по-млада с няколко години от него. Стана му приятно; почувства се поласкан и доволен, че беше дръзнал да я целуне.
	— Ами да отидем в някой — предложи и я притисна още по-силно.
	Даниела се беше вплела в прегръдката му. Той се усещаше като нетърпелив двайсетгодишен. „Защо не я беше срещнал по-рано?“
	— Не мога да го направя! — възкликна. — Утре цялата долина ще е разбрала…
	— Още не сме направили нищо, а вече се срамуваш от мен, така ли? — попита, правейки се на обиден, и леко се отдръпна.
	— Не бъди глупав! — Даниела увисна на врата му. — За момента ще трябва да се задоволим с това.
	Лаха отново я притисна и започна да я целува по шията.
	— С това ли? — прошепна.
	— Да.
	Лаха успя да вкара ръка под няколкото ката дрехи и нежно я погали по гърба.
	— И с това?
	— Да. И с това също.
	Даниела прокара пръсти през косата на Лаха и извърна глава назад, за да даде възможност на устните му да се спуснат надолу, после по бузите й и отново по устните. След няколко вълшебни минути въздъхна и се предаде.
	— Какво ще кажеш да се обадим вкъщи и да кажем да не ни чакат за вечеря? — попита. Искаше да използва максимално малкото време, което можеха да прекарат насаме, въпреки че се чувстваше виновна пред Кларънс. — Там, където паркирах, има един много добър ресторант.
	Върнаха се на площада, който се намираше на хълма, и се спряха за миг да погледнат току-що появилата се луна, която озаряваше снега и придаваше вълшебен вид на бялата зимна нощ. Даниела се притисна до Лаха, за да почувства топлината му. Щеше да е прекрасна нощ. С всяка секунда, прекарана с него, беше все по-убедена, че бе намерила мястото си на света. Лаха я прегърна и пое дълбоко въздух. Селото беше притихнало, а светлината от къщите и от уличните лампи съвсем слаба. До тази жена не можеше да има нито самота, нито тъмнина. Наведе се над нея и отново я целуна.
	Ако в този момент някой беше погледнал през прозореца, щеше да усети страстта, с която мъж и жена се целуваха в студена зимна нощ. Едва ли щеше да се възмути. Точно обратното: щеше да им завиди от дъното на душата си за топлината и за силата, с която тази целувка предизвикваше пространството и времето.
	Сякаш пространството се беше свило, а времето — спряло.
	Даниела се отдръпна зашеметена. Чу се приближаваща кола. Едно волво спря до колата й и някой я повика.
	— Каква случайност!
	Хулия се приближи до тях, следвана от друга жена.
	— Хулия! — Даниела я целуна по бузите. — Какво правиш тук по това време? Не си ли в Мадрид за Коледа?
	Хулия й отговори, без да откъсва поглед от придружителя й:
	— Един от синовете ми реши да дойде тук за Бъдни вечер и ме изкуши и аз да се кача в планината.
	Жената се приближи до тях. Косата й беше много руса, почти бяла.
	— Асенсион, това е дъщерята на Килиан. — Асенсион се изненада, колкото и Даниела, а Хулия поясни: — С Асенсион сме приятелки още от времето в Гвинея. Омъжи се за Матео, един от приятелите на баща ти, почина преди два месеца…
	— Много съжалявам — каза Даниела и я целуна по бузите.
	— Благодаря — отговори Асенсион и сините й очи се насълзиха. — С Матео всяка година си казвахме, че ще дойдем в Пасолобино, но по една или друга причина така и не го направихме…
	— Убедих я да дойде с мен за два-три дни, да се поразведри малко.
	Даниела забеляза, че погледът на Хулия е насочен към Лаха, докато говори. Нямаше как, трябваше да й го представи. Прокле лошия си късмет. Не искаше нищо да разваля вълшебството на тази нощ.
	Лаха се приближи и поздрави двете жени.
	— Значи и двете сте живели в моята страна? — попита и им се усмихна сърдечно.
	Асенсион кимна и стисна устни, за да не се разплаче. Хулия притвори очи.
	— Лаха… — прошепна.
	— Да — каза Даниела, без желание да дава допълнителни обяснения. В момента най-малко от всичко искаше отново да се заговори за Гвинея. — Дойде ни на гости за празниците. Кларънс се е запознала с него по време на пътуването си.
	— Каза ми, да… — Хулия усети силно стягане в гърдите. Придърпа ръкавиците си с нервни движения. — Каза ми, че се е запознала със семейството, с Лаха, с Инико, с Бисила…
	Веднага съжали, че го каза.
	— Бисила ли? — Асенсион повдигна вежди.
	— Бисила не е често срещано име, нали? — добави Хулия. — А къде е Кларънс?
	— Не се чувстваше добре и предпочете да си остане вкъщи.
	— Аха.
	Хулия не можеше да откъсне очи от Лаха. Гъстата му коса, високото чело, подчертаната му брадичка, очите… Беше той. Ясно като бял ден, като снега, покрил полята. Кларънс го беше открила, но знаеше ли цялата истина? Погледна Даниела. Бузите й бяха зачервени, а в кафявите й очи се долавяше странен блясък. Дали и тя знаеше?
	За кратко никой не каза нищо. Даниела се боеше, че било от учтивост, било от любопитство Лаха можеше да завърже безкраен разговор за миналото на двете жени.
	— На разходка ли сте тук? — попита, за да наруши неловкото мълчание.
	— Имаме резервация в този ресторант. — Хулия посочи с пръст сграда зад гърба си и се взря в Лаха. — Надявам се да се насладите на престоя си в нашата долина.
	Той се усмихна дяволито и погледна Даниела с крайчеца на окото си.
	— Мога да ви уверя, че вече го правя.
	Даниела прехапа долната си устна, за да не прихне.
	Изчакаха жените да влязат в ресторанта и Даниела извади от джоба си ключовете на колата.
	— Нали и ние щяхме да вечеряме тук? — попита Лаха.
	— Хрумна ми нещо по-добро… — отговори тя.
	След като Хулия и Асенсион бяха в заведението, нямаше да може и да докосне Лаха, без да я видят. Изведнъж малкият, романтичен и уютен ресторант, който винаги беше харесвала, й се стори студен и неприветлив.


	Хулия намери идеален претекст да посети семейство Ребалтуе на следващия ден и да задоволи любопитството си.
	— По време на Страстната седмица в Мадрид ще се проведе среща на бивши приятели на Фернандо По — обяви. — В групата ни вече ги няма Мануел и Матео, но може да се окаже много приятно. Ще дойдете, нали? — Обърна се към Кармен: — Ти също, разбира се.
	— Прекалено много спомени… — каза Хакобо, преди да се обърне към брат си: — Ти искаш ли да отидеш?
	Килиан вдигна рамене.
	— Ще видим.
	— Поканата важи ли и за потомците им? — попита Кларънс.
	— Разбира се, но ще ти е скучно, Кларънс — каза Асенсион. — Как ще се чувстваш сред група старци и спомените им от младостта?
	— О, обожавам да научавам неща от миналото на баща ми…
	Даниела знаеше, че няма да отиде. От известно време беше престанала да слуша разговора. Почти всички въпроси започваха с „Помниш ли…?“ и завършваха с дълбока въздишка. Хулия и Асенсион постоянно вадеха кърпичките си, а Хакобо и Килиан стискаха устни и поклащаха глави. Даниела не можеше да разбере как е възможно Кармен да слуша с усмивка разкази за минало, от което тя не беше част. Не разбираше и Кларънс, която не изпускаше и дума и внимателно следеше жестовете им. Беше сигурна, че ако братовчедка й имаше тетрадка в ръка, щеше да запише всичко. Прозя се и се загледа в огъня. Дървата бяха свършили почти, но никой не забелязваше.
	Усети, че някой я гледа. Обърна се и срещна погледа на Лаха. Приятна тръпка премина през тялото й. Реши да излезе. Дали Лаха ще разбере намека й?
	— Отивам да донеса дърва, преди огънят да е изгаснал — каза и стана.
	— Имаш ли нужда от помощ?
	Да, беше разбрал!
	Щом се мушнаха под навеса, целувките на Лаха я накараха да забрави скуката от последните часове. За момента трябваше да се задоволят с тези кратки откраднати мигове.
	В къщата Кларънс попиваше всяка дума, всеки жест. Не я интересуваше толкова това, което казваха, колкото онова, което премълчаваха. Или тя беше станала прекалено мнителна, или те даваха да се разбере съвсем ясно, че има неща, които не искат да изрекат. Хулия не преставаше да мести поглед от Хакобо към Лаха и обратно. Дали ги сравняваше? А сега, когато Лаха излезе, тя не сваляше очи от Хакобо, сякаш той беше единственият човек в стаята. Дори й се стори, че на няколко пъти майка й се намръщи…
	— Асенсион… — Кларънс реши тя да поведе разговора. — За кое най-много те заболя, когато ти се наложи да напуснеш острова?
	— О, мила, за всичко. За цветовете, за топлината, за свободата… Когато се върнахме в Испания, забелязах много промени. — Асенсион се усмихна за първи път. — Спомням си, че когато съвсем непринудено разказвах на приятелите ни нещо за… ами за това как живеят черните, те ме гледаха с възмущение, а после Матео ми се караше, защото съм постъпвала неразумно.
	— Сигурно са си мислили, че сме живели на възможно най-лошото място — засмя се Хулия.
	— Предполагам, че не ви е било лесно… — Кларънс се прокашля — да се разделите завинаги с всички приятели, които сте оставили там…
	Хулия притвори очи, като чу въпроса на младата жена. Продължаваше да разпитва… Видя как Хакобо и Килиан се спогледаха и разбра, че истинската самоличност на Лаха още не беше разкрита. Надяваше се Асенсион да не се впусне в излишни подробности. Предната вечер й беше коствало много да си наложи да не придава значение на факта, че син на Бисила е на гости на Килиан и Хакобо. Реши, че е случайност, но не беше напълно убедена в това.
	— Истината е, че приятелите ни бяха чужденци като нас — каза Асенсион, — въпреки че често се питам как са готвачката ни и семейството й…
	Кларънс реши по възможно най-невинен начин да включи и мъжете в разговора:
	— А вие двамата? Липсва ли ви някой, когото сте оставили там? Някой конкретно?
	Килиан взе ръжена и разбърка въглените, за да разпали огъня. Хакобо погледна Кармен, усмихна се и отговори:
	— Както каза Асенсион, всичките ни истински приятели бяха бели. Но разбира се, често съм се сещал за Йеремиас и за Симон, от когото Кларънс ни донесе поздрави, както и за някои от работниците… Предполагам, че същото се отнася и за теб, Килиан, нали?
	Той кимна леко с глава.
	„А за Бисила, татко? — помисли си Кларънс. — Никога ли не си се сещал за нея?“
	Вратата се отвори точно навреме и се появиха Лаха и Даниела с дърва в ръце. Кларънс забеляза зачервените бузи и леко подпухналите устни на братовчедка си.
	— Ужасен студ е! — възкликна Даниела в отговор на въпросителния поглед на Кларънс. — А и задуха северен вятър.
	Хулия погледна часовника си.
	— Най-добре да тръгваме. Стана късно.
	Кармен настоя да останат още малко с пресилено любезен тон, което не убягна на Кларънс. Явно разговорът не й беше приятен и за неин късмет гостенките решиха да си тръгнат.
	Килиан, Хакобо и Кларънс ги изпратиха до колата. Кларънс хвана Хулия за ръката и изостанаха малко от останалите.
	— Кажи ми нещо, Хулия. Как ти се струва баща ми?
	Тя се притесни.
	— Как… какво? — попита на свой ред. — Ами не знам, Кларънс… Как би се чувствала ти в подобно положение?
	Кларънс се зачуди как да й отговори. Как би се чувствала, ако беше изоставила дете на хиляди километри и по някаква случайност трийсет години по-късно се окажеше длъжна да го приюти за няколко дни в дома си при останалите членове на семейството? Нервна, в лошо настроение, раздразнителна, неспокойна, сприхава.
	Точно такъв беше Хакобо, откакто Лаха пристигна в дома им.
	Силен порив на вятъра ги блъсна назад. Мисълта на Хулия я пренесе в друго време, когато мощна тропическа буря заглуши вопъла на едно трагично събитие. Спомни си съкрушения вид на Мануел, когато й съобщи новината, и шока от нея; колко бързо беше забравила Хакобо, когото беше обичала толкова много…
	— Влизай бързо в колата, Хулия! — Хакобо се приближи. — На такова време най-лесно се хваща пневмония.
	— Да, да, идвам.
	Хулия, смутена от спомените, се хвана здраво за ръката на Кларънс, която използва момента и прошепна на ухото й един последен въпрос:
	— Как е могъл татко да направи подобно нещо?
	Хулия премигна объркана. Да не би Кларънс да беше прочела мислите й? Застана зад волана и промълви с едва доловим глас:
	— И на него не му беше лесно.
	Хулия запали двигателя и потегли. Няколко секунди по-късно колата вече се изкачваше по стръмния път към главното шосе.
	Кларънс не откъсна очи от колата, докато тя не потъна в тъмната нощ. Трябваше ли да разбира думите на Хулия като потвърждение на съмненията й? Вместо да се почувства облекчена, усети силно стягане в гърдите. Как така и на него не му е било лесно? Замисли се какъв беше животът на Хакобо, откакто тя го помнеше, и не откри никакъв видим признак на страдание, освен ако обикновено лошото му настроение се дължеше на незараснала рана от миналото.


	Щом мина новогодишната нощ, Кларънс реши, че не трябва да отлага повече разговора с Даниела. След дългата прелюдия от завръщането й от Биоко до пристигането на Лаха в Пасолобино събитията бяха ускорили своя ход. Знаците бяха повече от очевидни. Даниела се изчервяваше всеки път, щом ръката й докоснеше случайно тази на Лаха, а той се усмихваше като влюбен глупак. Нямаше начин останалите да не бяха забелязали. А и този блясък в очите на Даниела… Никога преди не го беше виждала.
	Погледна часовника си. Беше почти време за вечеря, а беше сама вкъщи. Кармен беше убедила Килиан да ги придружи до съседи, които ги бяха поканили с Хакобо на чаша горещ шоколад. Даниела и Лаха бяха отишли на пазар. Не можеше да остане и минута насаме с братовчедка си. Реши, че щом всички се оттеглят за сън, ще се вмъкне в стаята й, за да й разкаже за откритието си.
	Започна да приготвя бавно нещо за вечеря. Кармен се справяше бързо и умело с това, без значение дали на масата щяха да седнат двама или шестнайсет души, а Кларънс не знаеше дори откъде да започне. Умееше единствено да направи салата и омлет с картофи. Взе кошницата, седна до масата и започна да бели картофите и морковите. В къщата цареше тишина. Чу гласове, идващи от улицата. Сигурно бяха туристи. Гласовете се усилиха и тя различи силния глас на Хакобо:
	— Кларънс, отвори вратата!
	Кларънс погледна през прозореца. Долу Килиан и Хакобо влачеха майка й. Изтича на двора и отвори тежката порта. На лицето на Кармен беше изписана болка. Тънка струйка кръв се стичаше от слепоочието до бузата й.
	— Какво се случи? — нервно извика Кларънс.
	— Подхлъзна се на буца лед — отговори баща й, задъхан от усилието да изкачи стълбите с жена си на ръце. — Не гледа къде ходи!
	Кармен изпъшка. Сложиха я да седне на кресло срещу огъня. Кларънс не знаеше какво да направи. Съжали, че Даниела не си беше вкъщи. Тя знаеше какво се прави в такива случаи. Отиде да донесе марля, за да покрие раната, която кървеше все повече.
	— Кармен, къде те боли? — попита я Килиан.
	Тя му отговори със затворени очи:
	— Навсякъде… Главата… Глезенът… Ръката… Най-вече ръката… — опита се да я помръдне и лицето й се изкриви от болка.
	— Мога ли да знам къде е Даниела? — изръмжа Хакобо.
	— Излезе с Лаха — отговори му Кларънс. — Не мисля, че ще се забавят.
	— Няма ли в тази къща нещо, което да не е тоя Лаха?!
	— Татко!
	— Трябва да повикаме лекар — спокойно предложи Килиан.
	Чу се смях и задната врата към градината се отвори. Даниела влезе, следвана от Лаха, и замръзна на място, като видя какво става. Веднага се задейства. С нежни думи и със спокойни и сигурни движения почисти раната, опипа тялото на леля си и каза:
	— Счупила си е ръката. Не е нещо сериозно, но трябва да я закарате в болницата в Бармон. Ще я бинтовам, за да не я боли много по пътя, но колкото по-рано отидете, толкова по-добре.
	Кларънс се зае да подреди нещата й. Лаха взе Кармен на ръце и я занесе до колата. Сбогуваха се набързо, въпреки това Кларънс хвана братовчедка си за ръката и успя да й прошепне:
	— Имам да ти казвам нещо важно. Свързано е с Лаха.
	Даниела се намръщи. Какво чака през всичките тези дни, че се сети точно сега, във възможно най-неподходящия момент?
	— Тръгваме ли, или ще продължавате да се мотаете? — изкрещя Хакобо през прозореца на сребристото рено лагуна.
	Даниела отвори вратата, за да може Кларънс да се качи.
	— Лаха ли ти липсваше през последните месеци? — попита почти шепнешком със свито сърце.
	— Моля? — Кларънс премигна. Трябваха й няколко секунди, за да разбере заблудата на Даниела. Мислеше си, че е влюбена в Лаха! — О, не, не. Не е това.
	Даниела въздъхна с облекчение.
	— Тогава всичко останало може да почака.


	Даниела приготви бърза лека вечеря за тримата. Лаха разпита Килиан за долината, а той украси разказа си с най-разнообразни случки от миналото, които дъщеря му не беше чувала от детството си. След вечеря седнаха до огъня и зачакаха Кларънс да се върне или да им се обади. На Килиан му се затваряха очите.
	— Отиди да си легнеш, татко — предложи Даниела. — Ако има нещо важно, ще дойда да ти кажа.
	Килиан се съгласи. Целуна дъщеря си за лека нощ и потупа Лаха по рамото.
	— Насладете се на топлината на огъня.
	Даниела се усмихна. Това беше дежурната реплика, когато някой се оттегляше за сън, а другите оставаха около камината. В този момент баща й нямаше как да се досети за двусмислието на думите си. Стана, донесе две чаши и сипа от отлежалото вино.
	— Това вино се пие само в специални случаи — прошепна.
	Къщата беше много голяма, а стаята на Килиан се намираше в най-отдалечения й край. Нямаше как да ги чуе, освен ако си крещяха, но тихият говор преборваше срама от факта, че след броени минути ще се окаже в ръцете на Лаха в бащиния дом.
	— Отлежава в малко буре от десетки години. Годишният добив е много оскъден.
	— А какво му е специалното на този случай? — попита Лаха и отпи глътка от гъстото сладникаво вино с вкус на коняк, което полепна по устните му.
	— Ще видиш.
	Телефонът звънна и Даниела скочи да се обади. След няколко минути Лаха чу стъпки по стълбите, водещи до горния етаж. Когато тя се върна, посрещна я пукотът на последния ясенов клон, който бързо бе погълнат от пламъците.
	— Кармен трябва да носи шина три седмици, така че ще останат в Бармон. Кларънс ще дойде да си вземе нещата.
	— Съжалявам, че няма да мога да се сбогувам с леля ти и чичо ти.
	— Е, надявам се, че ще ги видиш отново. — Замълча за кратко, а после попита: — Нали ще ти е приятно?
	— Да, защото това означава да се видя отново и с теб.
	Даниела напълни чашите. Готвеше се да седне на креслото до това на Лаха, но той я хвана за китката и я придърпа към себе си, така че да седне на коленете му.
	Отпи глътка вино и се вгледа в Даниела, а очите му пламтяха от желание. Тя се наклони и го целуна по устата. Бавно плъзна език по устните му и се наслади на полепналото по тях силно вино с плодов аромат. Лаха притвори очи и измърка от удоволствие от топлината на ръцете, които го милваха по лицето, по косата, по тила. Притисна я до себе си с една ръка, а с другата започна бавно да я гали по корема и нагоре, докато докосна гърдите й. Даниела се отдръпна леко и го погледна. Ласките му не спряха: първо едната гърда, а после и другата. Даниела прехапа устни и дишането й се учести. Лаха я погледна. Бузите й бяха поруменели. Огромните й очи го гледаха със смесица от желание, надежда и сигурност. При нормални обстоятелства погледът й беше способен да смути всекиго. В този момент обаче от дълбините на тези извори на светлина бликаше мистериозна сила, която го привличаше, сякаш беше безпомощно насекомо. Единственото, което искаше, беше цял живот да кръжи около тези извори на светлина, да се поддава на изкушението и да се наслаждава на предизвикателството, вещаещо неизбежна смърт…
	След няколко минути в стаята за гости Даниела се наслаждаваше на голото до кръста тяло на Лаха. Имаше огромна разлика между младежите, с които се беше забавлявала, и този истински мъж, с когото смяташе да прекара остатъка от живота си. Знаеше това със сигурност, въпреки че още не беше преспала с него. Нещата трябваше да се преобърнат с главата надолу, за да промени мнението си. Лаха се доближи и долепи тялото си до нейното. Думите бяха излишни. Нямаше нервност, нито смях от неудобство, нито ненужни почивки, нито объркани мисли. Ръцете им знаеха какво да правят, какво искаха да усетят. Устните и езиците им не успяваха да утолят жаждата за ласки. Беше достатъчно да се погледнат в очите, когато лицата им се доближаваха, за да видят ненаситната страст и на другия.
	Лаха трябваше да положи неимоверно усилие, за да забави момента на проникването. Искаше да се наслади на всяка секунда, на всяка ласка. Не беше момче; знаеше прекрасно какво да прави. Но това не беше обикновен любовен акт, а върховно удоволствие за всичките му сетива. Беше обиколил половината свят, беше правил любов с много жени, но никога не беше изпитал удоволствието, което му доставяше тази млада жена, която срещна сред най-студените планини. Ако в даден момент си беше мислил, че разликата във възрастта е проблем, сега знаеше, че е грешал. Тялото вече не му принадлежеше, защото не би могъл да изпита нищо без нейните ласки. Беше напълно сигурен в това.
	Даниела се размърда под него. Беше напълно готова да го поеме. Ако не проникнеше бързо в нея, щеше да се разкрещи така, че цялото село да го чуе. Лаха се намести между бедрата й и с цялата нежност, на която беше способен, я облада, докато галеше косите й. Даниела изстена и изви тяло, за да го поеме изцяло. Искаше да го почувства дълбоко в себе си, да се слее с него и да изригне заедно с него, за да се освободят от неописуемо приятната лудост, която ги беше връхлетяла с неумолима сила.
	Лаха се търколи и легна по гръб, дишаше тежко, а сърцето му биеше лудо. До него Даниела остана дълго време със затворени очи. После бавно се обърна и постави ръка на гърдите му. Лаха я прегърна.
	— Не ми се беше случвало подобно нещо — каза тихо. — Беше като…
	Предпочете да не го изрича на глас.
	Тя обаче го направи, преди да потъне в дълбок сън:
	— … Беше, сякаш нещо се беше вселило в нас и ни направляваше по своя воля, нали?


	Кларънс се върна след два дена. Отпуската й приключваше, а възстановяването на майка й съвпадаше с началото на учебните занятия, така че скоро нямаше да има възможност отново да дойде в Пасолобино, а още не беше успяла да говори с Даниела за Лаха. Все не намираше удобен момент. Не можеше и да се нахвърли с обвинения срещу баща си, който едва се справяше с пострадалата си жена в апартамента им в Бармон. Но не биваше да отлага и минута разговора с Даниела. Щом Лаха се качи в автобуса, ще й разкаже всичко.
	Кларънс се загледа колко лесно, спокойно, мило и с усмивки се сбогуваха Лаха и Даниела на автобусната спирка в Сербеан. Сцената нямаше нищо общо с тежката й раздяла с Инико в Биоко. Означаваше ли това, че Лаха и Даниела не се разделяха завинаги?
	Когато дойде нейният ред, Лаха я прегърна силно.
	— Скъпа Кларънс, благодаря ти за всичко! Прекарах прекрасно!
	Кларънс усети прилив на откровение и не можа да се въздържи:
	— О, Лаха, допреди няколко месеца нито ти, нито Бисила, нито Инико бяхте част от живота ми, а сега имам чувството, че винаги сме се познавали! Сякаш съдбите ни се стремят една към друга!
	— Искаш да кажеш — прошепна на ухото й, — че имаш странното усещане, че не можеш да се изправиш срещу духовете?
	Кларънс въздъхна и се освободи от прегръдката му. Лаха целуна Даниела по бузата, качи се в автобуса и не престана да маха с ръка, докато не се скри от погледа им.
	— А сега ти и аз ще изпием по бира — каза Кларънс. Това беше по-скоро заповед, отколкото предложение. — Откога не сме имали и миг насаме?
	Когато приключи с изложението на своята версия на събитията, разбира се, не каза нищо за специалната си връзка с Инико, Кларънс сведе поглед и въздъхна. На моменти, докато говореше, очите на Даниела се насълзяваха, но нито за миг не си позволи да се разплаче. Изслуша братовчедка си с внимание, прехапа устни, повдигна вежди, подпря брадичка на бутилката, отлепи етикета й и го накъса на хиляди парченца, но не каза нищо.
	— Написаното на онзи къс хартия, който намерих, сега вече има смисъл: „Единият работи, а другият учи“. Повече от ясно. Двамата братя: Инико и Лаха. — Запали цигара. Ръцете й трепереха. — Единствено не можах да разбера каква е връзката на Димас от Урека и на Мануел с всичко това… Ами добре. Нищо ли няма да кажеш?
	— Какво бих могла да кажа аз? — отговори Даниела, напълно объркана. — Самата ти току-що заяви, че нямаш твърди доказателства, освен съвпадението на имена и някои други подробности…
	Прегледаха още веднъж датите и всички факти и отново стигнаха до същото заключение. Беше много вероятно Лаха и Кларънс да бяха брат и сестра, но не можеха да бъдат напълно сигурни, докато самият Хакобо не го потвърдеше.
	„Дори и да е вярно — помисли си Даниела, — това изобщо не би могло да промени чувствата ми към него.“
	Настъпи дълго мълчание. И двете бяха погълнати от мислите си.
	„А аз си мислех, че братовчедка ми ревнува…“, каза си Даниела.
	— И сега какво? — попита Кларънс, която най-накрая се беше освободила от тайната, която я беше измъчвала през последните месеци.
	Беше доволна, че имаше човек, с когото да я сподели.
	— Не мога да повярвам… — Даниела се засмя. — Лаха може да ми е… братовчед!
	Изведнъж й хрумна някаква налудничава идея и усети силно стягане в гърдите.
	— Какво ти е? — попита Кларънс. — Пребледня.
	— О, Кларънс… Ами ако…? Сигурна ли си, че няма и минимална възможност бащата на Лаха да е… — не й стигна въздух да се доизкаже — Килиан?
	Кларънс сви устни и тръсна глава.
	— Хулия почти ми потвърди бащинството на Хакобо. Освен това можеш ли да си представиш баща ти да е крил нещо толкова сериозно?
	— Много трябва да ме е лъгал. — Даниела отпи глътка бира. Стягането в гърдите премина с бързината, с която се беше появило. — Татко е по-мълчалив от всякога, дори меланхоличен, но спокоен. Ако беше негов син, трябваше да е нервен.
	— А моят е нервен, нали? Следователно… Кога да разкажем това, което знаем?
	Даниела се замисли. Нямаше как Кларънс да каже, че беше открила Лаха, а тя да не признае връзката си с него. Прекалено много информация.
	— За момента няма да казваме нищо. Преди това искам да говоря с Лаха.


	През първите месеци на 2004 година, освен дългото отсъствие на Хакобо и Кармен и прекалено натоварената програма на Кларънс в Сарагоса бяха и многобройните пътувания на Даниела до Мадрид, през три-четири седмици. Фактът, че живееха на толкова отдалечено място, се оказа добро извинение за неизбежните пътувания за квалификационния курс. Кларънс не можеше да разбере как останалите — най-вече чичо й Килиан — не забелязват колко променена беше Даниела. В действителност само тя подозираше, че Лаха и Даниела продължават да се срещат. Как успяваха да го правят въпреки разстоянието? Единствено ако Лаха оставаше замалко в Мадрид на път от Калифорния за Биоко и обратно.
	Всеки път Даниела се прибираше от интензивния курс изтощена, но сияеща. Кларънс си мислеше със завист, че ако като любовник Лаха беше и на половината на Инико, Даниела имаше защо да е щастлива. Тези мисли обаче само засилваха притеснението за братовчедка й, защото честите пътувания можеха да значат само, че Даниела и Лаха се бяха отърсили от първоначалната изпепеляваща страст и единственото, което желаеха, беше да се опознаят напълно и да споделят живота си, като заживеят заедно до края на дните си.
	Това беше ясно.


	Далеч от Пасолобино, Лаха и Даниела все още не знаеха как, къде и кога.
	Бяха в трудно положение. Биоко, Калифорния и Пасолобино образуваха триъгълник с прекалено отдалечени върхове. Единият от двамата трябваше да вземе решение да последва другия: или Лаха да се установи в Мадрид, или Даниела да пътува между Калифорния и Биоко. Основният аргумент на Лаха беше, че тя можеше да работи навсякъде по света като медицинска сестра и точно в Гвинея ще има възможността да се занимава с онова, което най-много й харесваше, макар и с по-ниска заплата. Бисила ще й помогне да си намери работа. Каква невероятна случайност: двете най-важни жени в живота му бяха медицински сестри!
	Други неща притесняваха Даниела много повече от бъдещата й работа. От една страна, още не беше говорила с Лаха за подозренията си относно истинската му самоличност. Постъпваше егоистично, защото се опасяваше, че едно такова разкритие можеше да прекъсне връзката им. От друга страна, не се осмеляваше да говори с баща си.
	Винаги е била много близка с Килиан и й костваше огромно усилие да не му признае колко беше щастлива, че е имала възможността да се запознае с Лаха. Никога не се бяха разделяли; най-много от понеделник до петък, докато следваше. Хакобо, Кармен и Кларънс бяха останалите членове на семейството, но връзката й с Килиан беше специална, сякаш и двамата чувстваха, че имат само другия на този свят. Как би могла да му каже, че смята да отлети надалеч, и то точно в момента, когато той имаше най-голяма нужда от нея?
	Със скоростта, с която се развиваше връзката й с Лаха, рано или късно трябваше да вземе решение, но тя искаше да го отложи за колкото се можеше по-късно. Не й помагаха нито практичният й характер, нито организаторските й способности, нито решителността й. Никога не беше мечтала, а още по-малко планирала да се забърка в любовна история с толкова различен мъж, няколко години по-възрастен от нея, с когото имаше вероятност да споделят общи гени.
	Не й помагаха нито желанието на Лаха да намерят общ път, нито ласките му, нито страстното й желание да го целува по гърдите.
	— Много си мълчалива, Даниела — каза Лаха. — Добре ли си?
	— Мислех си за баща ми — каза и се изправи, за да се облегне на рамката на леглото. — Ще трябва да му кажа!
	Лаха седна до нея. Беше свила крака и прегърнала коленете си с ръце.
	— Мислиш ли, че цветът на кожата ми може да е проблем?
	Даниела се обърна рязко към него. Не я беше разбрал правилно.
	— И за момент не съм помисляла за подобно нещо!
	Лаха я погали по крака.
	— Това е нещо съвсем ново за семейство Ребалтуе.
	Очите й блестяха от ярост.
	— Е, явно е време нещо ново да смути пословичното спокойствие на семейството ми!
	Сниши глас и продължи:
	— Възможно е чичо ми Хакобо да припадне… Негър в семейството! — Намръщи се. Негър, който можеше и да му е син… — Но баща ми е различен. Той уважава решенията ми.
	— Тогава какво те притеснява?
	Даниела пое дълбоко въздух.
	— Каквото и решение да вземем, за да заживеем заедно, предполага да го оставя сам в Пасолобино. — Взе ризата на Лаха, наметна я на раменете си и седна на ръба на леглото. — Още е рано да му казвам. Познаваме се едва от три месеца.
	— За мен това е достатъчно дълго време. — Лаха коленичи зад нея и я прегърна. — Знаеш ли, Даниела? Няма значение с каква скорост напредват отношенията ни. Има една африканска поговорка, която гласи, че колкото и рано да си станал, съдбата ти те е изпреварила.
	Тя се облегна на него и затвори очи.
	Онази нощ не можа да заспи в мадридския хотел. В главата й се въртяха картини от живота й, от детството й, образите на баща й и на майка й, която познаваше само от снимки. Явяваха й се и Кларънс, Кармен и Хакобо. Мислеше за приятелите си, за съседите, за колегите; за хората, които поздравяваше всеки ден, докато отиваше на работа или на пазар. Мислеше и за привилегированата обстановка, в която беше имала късмета да се роди и да живее.
	И тя, също като Кларънс, беше част от набраздените поля, от замръзналите пиренейски езера, от боровите, ясеновите, ореховите и буковите гори, от покритите с полски цветя ливади през пролетта, от мириса на окосена трева през лятото, от огнените цветове на есента и от самотата на снега през зимата.
	Това беше нейният свят.
	Кларънс нямаше да може да я разбере, ако решеше да го напусне.
	Спомни си друга африканска поговорка, която й беше казал Лаха в един от разговорите им за неговата страна.
	„Семейството е като гората. Ако си извън нея, виждаш само колко е гъста. Ако си вътре, виждаш, че всяко дърво си има място.“
	Семейството му нямаше да може да разбере как е възможно едно пораснало дърво да бъде изтръгнато от мястото му и засадено другаде. „Даниела — ще й кажат, — не могат да се преместят дърво с дебел ствол и пораснало цвете. Ще умрат.“ „Но не и ако издълбаеш дълбока дупка — ще им отговори тя, — позволиш на корените да се наместят в земята и ги поливаш непрекъснато. Освен това — ще добави — корените на човека не се срастват с почвата като тези на дърветата. Човек носи корените си вътре в себе си. Те са като пипала, които се впиват в нервните ни окончания и ни поддържат здрави и силни. Винаги са с теб, където и да отидеш…“
	Образите продължиха да се въртят пред очите й дори и когато най-накрая успя да заспи.
	Водите от топящите се снегове бяха буйни в долината, течаха по полето и се изливаха като водопад в дълбока пропаст. Там изчезваха напълно. Беше като магия.
	По прищявка на природата в основата на най-високите върхове на Пасолобино имаше необикновен карстов масив.
	Реката беше погълната от планината и отведена по естествено подземно корито, издълбано в скалата. Киселинността на разтопения сняг можеше да разяде скалите. Подводните води си проправяха път и образуваха галерии и пещери, през които течаха, скрити от слънчевата светлина. След няколко километра реката отново се появяваше на повърхността и се отправяше към други долини. Бликваше като огромен шадраван, а после потичаше спокойно, за да се влее в някоя от реките, които стигаха до френските брегове, далеч от извора си.
	В съня й се появиха Килиан и Даниела, надвесени над пропастта, в която изчезваха водите от топящите се снегове.
	Даниела се радваше на мистериозния пробег на тези води, които течаха към щастливия си край.
	Много странно, но в съня на Даниела Килиан не беше тъжен. Точно обратното: усмихваше се победоносно.
	Той знаеше, че водата, която проникваше в тъмните пещери и оставаше скрита за външния свят, ще си проправи път в скалите и отново ще се появи на повърхността.
	Накрая винаги имаше изход.


>	XIV
>	Tems de espináulos

	_Мъчителни времена_
	_Април, 2004_
	Възбудата на Даниела достигна крайния си предел, когато семейството замина за Мадрид за срещата със старите приятели на Фернандо По.
	Обиколи къщата, за да се убеди, че всичко е наред. Този път Лаха ще спи в прекрасната й синя стая със старинни мебели, наследени от родителите на дядо й Антон. В средата имаше огромно легло, истинска антика. Даниела нямаше търпение да легне в него с Лаха и да се сгуши под мекия юрган.
	Мина през малкия вестибюл пред стаята на баща й, обзаведен с мебели от чам в меден цвят. Единствената украса бяха две стари гравюри върху дърво — едната на Свети Килиан, а другата на Черната Дева с тъжното лице, окачени на стената срещу стаята му, така че да са първото нещо, което да види, като стане от сън, и последното, преди да си легне.
	Огледа стаята и един предмет грабна вниманието й.
	На малката нощна масичка беше оставен старият джобен портфейл на Килиан.
	Даниела беше успяла да убеди баща си, като тръгне за Мадрид, да вземе новия, който му беше подарила на Бъдни вечер. След дълги увещания, минути преди да се качи в колата на Хакобо, самата тя беше прехвърлила всичките му документи и листчета с телефонни номера и бележки, след което се бяха сбогували нервно и набързо. Беше го изтръгнала насила от ръцете му, тъй като той се противеше да й го даде, и му беше обещала да сложи в новия само парите, картите и документите, а останалото да прибере в чекмеджето на масичката при другите му неща.
	Приближи се, за да го вземе. Като се наведе, за да отвори чекмеджето, което заяждаше, погледът й попадна на парче хартия, което се подаваше изпод леглото и оставаше частично скрито от килима.
	Наведе се и видя, че беше част от черно-бяла снимка на красива млада негърка, хванала за ръката малко дете.
	Даниела не знаеше кои бяха те, нито защо не беше виждала тази снимка. Знаеше, че авторът на _Сняг по палмите_ беше поискал снимков материал от съседите си, пътували до Гвинея преди десетилетия. Може това да е била една от малкото снимки, запазени за спомен, които Килиан беше намерил в шкафа със стари документи. В книгата имаше няколко снимки на братята Ребалтуе.
	Да, това ще да е.
	Прибра я в чекмеджето и слезе в кухнята, за да приготви вечерята. Лаха щеше да пристигне скоро.


	В един от хотелите в центъра на Мадрид Хакобо и Килиан не спираха да разговарят с различни хора. Кларънс се запозна с Марсиал и Мерседес, и с Грегорио — мършав старец на инвалидна количка, когото чичо й беше удостоил с хладен поздрав.
	Срещата беше помрачена от скорошния терористичен атентат в Мадрид срещу четири крайградски пътнически влака, при който загинаха двеста души. Въпреки това темата на всички разговори беше Гвинея. Много от присъстващите коментираха краткото съобщение в печата за създаването в Мадрид на правителство на Екваториална Гвинея в изгнание, целящо чрез завръщането си в Малабо да подготви страната за провеждането на демократични избори. Кларънс успя да раздели бързо събралите се на срещата на две групи: в едната бяха замръквалите по баровете, като и баща й, които защитаваха тезата, че гвинейците са живеели по-добре по време на колонията, а в другата — хората с патриархални убеждения като чичо й, които твърдяха, че Испания има исторически дълг към старата колония и трябва спешно да предприеме действия за обезщетяване на нанесените щети в миналото.
	Питаше се дали сред присъстващите има някой като нея или като Фернандо Гарус, който да смята, че родината й и колонията не си дължат нищо и че най-доброто решение би било да се уважат решенията на малката страна дори и те невинаги да са най-удачните. Защо да не приемем страната като равна на нас, като партньор, като независима и суверенна република, с която да поддържаме търговски отношения?
	Взе една чаша и седна да изчака вечерята. Даниела й липсваше, защото нямаше никой на нейната възраст, а и последният им разговор се оказа доста притеснителен. Братовчедка й я беше обвинила, че ревнува, защото тя прекарва повече време с Лаха от нея. Спомни си, че се беше задавила с уискито. Как беше възможно да е толкова умна? Кларънс не ревнуваше братовчедка си заради връзката й с почти сигурния й брат, ядосваше се, че разстоянието не беше успяло да разклати чувствата им. Всъщност това, което я измъчваше, беше завист, колкото и неприятно да й беше да го признае, защото, макар и да беше убедена, че връзката им няма бъдеще, Инико й липсваше ужасно много.
	За да я убеди, че греши, Кларънс й беше разкрила сърцето си и й беше разказала за връзката си с Инико. Даниела я беше обсипала с въпроси, сякаш търсеше някакво сравнение с нейните отношения с Лаха. Най-много искаше да разбере дали културните различия можеха да попречат на любовта им… Дали нямаше намерение да остави Пасолобино и да се премести в Малабо? За всеки случай Кларънс й описа подробно една по една всички трудности, с които ще се сблъска. Искаше да я накара да се замисли за нещата, които ще остави зад гърба си, и за проблемите, които ще има, докато се адаптира към живота в страна като Гвинея, ако решаха да се установят там, макар и временно. Как би могла да е щастлива в подобни условия?
	На Даниела всичко това й беше напълно ясно, но Кларънс имаше чувството, че не й говореше братовчедка й, а Лаха: имало много неща, които трябвало да се направят в една новоизграждаща се страна с добро географско положение, в която са се установили много чуждестранни компании от цял свят; страна с нова инфраструктура и планове за бъдещето. Накрая й беше заявила твърдо: „Сега вече не бих могла да бъда щастлива никъде без Лаха“.
	Ако наистина нещата се развиваха с толкова бързи темпове, Даниела нямаше никакво време и трябваше спешно да говори с него.
	Отпи голяма глътка от чашата си.
	Беше събота и двамата бяха в Пасолобино.
	Дали вече му е казала?


	Времето на изчакване за възкръсването на живота след опустошенията на зимата беше много по-дълго на това най-високо място в Пиренеите. В Пасолобино растенията започваха да се разлистват едва през май. През април по обрулените от снега полета все още нямаше цветя. Единственият признак, че природата се подготвя за нов сезон, беше, че слънцето изгряваше по-рано и залязваше по-късно и така дните ставаха по-дълги, а нощите по-къси.
	Когато беше до Лаха, за Даниела нямаше значение дали е студено или топло, дали по полята има цветя или не, дали се чуват или не песните на птиците. Това, за което съжаляваше, беше, че дните и нощите са толкова кратки.
	Лаха беше пристигнал в четвъртък вечерта, а в събота все още не можеха да се наситят един на друг. Даниела не беше успяла да намери удобен момент да му каже, че може да се окажат братовчеди. И двамата искаха единствено да бъдат заедно и да не мислят за нищо друго. На следващия ден Лаха щеше да си замине и не знаеха кога отново ще се видят. Бяха си дали срок до лятото да вземат окончателно решение за това как да подредят бъдещето си. За момента се отдаваха единствено на интимността, сякаш това бяха последните им мигове заедно, сякаш предчувстваха, че неочакван обрат заплашва щастието им, и не можеха да се откъснат един от друг.
	В тези дни от годината, когато всички очакваха завръщането на живота, времето сякаш беше спряло. Цареше пълно спокойствие, нарушавано единствено от туптенето на нетърпеливите сърца. Ръката на Даниела галеше гърдите на Лаха, като спираше за момент на сърцето, за да се убеди, че вече се е успокоило след силната възбуда от последните минути. Лаха се обърна към нея, а тя се надигна, за да го погледне. Челото му беше покрито с капки пот. Даниела си помисли, че това е най-красивото лице, което беше виждала, с прекрасни зелени очи, плътни устни и идеално правилни черти, изпъкващи на тъмната му кожа. До него нейната кожа изглеждаше още по-бяла. Притисна се плътно до него и останаха така, за да се насладят в мълчание на допира на топлите си тела.
	— Представяш ли си какъв би бил животът ни преди сто години? — попита Даниела със сънлив глас.
	Лаха се засмя на неочаквания въпрос.
	— Ами… в Биоко щях да ставам много рано и да ходя в гората на лов за антилопи или в морето за риба. — Освободи се от прегръдката на Даниела и подложи ръце под тила си. — Или щях да работя в какаовите плантации… а прекрасната ми съпруга Даниела да се грижи за къщата, градината и децата.
	Даниела се обърна настрани, подпря се на лакът и облегна глава на ръката си.
	— Вероятно щеше да имаш няколко съпруги.
	— Вероятно — усмихна се предизвикателно.
	Даниела го щипна леко по ръката.
	— В Пасолобино _аз_ щях да правя същото, докато скъпият ми съпруг Лаха, освен че щеше да ходи на лов и за риба, щеше да се грижи за насажденията и животните, да ремонтира къщата и плевните, да подкастря дърветата, да събира дърва за огрев, да дои кравите, да разчиства снега през зимата и да си почива от време навреме, за да възстанови силите си… — наблегна на последните думи, — за да може да _задоволи единствената_ си жена.
	Лаха се изсмя.
	— Това ми напомни за една много стара буби приказка от времето преди колониалната епоха. — Прочисти си гърлото и заговори много бавно: — Преди много години в село, наречено Бисапо, имало млада семейна двойка. В началото всичко вървяло добре, но с течение на времето жената готвела, а мъжът не се прибирал за вечеря, затова тя сипвала храната в купички, които прибирала в сушилнята. Когато мъжът се прибирал, си лягал, без да вечеря. Това продължило дни наред. Накрая жената не издържала и отишла при старейшините, за да се оплаче. Те преброили над хиляда купички, но не взели никакво решение, така че жената решила да отиде да потърси мъжа си. Намерила го извън селото в компанията на други мъже. Той я видял и я повикал. Тя спряла, но не му отговорила. Той отново я повикал и я попитал: „Какво ти стори този, който носи пари и яде?“ „Нищо, нищо — отговорила му тя. — Не аз съм съпругът. Ти си мъжът. Яденето е в сушилнята. Там е от четири дни, сухо и покрито с паяжина. Изсъхна. Изсъхна.“
	Известно време Даниела не каза нищо. Лаха се обърна към нея, прегърна я и я притегли към себе си.
	— Аз никога няма да оставя яденето да изсъхне — прошепна на ухото й.
	— Радвам се, че живеем в настоящето — пошегува се тя. — Не ми харесва идеята винаги аз да трябва да готвя.
	Даниела застана на колене и започна да гали Лаха, който беше легнал по корем. Плъзна език по врата, раменете и гръбнака му. После му даде знак да се обърне, за да продължи с ласките, но този път започна от краката и стигна до слабините.
	Лаха се задъха от удоволствие и протегна ръка да я погали по косата, която се спускаше като ефирна завеса и галеше кожата му.
	Усети, че ласките й спряха, и отдръпна ръката си, мислейки, че това е причината.
	Но Даниела не продължи.
	— Какво става? — попита.
	— Това петно тук. — Даниела говореше много тихо. — Преди си мислех, че е белег, и не казах нищо, но сега се загледах и виждам, че е като рисунка…
	Лаха се засмя.
	— Това е _скарификация_, нещо като татуировка. Направила ми я е майка ми, когато съм бил много малък. В буби традицията е прието да се правят дълбоки прорези основно на лицето, но по време на колонията този обичай е започнал да изчезва, а и майка ми не е искала да ми загрози лицето…
	Спря, защото забеляза, че Даниела не го слушаше.
	— Но… това е… — помърмори Даниела. — Прилича на… виждала съм…
	— Да, това е _elëbó_, малка камбанка, която пази от злите духове. Помниш ли? Подарих една такава на баща ти за Коледа.
	Даниела беше пребледняла. Не беше ли това една от следите, за които й беше говорила Кларънс? Нали някой си Симон й бил казал да потърси една _elëbó_? Усети силно стягане в гърдите. Вдигна поглед и каза:
	— Баща ми има същата татуировка на лявата подмишница. Същата. Абсолютно същата.
	Лаха се смути.
	— Е, след толкова години в Биоко може би е решил и той да си направи скарификация…
	— Същата е! — прекъсна го Даниела. — Кажи ми, Лаха, защо хората са си правели тези нарези?
	Лаха се замисли и започна да изрежда вероятните причини:
	— Да видим… Като артистична изява, като отличителен белег на етноса, като терапия срещу определени страдания…
	Даниела поклащаше глава след всяка една от тях, защото никоя не й се струваше достатъчно убедителна.
	— … За придаване на особено значение на дадена черта от характера, от любов… Също така робите са били скарифицирани, за да бъдат разпознати при залавянето им, ако са избягали…
	— За да бъдат разпознати… — повтори Даниела почти шепнешком. Имаше жестоко предчувствие. Сети се за парчето от снимка, което беше намерила на пода в стаята на баща си. — Почакай.
	Излезе и след малко се върна със снимката и я подаде на Лаха.
	— Познаваш ли тази жена и това дете?
	Лаха скочи като ужилен.
	— Откъде я извади?
	— Значи ги познаваш…
	— Жената е майка ми! — Гласът му трепереше. — А детето, което държи за ръка, съм аз.
	— Майка ти и ти… — повтори Даниела, напълно смаяна.
	Лаха отиде до стола, където беше оставил панталона си, и измъкна портфейла си от джоба. Отвори го и извади парче от снимка на бял мъж, облегнат на камион.
	На Даниела не й трябваше много време, за да си даде сметка за две неща. Първо, че мъжът на снимката беше Килиан, и второ, че двете парчета си пасваха напълно.
	Доплака й се.
	Лаха започна да се облича и да говори:
	— Това може да значи само едно нещо.
	Гласът му звучеше като на човек, чиито мечти се бяха превърнали в кошмар.
	След като се облече, закрачи напред-назад из стаята, обзет от ярост, на която Даниела не мислеше, че е способен. Хвана се за главата в изблик на отчаяние.
	Забеляза, че Даниела го наблюдава, а изражението й излъчва тревога и тъга. Все още не се беше облякла. Когато я видя пред себе си гола, ледена тръпка премина през тялото му и му се прииска да изкрещи, за да се освободи от яростта, която го разяждаше.
	Как беше възможно тя да не си даваше сметка колко сериозно беше положението?
	За него всичко беше повече от ясно.
	— Даниела! За бога! — Помоли я с пресипнал глас: — Облечи се!
	Тя извади от гардероба някакви дрехи. Цялата трепереше.
	— Има нещо, което не съм ти казала, Лаха… — осмели се да промълви. — Допреди няколко минути Кларънс и аз се съмнявахме, че Хакобо е твоят баща.
	Лаха се приближи и я хвана за ръцете с такава сила, че тя изохка.
	— Мислеше, че можем да сме семейство, а не си ми казала?
	Лаха я разтърси грубо. Очите му вече не бяха зелени, а заплашително сиви.
	— Исках да ти го кажа, но все не намирах удобен момент — прошепна и се разплака. — Страхувах се от реакцията ти, но си мислех, че нищо няма да се промени от факта, че сме братовчеди…
	— Даваш ли си сметка, че ние двамата с теб сме…?! — извика.
	— Не искам… — прошепна тя през зъби. — Не искам да го чувам. Не казвай нищо.
	Не искаше да го чува. Не искаше да мисли за това.
	Лаха й причиняваше болка.
	Не беше само от силата, с която я стискаше, а от ужасното съмнение, че онова, което бяха открили, можеше да се окаже вярно. Никога нямаше да прости на баща си! Трябваше да ги предупреди…
	Единственото, което искаше, беше да плаче, да се притисне до тялото на Лаха и да се събуди от този кошмар.
	Не. Сега не трябваше да мисли за това.
	— Боли ме, Лаха — успя да прошепне с едва доловим глас.
	Лаха усети болезнена празнота. Никога не беше реагирал така грубо. Ръцете на Даниела бяха крехки. Цялата тя беше крехка. В един момент беше насочил към нея яростта, която изпитваше към друг.
	Даниела мълчеше и плачеше тихо. Трябваше да се успокои. Трябваше да я утеши.
	Изпита непреодолимо желание да я вземе в ръце и отново да легнат на огромното легло…
	От кого му беше казала, че го е наследила? От прадядо си, от дядото на Килиан…
	От собствения му прадядо!
	Заболя го главата. Какво трябваше да направи?
	Даниела вдигна поглед към него и прошепна:
	— Погледни ме, Лаха. Моля те…
	Лаха не я погледна. Притисна я в прегръдката си с отчаяние, съзнавайки, че прегръща за последен път човека, когото най-много обича.
	— Трябва да тръгвам, Даниела. Трябва да тръгвам.
	Отиде до шкафа, извади куфара и си приготви багажа. Не си казаха нищо. Навън след седмици затишие задуха силен северен вятър.
	Даниела остана седнала неподвижно дълго време, след като чу да се отдалечава колата, която Лаха беше наел. Ако я бяха надрали с бодливата тел, с която земеделците ограждаха имотите си, нямаше да почувства по-силна болка от тази, която изпитваше в момента.
	Когато осъзна, че Лаха вече беше достатъчно далеч и нямаше и най-малката възможност да обърне и да се върне, за да я прегърне отново, Даниела издърпа чаршафите от леглото и се разкрещя от ярост срещу съдбата, която беше убила мечтите й.
	Взе чаршафите, слезе в кухнята, извади една торба и ги натъпка я нея.
	Няма да ги изхвърли.
	Ще ги изгори.
	Трябваше да изгори плата, който пазеше потта на една кръвосмесителна страст.
	Въпреки всички факти Даниела все още отказваше да повярва, че Лаха е неин брат…


	— Колко си се разхубавила!
	Кларънс се срещаше с Хулия за първи път в града. Носеше ефирна рокля и елегантни обувки на ток. Нищо общо с дебелите дрехи, с които се обличаше в Пасолобино. Не се бяха виждали от началото на празненството, а на вечерята бяха на различни маси.
	Приятелката й се усмихна и й благодари за комплимента. Тази вечер беше щастлива. Прие чашата, която келнерът й подаде, и отпи.
	— Днес е ден за спомени… — Очите й блестяха. — На Мануел щеше да му е много приятно.
	— Дори и майка ми се забавлява — пошегува се Кларънс, за да откъсне Хулия от тъжните мисли. — Истината е, че няма много възможности да присъства на подобни тържества.
	— Да — въздъхна Хулия. — Като вечерите в казиното на Санта Исабел.
	Зазвуча музика и Хакобо първи излезе на дансинга. Обичаше да танцува, а Кармен следваше стъпките, заучени след толкова години брак.
	Хулия ги наблюдаваше. Запита се дали бракът им е щастлив и й домъчня за онова, което можеше да бъде, но не се получи. Ако Хакобо не беше толкова глупав, сега тя щеше да е на мястото на Кармен. Отпи още една глътка. Беше нелепо да си мисли за подобни неща на нейните години. Може би Хакобо беше взел правилното решение. Кармен изглеждаше мила, обикновена жена, способна да укротява непостоянния му характер. Тя едва ли би се справила.
	— Отдавна не бях виждала родителите си толкова елегантни — каза Кларънс. — С този костюм баща ми изглежда с двайсет години по-млад.
	— Баща ти беше много привлекателен, Кларънс — каза Хулия замечтано. — Нямаш си представа колко…
	Кларънс си беше обещала да не споменава Лаха. Разбираше, че това е специална вечер за всички тях и не искаше да я проваля, но от коментара на Хулия за привлекателността на баща й пред очите й се появи образ и тя не можа да се въздържи:
	— Като познавам Лаха, мога да си представя… — Забеляза, че Хулия се намръщи, и за да не й позволи да заеме отбранителна позиция, добави: — Не ме учудва, че Даниела се влюби в него…
	— Какво каза? — Хулия се изчерви.
	Отвори широко очи и се хвана за гърдите, сякаш не й достигаше въздух.
	Кларънс се стресна.
	— Какво ти е, Хулия? Лошо ли ти е?
	Огледа се наоколо за помощ, но жената я хвана за ръката.
	— Това не е възможно… — прошепна Хулия.
	— Не са единствените братовчеди на света, които се влюбват един в друг.
	— Трябва да седна, моля те, Кларънс…
	— Не е ли по-добре да потърсим лекар?
	Придружи я до едно кресло далеч от шумотевицата.
	— Кажи ми, Кларънс, баща ти и чичо ти знаят ли за това?
	— Мисля, че майка ми е единствената, която подозира, но не ми е казала нищо.
	Хулия покри лицето си с ръце и се разплака.
	Един от гостите мина покрай тях и се притесни, като видя сцената.
	— Няма нищо — каза Кларънс. — Развълнува се при спомена за починалия си съпруг.
	Мъжът се успокои, като чу обяснението на Кларънс, и се отдалечи.
	— О, Кларънс… Трябва да го знаеш… Аз си мислех, че си на прав път… Мисля, че има страхотно объркване… — Хулия я погледна с насълзени очи и изписано на лицето разкаяние. — Трябваше да ти го кажа по-рано…
	Ужасно предчувствие мина през главата на Кларънс, но тя не успя да го изрече. Сведе поглед към побелелите кокалчета на пръстите си от силата, с която беше стиснала ръце.
	— Бащата на Лаха е Килиан. Чичо ти се грижеше за него, като редовно изпращаше пари. Първоначално използваше Мануел и лекари от хуманитарни организации. Когато Мануел престана да пътува до острова, Лоренсо Гарус носеше парите. Предаваше ги на посредник, за да не разкрие връзката на Бисила с бял мъж. Трябваше да ти го кажа. Няма да си простя.
	— Аз все си мислех, че е татко… Когато дойдохте у дома с Асенсион, ми каза, че и на татко не му е било лесно, и аз реших, че…
	— Имах предвид онова, което се случи с Моси…! О, Господи!
	Хулия скочи и бързо се отдалечи.
	Кларънс остана седнала, с ръце върху лицето си, и не преставаше да си повтаря, че вече беше прекалено късно. Скоро след това се оттегли в стаята си под претекст, че нещо в храната не й е понесло. Позвъни на братовчедка си и на домашния, и на мобилния телефон, но тя не отговори на обажданията.
	Хвърли се върху леглото си и се разрида горчиво.


	Дори завръщането й от Малабо не й се беше сторило толкова дълго и мъчително, колкото пътуването от Мадрид до Пасолобино точно на Великден. Кларънс трябваше да положи неимоверни усилия родителите й да не разберат, че не стомахът, а нещо много по-сериозно я измъчва.
	Щом пристигнаха, докато останалите разтоварваха колата, тя изтича до стаята на братовчедка си.
	Даниела се беше сгушила в един ъгъл със свити колене сред купища кърпички. Разчорлената й коса падаше на лицето й и го скриваше. В дясната си ръка държеше парче хартия. Повдигна глава, за да погледне Кларънс. Очите й бяха подпухнали от плач.
	Даниела беше самата безнадеждност. В погледа й се четеше дълбоко разочарование. Не беше открила нищо, което да опровергае фактите или да докаже, че става дума за някакво объркване, за някакво абсурдно съвпадение.
	— Отиде си — повтаряше хлипайки.
	Кларънс се приближи, седна до нея и нежно я прегърна.
	— Как е могъл да го изостави? Какво е правил? Забавлявал се е с нея и толкова?
	Даниела вдигна хартията, която държеше в ръка, и каза с едва сдържана ярост:
	— Лаха има скарифицирано същото _elëbó_. Татковото е на лявата подмишница. Искаш ли да знаеш къде е на Лаха? Господи! Срамувам се само като си го помисля! — Разтри слепоочията си. По бузите й се стичаха едри сълзи. — Не знам дали ще имам сили да застана лице в лице с него… Не. Няма да мога. Ще трябва да го направиш ти. Ти ще говориш с тях, Кларънс. Още днес. Сега.
	— Ще се опитам.
	Как да постави въпроса на Хакобо? Да го погледне в очите и да му каже: „Татко, знам, че Лаха е син на Килиан и Бисила. Татко, даваш ли си сметка, че Лаха и Даниела са влюбени един в друг? Татко, разбираш ли колко сложно е положението?“.
	Даниела тръсна глава със затворени очи. Беше престанала да плаче, но все още беше зашеметена.
	— Няма прошка за тях! — прошепна през зъби. — За нито единия от двамата.
	— Били са други времена, Даниела — отговори й Кларънс и се сети за сина на Мама Саде. — Бели мъже с черни жени. Много деца са се родили от тези връзки…
	Даниела не я слушаше.
	— Може да решиш, че съм луда или болна, но знаеш ли, Кларънс, че дори бях решила да продължа живота си с Лаха? Никой, освен нас не би трябвало да научи истината… Чувствата ми към него не могат да се променят от днес за утре…
	Кларънс стана и отиде до прозореца. Видя как капките на неспирния дъжд, духани от безмилостния вятър, потрепваха по листата на близкия ясен, преди да поемат пътя си надолу, и се почувства много тъжна.
	Ако не беше отворила шкафа с писмата, ако не беше намерила онова късче хартия, ако не беше попитала Хулия, ако не беше отишла в Биоко, нищо от това нямаше да се случи. Животът в планините на Пасолобино щеше да продължи да тече привидно спокойно, както е било винаги. Въглените на стария огън щяха да изгаснат окончателно със смъртта на родителите им и никой нямаше да разбере, че някъде другаде по света тече кръв като тяхната.
	И пак нямаше да се случи нищо.
	Но не. Без да знае, с любопитството си тя беше раздухала жаравата и беше разпалила огъня с такава сила, че трябваше да мине много време, за да изгасне отново.
	Проучването й беше доведено докрай, да, но граалът беше пълен с отровно вино.
	Изтича по стълбите, за да потърси баща си. Намери го в гаража. Пое дълбоко въздух и го попита:
	— Ще дойдеш ли с мен да се поразходим? Следобедът е прекрасен.
	Хакобо повдигна вежди, учуден както от поканата й за разходка, така и от факта, че подобно време можеше да й се струва прекрасно, но веднага прие.
	— Съгласен — отговори. — Ще ми дойде добре да се поразтъпча след толкова часа в колата.
	Свирепият северен вятър от предишната нощ беше утихнал дотолкова, че човек да може да излезе, без да се страхува, че някой клон ще падне на главата му, но от време навреме отново се засилваше и довяваше от планината фин снежен прашец.
	Кларънс се хвана за ръката на баща си и тръгнаха нагоре по пътеката към скалната тераса, от която се разкриваше прекрасна панорамна гледка към долината и ски пистата.
	Когато стигнаха, Кларънс се въоръжи със смелост и му разказа всичко.
	Думите й се редяха отзад напред и обратно, така че имената на Антон, Килиан, Хакобо, Хосе, Симон, Бисила, Моси, Инико, Лаха, Даниела, Сампака, Пасолобино и Бисапо се местеха от епоха в епоха, изчезваха и отново се появяваха като подводните води на мистериозна река.
	Накрая на разказа си, останала без дъх и с опънати нерви, Кларънс се осмели да зададе въпроса, от чийто отговор най-много се страхуваше:
	— Вярно е, нали, татко?
	Хакобо дишаше тежко.
	— Моля те, татко, умолявам те. Кажи ми… Така ли е станало?
	Лицето на Хакобо пламтеше, но беше трудно да се определи дали от ярост, възмущение, тъга, студ, омраза или от смесица от всичко това. Беше изслушал разказа на Кларънс, без да обели дума, сякаш без да си поеме въздух, без да я прекъсва. На лицето му беше изписано напрежение, с което се бореше с противоречиви чувства.
	В продължение на няколко секунди гледа дъщеря си право в очите, а после й обърна гръб. Тялото му се тресеше. Пое надолу по пътеката, а силен порив на вятъра отнесе последните му думи.
	— По дяволите, Кларънс! По дяволите!
	Два дни по-късно безмълвието на Хакобо се беше вселило в останалите членове на семейството.
	Кармен обикаляше стаите с тефтер, в който записваше всичко, което трябваше да се направи, щом времето се оправи. Не пропускаше и килерите. Не проумяваше какво се беше случило с мъжа, който в Мадрид беше в толкова добро настроение.
	„От това село ще е — казваше си и поклащаше глава. — Тук има нещо, което му променя настроението.“
	Даниела се занимаваше с нейни си неща като оправдание да не излиза от стаята си и отчаяно очакваше телефонът да позвъни или да се получи електронна поща, което така и не се случваше.
	Кларънс започваше да губи търпение. Дали Хакобо беше говорил вече с Килиан?
	Реши да потърси чичо си в градината. По това време на годината той почистваше стърнищата и подготвяше земята за лятото.
	Да. Ще говори с него. Може би Килиан ще реагира по друг начин…
	Градината беше оградена от каменна стена с човешки ръст. Кларънс тръгна по тясна пътечка към входа от жив плет, който Килиан беше оформил като арка. Как не го беше забелязала по-рано? В този момент Кларънс осъзна, че пътят към входа на градината беше миниатюрно копие на алеята с кралските палми в Сампака, а за арката беше чела някъде, че я правели на входа на селата на острова. Никога не се беше замисляла за това. Може би защото никога досега не е била толкова бдителна. Сигурно и на входа на Бисапо е имало подобна…
	Щом мина под арката, чу гласовете на Килиан и Хакобо. Стори й се, че спореха. Свърна няколко крачки и се скри зад ствола на една ябълка, откъдето можеше да ги види.
	Килиан се беше опрял на един камък. В дясната си ръка държеше гвинейското мачете, а в лявата — дебел ясенов клон, който дялкаше яростно. Хакобо не спираше на едно място, крачеше напред-назад, ту се приближаваше, ту се отдалечаваше.
	Не я бяха забелязали, а и тя не обяви присъствието си.
	Спореха.
	На майчиния си диалект.
	Сърцето й заби лудо. Отстъпи няколко крачки назад, докато се увери, че не могат да я видят, и се скри зад едни храсти, ако се надигнеше, щеше да ги види в профил.
	Имаше думи, които не разбираше. Когато двамата братя говореха бързо на майчиния си език, трудно можеше да бъдат разбрани. Даниела и Кларънс бяха понаучили пасолобински от разговори между роднини и съседи, но в дома им се говореше испански най-вече защото майките и на двете не бяха от долината. Скрита зад храстите, Кларънс съжали, че не беше научила говоримия език на предците си, както го бяха направили Лаха и Инико. Можеше да го чете, а и докторската й дисертация беше върху граматиката на този диалект, но така и не се беше научила да го говори.
	Въпреки това имената се разбираха прекрасно. Стана й ясно, че говореха за Лаха и Даниела. След известно време слухът й се беше настроил на звуците и вече разбираше всичко, което казваха.
	— Трябва да направиш нещо, Килиан!
	— Какво искаш да направя? Ако говоря с нея, ще трябва да й разкажа всичко, а не мисля, че точно това искаш.
	Чу се удар с мачете.
	— Не е необходимо да й разказваш всичко! Само за отношенията ти с тази жена!
	— Това е моя работа.
	— Вече не, Килиан, вече не! Това не е добре. Даниела и този мъж… Възможно ли е дори да не си притеснен?
	Чу се удар с мачете.
	— Беше неизбежно. Най-накрая го разбрах.
	— Килиан, започвам да се притеснявам за теб. За бога! Та те са брат и сестра! Как можа до такава степен да си загубиш разума с тази негърка?
	Чу се удар с мачете.
	Последва кратко мълчание.
	Кларънс усети по тона, че Килиан натъртваше думите.
	— Казваше се Бисила, Хакобо. Казва се Бисила. Бъди така добър да се отнасяш към нея с уважение. Но какво говоря аз? Ти и уважение към Бисила!
	Чу се удар с мачете.
	— Замълчи!
	— Преди малко ме караше да говоря.
	— Само за да потвърдиш, че ти си бащата на Лаха! Връзката е приключила и точка.
	— Да, както правим от четирийсет години… Веднъж се разделих с него, Хакобо, и не мисля да го правя отново. Освен това, доколкото познавам дъщеря си, а мисля, че я познавам доста добре, тя няма да може лесно да забрави Лаха. А ако Лаха прилича поне малко на майка си, колкото и малко да е, няма да остави Даниела.
	— И го казваш толкова спокойно!
	Чу се удар с мачете.
	— Да! Радвам се, че доживях да го видя. Чуваш ли ме? Нямаш представа колко се радвам!
	Кларънс се надигна, за да ги погледне.
	Килиан беше оставил мачетето на земята и с дясната си ръка докосна лявата си подмишница, сякаш искаше да погали малката скарификация, която Даниела й беше казала, че криел точно там.
	Усмихваше ли се?
	Килиан се усмихваше?
	— Ще ме побъркаш! По дяволите, Килиан! Познавам те! Разумът и сърцето ти не могат да благословят подобно падение. Добре, много добре. Ти пожела да е така. След като ти не искаш да говориш с нея, ще го направя аз!
	Обърна се и тръгна към мястото, на което се беше скрила Кларънс. Нямаше как да не я види.
	В този момент Килиан го повика.
	— Хакобо! А ще й разкажеш ли и за Моси?
	Хакобо замръзна на място и се обърна, побеснял, към брат си.
	— Едното няма общо с другото!
	— Караш ме да си спомня за миналото си, а не искаш и да чуеш за твоето!
	— Тогава трябва ли да им кажем и за Саде? Излиза, че и тя има право! За бога, Килиан! Защо упорстваш и усложняваш всичко? Защо не разбереш, че става дума единствено Даниела да не страда?
	— Аз знам повече от всеки друг какво е да страдаш. Това, което се случва с Даниела, няма нищо общо с това, което ми се случи на мен. Ти не си страдал, така че не ми се прави на жертва сега.
	Въпреки разстоянието Кларънс долови примирението в гласа му.
	— Това било значи? Искаш и тя да страда като теб? Та тя ти е дъщеря!
	— Не, Хакобо. Даниела няма да страда като мен.
	Какво говореше Килиан?
	От известно време Кларънс не можеше да ги разбере, но не заради диалекта или произношението.
	Дали пък нямаше още нещо, което не знаеше? Не.
	Това вече би било непоносимо.
	Кларънс усети, че нещо се плъзга по крака й и изпищя.
	Килиан и Хакобо млъкнаха и се обърнаха към мястото, откъдето беше дошъл писъкът. На Кларънс не й оставаше нищо друго, освен да тръгне към тях. Вървеше бавно и се чудеше какво да им каже.
	Лицето й пламтеше от срам, че ги беше подслушвала. Погледна ги, първо единия, а после другия и каза със спокоен глас:
	— Татко… Чичо Килиан… Аз… Чух всичко. Знам всичко.
	Килиан клекна, взе мачетето от земята, избърса го внимателно с парцал и се изправи.
	Застана пред племенницата си и я погледна право в очите. Бръчките не пречеха на изразителността на погледа му. Вдигна ръка и нежно я погали по бузата.
	— Скъпа Кларънс — каза с твърд глас, — уверявам те, че не знаеш нищо.
	Кларънс замръзна.
	— Ами разкажи ми тогава! Искам да знам!
	Килиан я прегърна през рамо и тръгнаха към изхода на градината.
	— Мисля, че е време за семейна среща — каза сериозно. — Имам да ви казвам нещо.
	Спря, за да изчака брат си.
	— И _двамата_ имаме какво да ви кажем.
	Хакобо наведе глава и измърмори нещо, неразбираемо за Кларънс, но звучащо като възражение.
	— Какво значение има вече, Хакобо? — каза Килиан и тръсна глава. — Стари сме. Какво значение има?
	Кларънс усети, че ръката на Килиан натежа на рамото й, сякаш имаше нужда от опора, за да не падне.
	— Опасявам се, Хакобо, че и ти не знаеш всичко.
	Бръкна в десния си джоб и извади тънка кожена връвчица, на която висяха две малки раковини, и си я сложи на врата.
	— Винаги съм я носил със себе си — прошепна. — Но от двайсет и пет години не съм си я слагал. Вече никога няма да я сваля.
	На хиляди километри разстояние Лаха потърси майка си, но не я намери вкъщи.
	Последната седмица беше най-лошата в живота му. За няколко секунди беше минал от Рая в Ада. Не можеше да избие от мисълта си треперещата в ръцете му Даниела.
	Още по-зле.
	Не можеше да забрави изражението на страдащата му любима, изоставена сама на леглото, на което бяха прекарали толкова прекрасни мигове.
	И в най-страшните си кошмари не би могъл да допусне, че белият му баща, за чието съществуване не знаеше нищо, беше бащата на жената, която най-много желаеше на света. Винаги е предполагал, че някъде в Испания има някой с неговата кръв, мъжът, който го беше заченал, човекът с неясен образ, облегнат на камион. Снимката в джоба му запълваше празнотата, произтичаща от факта, че никога нямаше да разбере кой е и никога няма да може да се запознае с него.
	Дори си беше мечтал Килиан или Хакобо да е биологичният му баща. Мечта, която беше изчезнала и забравена в мига, в който зърна Даниела.
	Но сега всичко беше различно.
	Желанието му да се запознае с баща си се беше сбъднало, но за сметка на щастието му.
	Имаше и нещо по-лошо.
	Увереността, че с Даниела бяха брат и сестра, нито за миг не беше намалила изпепеляващата страст, която изпитваше към нея.
	Беше положил неистово усилие да не спре колата, да обърне, да влезе в къщата, да прегърне Даниела и да й каже, че не може да са истински брат и сестра, защото не са израснали заедно. В някои африкански племена беше приета връзката между брат и сестра по бащина линия. Но не и по майчина. Не бяха сукали от същата гръд и нямаше защо другите да знаят, че имат общ баща.
	Но те двамата знаеха.
	Беше прекарал няколко дни в Мадрид като затворен в клетка лъв, без да знае какво да прави, дори без да яде и пие.
	Накрая беше решил да се качи на самолет до Малабо, да намери майка си и да стовари върху нея целия си гняв.
	Майка му не си беше вкъщи.
	Сърцето му трепна и тръгна към гробището на Малабо.
	Един мил старец се изпречи на пътя му:
	— Кого търсите?
	— Не знам дали ще можете да ми помогнете. — Лаха беше изморен, много изморен. — Търся гроба на мъж на име Антон, Антон от Пасолобино.
	Мъжът се ококори учуден.
	— Напоследък този гроб е много посещаван — каза. — Елате с мен. Ще ви заведа.
	В старата част на гробището мъртвите почиваха под прекрасни сейби.
	Лаха разпозна фигурата на майка си, наведена над един каменен кръст. Поставяше малък букет цветя.
	Бисила чу стъпките им, обърна се и срещна осъдителния поглед на сина си.
	— Мамо — каза Лаха. — Трябва да поговорим.
	— Запознал си се с Килиан.
	— Да, мамо. Запознах се с _баща ми_.
	Бисила се приближи и го погали по ръцете и лицето. Тя познаваше много добре ужасните рани, които любовта нанася на духа.
	— Хайде да се поразходим, Лаха — каза. — Мисля, че има нещо, което трябва да знаеш.
	Тръгнаха без посока между дърветата и гробовете.
	Лаха се беше запознал с Килиан.
	Как се чувстваше сега? Колко е остарял? Косата му все още ли имаше медни оттенъци на слънце? Беше ли запазил енергията си?
	Лаха се беше запознал с Килиан.
	Беше имал възможността да погледне тези зелено-сиви очи.
	Очите на Лаха, вгледани в очите на Килиан.
	Бисила спря и погледна очите на сина си, а те се превърнаха в огледало, в което бяха потънали очите на Килиан; изплуваха образи, които пребориха разстоянието и времето, за да й кажат, че беше дошъл моментът да признае истината, и всички да разберат това, което те знаеха:
	Че душите им продължаваха да са свързани.
	Бисила се усмихна и каза на сина си:
	— Лаха… Килиан не е твоят баща.


>	XV
>	Bihurúru bihé

	_Време на промяна, 1960_
	На два часа път от столицата на Нигер и преди да се развихри жестока буря, Килиан благодари за решението си да пътува със самолет от Мадрид до Санта Исабел, защото така от Пасолобино до Сампака се стигаше за малко повече от ден, а не за две седмици. Пътуването беше по-скъпо, да, а и четиримоторният самолет трябваше да каца на няколко пъти за зареждане, но си струваше, защото времето, което се печелеше, не беше никак малко.
	Въпреки това, когато силната турбуленция разтресе DC4 и петдесетината пътници се паникьосаха и се разкрещяха, се сети за разказа на баща си за корабокрушението, което замалко да сложи край на живота му. Докато чакаше самолетът да излети от Ниамей за Нигерия, Килиан, с все още пребледняло лице, реши да приеме чашата шампанско или вермут „Чинцано“, която му предлагаше стюардесата. Щом пристигна в Бата, преди да се качи на борда на малкия двумоторен самолет „Юнкер“, с който да стигне до острова, вече знаеше, че следващия път ще се наслади на приятното пътуване с кораба „Сиудад Севиля“.
	Симон, а не Хосе го чакаше на импровизираното летище на Санта Исабел. Намери го много променен. Не приличаше на тийнейджъра с живите кръгли очи, който беше нахлул в стаята му сутринта на първия му работен ден в имението. Сега, след едногодишно отсъствие, Килиан едва позна едрия здрав мъж, с вече зарастващи разрези на брадичката, на бузите и на челото, където се пресичаха с хоризонталните бръчки и го правеха да изглежда много сериозен.
	— Симон! — възкликна Килиан. — Радвам се да те видя отново. — Посочи белезите му. — Много си се променил.
	— Най-накрая реших да се бележа с отличителните знаци на моето племе, _massa_ — отговори Симон и вдигна тежкия куфар без никакво усилие. Килиан реши, че беше време младежът да си намери по-добра работа от тази на прислужник. — На отец Рафаел никак не му хареса…
	Качиха се на светлото закръглено рено делфин, последната придобивка на Гарус, както му обясни Симон.
	— Как така не дойде да ме посрещне Осе? — попита Килиан.
	— Точно днес е кръщенето на внука му. Помоли ме, ако искате, да ви закарам направо в „Обсай“.
	Килиан се усмихна. Преди два дни бяха приключили празненствата в Пасолобино. В ушите му звучеше все още оркестърът, а вече имаше повод за друго тържество. Какъв ли ще е този внук? Беше им загубил сметката, но се учуди, че кръщенето ще е в един от дворовете на имението, защото там живееха само нигерийски работници със семействата си.
	Тогава се сети.
	Дъщерята на Хосе, медицинската сестра, живееше в имението.
	— Да не е кръщенето на сина на Моси? — попита.
	Симон кимна за потвърждение.
	— Първото им дете! Моси е полудял от радост. Оплакваше се, че от години са женени, а още нямат деца.
	Съмненията на Килиан се потвърдиха и той отново изпита странното усещане от деня на сватбата им, като си представи крехкото момиче в ръцете на онзи огромен мъж. Предположи, че това е само една от промените, които са се случили по време на отсъствието му, но именно тя най-много го дразнеше. Помисли си, че това дете се беше появило на бял свят, за да заздрави още повече връзката между родителите, и почувства силна ревност.
	Пред очите му се появи образът на красивата жена, за която толкова нощи бе мечтал. Усети свежия й дъх на лицето си, докато лежеше болен след смъртта на баща си; представи си я как минава през двора на път за болницата, за аптеката, за църквата и за складовете; спомни си нежната мекота на ръцете й, докато отстраняваше кърлежа; притвори очи и видя усмивката й и смущаващия й поглед.
	Въздъхна. Беше на острова само от няколко минути, а имаше чувството, че никога не го е напускал. Спомените, с които се утешаваше през безсънните си нощи в Пасолобино, се появиха отново, но вече като действителност, която толкова много му беше липсвала особено в началото. Трудно му беше да пребори безразличието си към родния край. Тропическата джунгла беше простряла лианите си чак до снежните планини, но малко по малко твърдостта на скалите се беше наложила на гъвкавите пълзящи растения и той зае полагащото му се място в дома Ребалтуе. Разбра, че така както вековете не бяха успели да разрушат къщата, и той нямаше да се откаже от отговорността да бъде част от това семейство. Докато работеше на полето и минаваше по пътеките, отъпкани от предците му, успя да помири минало и настояще. Баща му вече го нямаше, но той беше тук, в къщата, оцеляла цели петстотин години. За спокойствието му в немалка степен допринесе и заразителната сила на Мариана, която вършеше всичко, сякаш времето не съществуваше за нея и Антон и Хакобо всеки момент щяха да се върнат от Фернандо По, а Килиан нямаше да замине и да я остави сама с крехката Каталина, която прекарваше повече време в дома на родителите си, отколкото при съпруга си, опитвайки се да почерпи от енергията на своята майка, за да преодолее смъртта на детето си или просто за да оцелее самата тя…
	Пое дълбоко въздух и мирисът на какаото изпълни дробовете му. Човекът, когото приказливият Симон запознаваше с последните събития, вече не беше младият впечатлителен и неопитен мъж, който не можеше да различи доброто какаово зърно от превъзходното и постоянно мечтаеше да се завърне в родния край. Знаеше прекрасно какво следва. Алеята с кралските палми, водеща към имението. Йеремиас и неговите кокошки. Изпеченото какао. Приятелите. Тя.
	Дали все още е толкова красива?
	— Е, _massa_? — Симон го откъсна от мислите му. — Искахте ли да се върнете тук?
	Сърцето на Килиан се преобърна, когато колата тръгна по алеята с кралските палми. Отговорът изплува толкова ясно и бързо в съзнанието му, че първо се учуди, а после изпита вина. Тънките стебълца на увивните растения отново започваха да се впиват в душата му.
	— Мисля, че да, Симон — отговори с отнесен глас. — Мисля, че да.


	Килиан реши да се освежи, преди да отиде в двора „Обсай“. Симон му беше приготвил неговата стая. Закачи якето си в гардероба и започна да разопакова багажа си. След няколко минути някой почука на вратата. Веднага отвори.
	— Виждам, че отпуската ти се е отразила много добре! — Хакобо се приближи и го прегърна, а после се отдръпна, за да го погледне по-добре, и одобри това, което видя. — Как са нещата у дома? Как са жените?
	Килиан забеляза, че Хакобо пращеше от здраве и беше все така весел. Беше понапълнял; коланът явно му стягаше.
	— Добре са. Ще познаеш ли какво нося в куфарите? Храна, много храна! — Погледна нагоре, а Хакобо се разсмя. — Мама си мисли, че тук гладуваме…
	Потупа брат си по корема, отиде до мивката, вградена в дървен шкаф, сипа си малко вода и си приготви нещата за бръснене.
	— Ами ти? Продължаваш ли да ходиш от купон на купон с приятелите?
	— Правя, каквото мога… Имам късмет, че Дик и Пао идват сравнително често в Бата, защото Матео и Марсиал са все по-заети с годениците си.
	Хакобо седна, а Килиан започна да си сапунисва лицето.
	— Е? Как ти се струва имението?
	— Малкото, което видях, ме изненада. Всичко е подредено и много чисто.
	— Няма незаменими хора, Килиан! — пошегува се Хакобо. — Миналата седмица ни посети самият губернатор на Испанска Екваториална Гвинея. Можеш ли да повярваш? Трябваше да видиш Гарус! Предупредиха го няколко дена по-рано и ни впрегна всички да оправяме имението ден и нощ. Уалдо цял един ден лъска мерцедеса, който щеше да използва за обиколката из Сампака… — Килиан се усмихна. — Посещението му съвпадна с това на група журналисти от списание „Испанската действителност“, които искаха да направят репортаж за какаото ни.
	— През тази година почти нямах сведения за острова. — Килиан си спомни колко му беше липсвал вестник „Понеделнишки новини“ на Фернандо По. Освен кратко съобщение за представянето в Мадрид на книга за лова на слонове и два филма — „На плажовете на Урека“ и „Балеле“ — по повод на някаква конференция, в провинциалния вестник „Нова Испания“, който получаваше в Пасолобино, се бяха появили само четири реда за мартенското решение на министерския съвет за разделянето на Гвинея на две отделни територии: Фернандо По и Рио Муни.
	— Аз също съм си мислил, че никой извън острова не се интересува какво се случва в Гвинея, но казаха, че статията ще покаже на испанските читатели колко добре се развива колонията.
	— Точно _сега_… — каза Килиан, докато търсеше бяла риза в багажа си. — В самолета чух разговора на двама мъже; мисля, че бяха от Гражданската гвардия…
	— Много от тях идват тук. Разбираемо е: двойна заплата, шест месеца работа, шест месеца отпуск… Явно в Испания нещата не вървят много добре. Онзи ден Гарус каза, че независимо от новата икономическа програма, която предполага да се привлекат чужди фирми и да се разкрият нови работни места, много испанци емигрират в Европа. Слава богу, че за момента тук заплатата ни е сигурна!
	— Коментираха, че идват нови времена, че дните на колониите са преброени…
	Хакобо махна с ръка.
	— Хората тук ще са загубени в деня, в който колониите изчезнат. Няма да могат и да сънуват именията, които имат сега. Освен това какъв е смисълът да се създават провинции, ако няма да се запази сегашното положение?
	Килиан си спомни спора в казиното между бащата на Хулия и някой си Густаво и новогодишното тържество в дома на Мануел, на което всички изразиха притесненията си от случващото се в други африкански страни. В момента колониите бяха още по-зависими от Испания, така че нямаха нужда от независимост. Нали точно това каза Емилио на приятеля си Густаво?
	— Не знам, Хакобо. Светът се променя много бързо… — В ушите му все още кънтеше шумът на двигателите на самолета, който се носеше във въздуха с над четиристотин километра в час. Ден по-рано пред очите му имаше само скали, планини и нови строежи в низината; а сега, след броени часове полет и кратки престои на няколко летища в различни африкански държави, беше тук, на острова.
	Хакобо кимна в знак на съгласие.
	— Кой можеше да предположи, че ще има черни кметове в Бата и Санта Исабел? А черни представители в испанския парламент? И негри в кината… И на самите тях им е неудобно… Виж, аз не изпадам в крайности, но и на мен ми е странно.
	— Какви крайности? — попита Килиан, закопча ризата си и се погледна в огледалото.
	— Някои казват, че… — Хакобо сведе поглед и се поколеба, — че… колкото и сега да се мислят за испанци, продължават да са маймуни.
	Килиан погледна строго отражението на брат си в огледалото. Хакобо се изкашля, засрамен. Килиан пое дълбоко въздух и се обърна.
	— Как са останалите? — попита, за да смени темата.
	— Сантяго си тръгна окончателно преди няколко месеца… Каза, че вече бил стар за тази работа. Има нов при мен в двора „Якато“.
	— По-добре ти, отколкото Грегорио. А Хулия и Мануел?
	— Рядко се виждаме. — Хакобо нямаше никакво намерение да дава повече сведения за щастливото семейство. Хулия имаше очи и време само за малкия Исмаел. — Още нещо?
	— Как върви реколтата?
	— Сушилните работят на пълни обороти. Дойде точно навреме за най-тежката работа…!
	Да, до януари животът в имението тече френетично, помисли си Килиан, но на него този период му харесваше. Скоро щяха да спрат дъждовете и да настъпят сухият период и страшните жеги и той се чувстваше силен и готов да ги понесе.
	— Имам и една добра новина. Зърната вече се разбъркват автоматично и не трябва да тичаш напред-назад като луд с лопатата.
	— Наистина добра новина.
	Настъпи кратко мълчание. Килиан взе вратовръзка и си я сложи на врата. Хакобо се изправи и го попита учуден:
	— Защо се обличаш толкова елегантно?
	— Отивам в „Обсай“. Днес е кръщенето на внука на Хосе.
	— Издокарваш се толкова за „Обсай“? — погледна го навъсен.
	Килиан изтълкува въпроса по друг начин: „За пред негрите ли се обличаш така?“. Стегна възела на вратовръзката.
	— Кръщенето си е кръщене, тук и навсякъде другаде. Искаш ли да дойдеш с мен?
	— Имам по-добри предложения в града. — Хакобо стана и тръгна към вратата. — Замалко да забравя! Има някой, на когото много му липсваш. Като разбере, че си пристигнал, ако не отидеш да я видиш, тя ще дойде в имението. Предполагам, че очаква да й носиш някакъв подарък от Испания.
	Саде…
	Килиан изпъшка. Откога не се беше сещал за нея? Щеше да разбере, ако през дългата му отпуска Саде също го е забравила, но от думите на брат му личеше, че не е така.
	— Разхубавява се от ден на ден. — Хакобо изцъка с език. — Защото си ми брат, ако не беше… — Взе за предупреждение бързия поглед, който Килиан му хвърли. — Не се притеснявай, братле, казах го на шега. — Намигна му. — Сигурно след толкова месеци въздържание ще те приеме с удоволствие. Освен ако си се запознал с някоя испанка, която да й съперничи… — Погледна го косо, очаквайки реакцията му, но такава не последва и той се предаде. — След като се върна, значи никоя не те е оплела в мрежите си.
	Килиан пак не каза нищо. Предпочиташе брат му да си мисли каквото си иска, само и само да прекрати този разговор. Нямаше никакво намерение да говори за редките си и лишени от удоволствие любовни похождения или пък да го лъже, че отново ще се срещне със Саде, което изобщо не желаеше. В момента трябваше да направи нещо безкрайно по-важно. Отвори кутийката с гела и приглади косата си назад. Погледна се още веднъж в огледалото и излезе след брат си.


	Хосе беше щастлив да види приятеля си отново. Може пък и палмовото вино да беше причината непрекъснато да прегръща Килиан.
	Празненството беше в разгара си, когато пристигна в двора „Обсай“. Много хора пееха и танцуваха в ритъма на барабаните. Всички си бяха облекли най-хубавите дрехи: мъжете носеха дълги панталони и бели ризи, а жените дълги пъстри рокли в ярки цветове, но имаше и такива, които бяха решили да се облекат по европейски, с рокли до коленете и пристегнати в талията. Килиан си припомни, че се обличаха така само когато надвечер отиваха на разходка из булевардите на Санта Исабел, но този път бяха предпочели да почетат Моси, което говореше за уважението, което изпитват към него.
	Хосе го прегърна отново и му прошепна:
	— Много ми липсваше, бели човече.
	— И ти на мен, приятелю Осе — Килиан го каза съвсем сериозно, въпреки че усмивката не слизаше от лицето му. — Винаги идвам навреме за някое от твоите празненства!
	— В този живот всичко трябва да се отпразнува. Днес сме тук, а утре… при духовете!
	— Къде го кръстихте? Не ми казвай, че отец Рафаел е дошъл чак дотук, няма да го повярвам!
	Нещата се бяха променили, да, но Килиан беше сигурен, че свещеникът продължава да води своите енориаши по правия път, който съвсем не включваше техните обичаи и традиции.
	— Отец Рафаел ни удостои с пълна и много красива церемония, но да, не тук, а в Сарагоса. Изпълнихме това, което повелява твоята Църква. — Намигна му. — И не си свалихме обувките, докато не влязохме в главния двор.
	Килиан се изсмя гръмко. Огледа се. Чуваха се думи на буби и пичинглиш. Продължаваше да не разбира езика буби, но нигерийският диалект му беше ясен като неговия в Пасолобино.
	Няколко мъже вдигнаха към него чаши за добре дошъл. Други като Уалдо, Нелсон и Екон се приближиха и го поздравиха с потупване по гърба. Уалдо беше възмъжал също като Симон, а широкото му чело продължаваше да се откроява. Нелсон беше понапълнял и лицето му изглеждаше още по-кръгло, а двойната брадичка — още по-голяма. Ситно къдравата коса на Екон, който вече говореше доста свободно испански, беше започнала да се прошарва, но трапчинките, които се появяваха на бузите му, когато се усмихваше, му придаваха младежки вид.
	Съпругата на Екон — ниска пълничка жена, която се представи като Лиалия — се приближи до мъжа си и го задърпа да танцуват. Другите се разсмяха, а Килиан едва не ахна от изненада, защото за първи път виждаше жената, която Екон споделяше с Умару. Сети се за ужасния момент, когато го наби жестоко, а той реши да си отмъсти. Как ли живееше сега Умару в неговата страна? Не че много го интересуваше, но ако не беше Хосе, Умару щеше да го убие, но той никога нямаше да го забрави, колкото и време да минеше от непростимата му постъпка.
	Уалдо му поднесе малка кратунка с вино. Килиан отпи глътка и усети, че гърлото му пламва. Ударите на барабаните отекваха в гърдите му, а песните на жените му бяха толкова близки, сякаш беше израснал с тях. Това наистина беше празник, посветен на живота. Нямаше светена вода и свещи, нито миро, с което да намажат новороденото, за да го освободят от първородния грях и да го приобщят към Светата църква, но имаше прясна пот и свежа кръв, здрави мускули и пронизващи звуци, приветстващи величието на живота.
	— Сякаш нищо не се е променило през последните сто години… — прошепна Килиан, напълно завладян от празничната атмосфера.
	Хосе го чу и му отговори:
	— Е, приятелю! Тук дните минават и изглежда, че нищо не се променя, но истината е, че нищо не е същото.
	Прегърна Килиан през рамо.
	— Сега имам още един внук; кръв от моята кръв. Нима това не е промяна?
	— Сега си станал още по дядо! — Хосе се разсмя от сърце. — Всъщност къде са родителите на бебето? Иска ми се да ги поздравя.


	Случи се отново. Тя вдигна поглед към него и времето спря, а песните замряха.
	Този път не беше само за миг. Огромните й светли очи не го пронизаха като стрели. Вгледаха се в неговите достатъчно дълго, за да му дадат да разбере колко се радва, че го вижда отново.
	Беше седнала и в ръцете си държеше здраво пухкаво бебе. Безупречната белота на роклята с широки презрамки подчертаваше още повече гладката тъмна кожа. На няколко метра от нея Моси вдигаше тост и танцуваше с всички, които отиваха при него, но не изпускаше от поглед жена си, която в момента се беше вгледала в белия господар.
	Килиан погледна детето.
	— Честито! Прекрасен е! — каза. — Как се казва?
	— Инико — отговори му тя. — Означава „роден в трудни времена“.
	Килиан вдигна поглед към нея.
	— Трудни времена ли са тези? — попита.
	Тя устоя на погледа му.
	— Може сега да се променят — каза с потрепващ глас.
	Замълчаха, вперили погледи един в друг.
	— Радвам се, че се върна, Килиан — прошепна.
	Килиан замръзна, като я чу да произнася името му.
	А той не знаеше нейното!
	Винаги е била дъщерята на Хосе. Медицинската сестра дъщеря на Хосе. Нежната медицинска сестра, която се беше грижила за Антон в предсмъртните му часове. Милата жена, която му беше помогнала да преодолее отчаянието. Лицето, което известно време му се явяваше насън.
	А той не знаеше името й…
	Усети, че се изчервява от срам.
	— Извини ме — започна да пелтечи, — н… но… аз не знам името ти.
	Плътните й устни се разтегнаха в широка усмивка, която я разкраси още повече. С дясната си ръка докосна двете раковини, които висяха като гердан на врата й.
	Помисли си: „Смятах, че никога няма да ме попиташ“.
	Но каза:
	— Името ми е Даниела Бисила.


	Малко дете на около две години, с руси къдрици, облечено само с къси небесносини панталонки, с широки презрамки, си играеше с един студебейкър аванти на прага на къщата. Сръчните му пухкави ръчички отваряха и затваряха вратите и капака на двигателя на малката количка с квадратни фарове.
	— Ти трябва да си Исмаел. — Килиан се наведе, за да го погали по главата. — Много си пораснал… Мама тук ли е?
	Детето го погледна и направи гримаса, готово да заплаче.
	— О… Уплаши ли се?
	— Оба! — Килиан позна жизнерадостния глас на Хулия. — Можеш ли да вземеш детето?
	Дребна жена, с детинско лице и прибрана коса под зелена забрадка, се появи веднага и го погледна с изненада. Килиан позна приятелката на Саде. Намръщи се. Какво правеше тук? Разчиташе на дискретността на приятелите си и на брат си и ги беше помолил, като ходят в клуба, да не казват на Саде, че се е върнал, но тези предпазни мерки вече бяха безполезни. Оба веднага щеше да информира приятелката си, че го е видяла.
	— Би ли казала на госпожата, че един приятел е дошъл да я види?
	— Килиан! — Хулия бързо излезе, приближи се и го прегърна. Беше облечена с бели три четвърти панталони и потник. — О, небеса! Колко време мина!
	Докосна гърдите му с показалец.
	— Бъди така добър да си ползваш отпуската като другите: две кампании и шест месеца в Испания, за да не отсъстваш толкова дълго. Какво е това повече от година да те няма?! Помислих си, че изобщо няма да се върнеш.
	Килиан се засмя на почти драматичното поведение на жената.
	— Дойдох преди няколко дена — каза, — но разбрах, че не си тук.
	— От време навреме Мануел ме взема със себе си на ботаническите си екскурзии… Влез да пием кафе.
	В ръцете на Оба Исмаел беше престанал да плаче и го наблюдаваше с любопитство.
	— Имаш много сладко момченце.
	Хулия му благодари с усмивка и помоли Оба да заведе детето на разходка.
	— Оба ли е детегледачката? — попита Килиан. — Мислех, че работи в магазина.
	— Още работи там, но се привърза към детето и обича да се занимава с него. — Хулия сниши глас. — Всъщност си търси повод да дойде в имението. Мъжът на сърцето й е тук: Нелсон, един от надзирателите.
	— Сега разбирам защо той ходи да пазарува! — Килиан последва Хулия и излезе на терасата, остави шапката си на ниска масичка и седна на кресло от ратан. — А родителите ти? Емилио още ли е в Кварталния съвет?
	— Сега е по-зает от всякога. Не знам как не го отегчават тези административни решения; по цял ден се занимава с рекламации, арбитрира спорове за граници между имоти, разработва проекти, планира нови строежи. В началото си мислех, че го прави повече за мама, отколкото за себе си — знаеш, че тя обича да е информирана за всичко, случващо се тук…, но се оказа, че самият той иска да даде своя скромен принос за развитието на Санта Исабел. — Въздъхна шумно. — Отивам за кафето и ще си поговорим.
	Докато я чакаше, Килиан взе едно от списанията на масата и започна да го разлиства. На корицата имаше снимка на Франсиско Франко във военна униформа с жена му и дъщеря му — и двете със затворени рокли и шалове, направена по повод първото причастие на една от внучките му. Хулия се върна бързо. Килиан се чувстваше добре в компанията на приятелката си, която сега му се виждаше щастлива и удовлетворена от ролята си на майка, но и притеснена от новините за политическите събития на острова. Готвеше се да я попита как се чувства баща й като подчинен на кмет от местното население, когато чуха женски глас настойчиво да вика Мануел. Килиан веднага го позна и скочи. Хулия го последва.
	— Бисила! — извика Хулия. — Какво има?
	— Имам нужда от лекар. Спешно е. — Видя мъжа, който я гледаше, и на лицето й се изписа изненада. Трудно й беше да продължи не защото не знаеше какво да каже, а заради неочакваната среща. — Докараха… Ами…
	Килиан едва се сдържа да не я хване за ръцете, за да я успокои.
	— Успокой се, Бисила — каза с топъл глас. — Кажи ни какво се е случило.
	— Госпожо, отец Рафаел докара лошо ранен мъж, дон Мануел да се погрижи за него. Почти не може да говори. Само повтаря, че е приятел на баща ви.
	— На баща ми? — учуди се Хулия. — Мануел е в града. Не знам кога ще се върне… Заведи ме при него.
	— Ще ви придружа — каза Килиан.
	Хулия го погледна с благодарност.
	Прекосиха на бегом малкия двор между къщата и болницата. Изкачиха стълбите. Посрещна ги отец Рафаел. На Килиан му се видя доста състарен. Косата му беше много оредяла и се движеше трудно. Дрехите му бяха изцапани с кръв.
	— Какво се е случило, отче? — попита Хулия, доста притеснена.
	— Връщах се от града, когато намерих горкия човек, паднал в една канавка. Успях да го кача в колата с намерение да го закарам в болницата в града, но нещастникът непрестанно повтаряше имената на доктор Мануел от Сампака и на Емилио. Хвана ме за ръката и не ме пусна, затова пратих Бисила да потърси Мануел.
	— Отиде в града и не знам кога ще се върне.
	— О, дъще! Не знам дали не сбърках, като го доведох тук, но той настояваше толкова много… Успях да разбера, че се казва Густаво.
	— Густаво! — извика Хулия, ужасена — О, мили боже!
	Килиан си спомни спора в казиното.
	— Преди няколко месеца го хванаха и го затвориха в Блек Бийч… — Хулия се обърна към свещеника: — Благодаря ви, отче. Само ви моля да не казвате нищо на господин Гарус. Няма да остане доволен, че сме приели човек, който не е от имението. За момента ще го запазим в тайна.
	— Съжалявам, че не мога да остана. Имам служба в Сарагоса. Ако се наложи, изпратете някой да ме повика.
	— Да… Имам още една молба, отче. На излизане от имението помолете Йеремиас той или Уалдо да кажат на Димас, че Густаво е тук. Те знаят как да се свържат с него.
	След няколко секунди бяха в почти празната главна зала — просторно помещение с дванайсет легла, разположени в две срещуположни редици. Бяха сложили ранения на едно от леглата в дъното, отделено от останалите с тънка бяла завеса, която в момента беше дръпната до стената. Още щом влязоха, Килиан и Хулия осъзнаха колко е сериозно положението. Мускулестото тяло на мъжа беше покрито с разкъсани дрехи, напоени с кръв, и беше трудно да се прецени дали изобщо имаше ненаранена кожа. Хулия сложи ръка на устата си, за да не се разплаче с глас. Лицето на Густаво беше обезобразено от нанесените удари, подутините и хематомите. Който и да го беше направил, явно е имал намерение да му придаде още по-абсурден вид, като му сложи очилата с големи квадратни рамки и натрошени стъкла.
	С насълзени очи, Хулия се наведе и прошепна на ухото му:
	— Густаво, чуваш ли ме? Аз съм дъщерята на Емилио. — Мъжът изстена. — Не се притеснявай. Тук ще се погрижим за теб. Ще се оправиш, обещавам ти. — Изправи се и измърмори през зъби: — А Мануел е в града!
	Бисила се приближи до тях.
	— Първо ще му свалим дрехите, за да почистим и дезинфекцираме раните… Ако искате, можете да седнете до него и да му говорите, за да се чувства по-спокоен.
	По време на процедурата Хулия не погледна тялото на Густаво. Килиан забеляза, че ставаше все по-бледа. Мъжът беше жестоко пребит. На няколко пъти самият той едва успя да потисне гаденето. Пред него Бисила обработваше раните нежно и с изключителна прецизност. Възхити се на издръжливостта и самоконтрола й. Нито за миг не показа, че гледката й е неприятна. Точно обратното: говореше му на буби, а думите й явно го ободряваха, защото на няколко пъти на обезобразеното му лице се появи нещо като усмивка.
	— Бих искал да науча езика ти, за да разбера какво му казваш — прошепна Килиан, като се наведе над нея. — Трябва да е нещо много специално, след като в неговото състояние го кара да се усмихва…
	Бисила го погледна с почти прозрачните си очи.
	— Казвам му, че е толкова грозен, че духовете няма да пожелаят да го отведат и че като го излекувам, ще се почувства толкова добре, че тогава той няма да иска да ги последва…
	— Мислиш ли, че ще оцелее?
	— Ще мине време, докато се възстанови, но нито една от раните не е смъртоносна.
	— Кой ти стори това, Густаво? — прошепна Хулия.
	— Тези, които се появяват в такова състояние — каза Бисила, — захвърлени в канавките, обикновено са затворници.
	— Не можа ли да се задоволиш с работата си като учител и да се радваш на живота? — попита Хулия, а Густаво изръмжа. — Ако сега оцелееш, не вярвам отново да се хвърлиш в битката за свобода.
	— Как са могли да му сторят това в затвора сега, когато вече е испански гражданин? — попита Килиан след кратък размисъл върху думите на двете жени.
	Бисила изсумтя и Килиан я погледна учуден.
	— Как да го разберем ние тук, когато и в Испания не са наясно? — попита на свой ред Хулия. — Според баща ми испанското правителство е разединено. От едната страна са умерените, които споделят възгледите на министъра на външните работи Кастила, че малко по малко трябва да се проправя пътят към независимостта на провинциите. От другата са привържениците на министър-председателя Карреро Бланко, които са за твърдата колониална политика, която да държи настрана местните лидери.
	— Опасявам се, че _нашият_ губернатор споделя точно това мнение — каза Бисила с ирония в гласа.
	— Госпожо! — извика Оба от другия край на залата. — Тук ли сте? Трябва да си тръгвам…
	Хулия стана.
	— Съжалявам. Ще трябва да продължите без мен.
	Килиан и Бисила не проговориха дълго време след като Хулия си тръгна. Густаво спеше дълбоко благодарение на успокоителните. За първи път Килиан и Бисила оставаха сами и никой от двамата не знаеше какво да каже. Тялото на Густаво беше напълно почистено от кръвта. Трябваше само да се зашият две дълбоки рани на единия крак, така че вече нямаше нужда от Килиан. Но нито той даде знак, че ще си тръгва, нито тя му каза да го направи. Известно време се наслаждаваха на мълчаливото присъствие на другия, както се случи в деня, в който тя му извади кърлежа, само дето ръцете й сега не докосваха него.
	— Свърши прекрасна работа — похвали я, когато тя отряза конеца на последния шев. — Впечатлен съм.
	— Ти също беше от голяма полза — Бисила се изправи и изпъна гърба си, който я беше заболял от неудобната поза, в която беше стояла почти три часа.
	— Всеки друг би направил същото.
	— Не — каза твърдо. — Не всеки.
	Килиан се почувства виновен. До каква степен отговорът му беше честен? Щеше ли да е толкова услужлив, ако някой друг на мястото на Бисила се беше заел с раните на Густаво? Въпреки тежкото състояние на пациента през цялото време на уморителната процедура се беше наслаждавал на всеки неин жест, на всяко нейно движение, на погледа и дишането й. Беше работила рамо до рамо с него цели три часа, които му се сториха един кратък миг.
	— Сега да го оставим да си почива — каза Бисила. — Аз ще го наблюдавам, докато дойде лекарят. Ела да отидем да се измием. — Показа ръцете си. — Така не можеш да отидеш в сушилните. Приличаш на касапин.
	Бисила го заведе в малкото тоалетно помещение до сестринската стая, където имаше две мивки, на които си измиха ръцете, лицата и вратовете. Когато приключиха, тя взе хавлия, навлажни единия й край и го приближи до лицето му.
	— Останали са ти няколко петънца на челото.
	Килиан затвори очи и стисна юмруци, за да устои на изкушението да я прегърне през кръста и да я привлече към себе си. Беше сигурен, че тя нямаше да го отблъсне, защото се бавеше повече от необходимото да почисти каквото и да имаше на челото. Тих вътрешен глас му напомни, че Бисила беше омъжена за друг, от когото имаше дете, и че това, което му минаваше през главата, не беше уместно, но неудържимото привличане, което изпитваше към нея, беше по-силно от здравия разум.
	— Готово — каза. Беше на няколко сантиметра от него и дишаше тежко. — Трябва да си облечеш друга риза. Не знам дали тази ще може да се изпере.
	— Бисила! Тук ли си?
	Тя изсумтя.
	— Да, дон Мануел — отговори на висок глас. — До сестринската стая.
	Взе хавлията и започна да бърше ръцете си, докато отиваше към него, следвана от Килиан.
	Мануел се приближи заедно с по-нисък от него мъж със сериозен вид и изразителни черти на лицето. Бузите му бяха набраздени от две дълбоки бръчки.
	— Здравей, Килиан. — Мануел му протегна ръка. — Хулия току-що ми каза. Благодаря ти, че си помогнал на Бисила.
	— Радвам се, че бях полезен.
	— Това е братът на Густаво. Казва се Димас. Работи като надзирател в имението Констансия, тук, до нашето.
	— Как е? — попита мъжът, видимо притеснен.
	— Сега спи — отговори Бисила. — Мисля, че ще се оправи.
	Димас се прекръсти и скръсти ръце на гърдите.
	— Добре, ела да го видим — каза Мануел.
	Килиан изчака да се отдалечат, за да си тръгне. Надяваше се тя да се обърне и да го погледне за сбогом с тези възхитителни очи, които в продължение на няколко прекрасни часа бяха само негови. Поклати глава и се запъти към монотонната си работа, със сърце, изпълнено с надежда.


	Бисила отиде да потърси баща си при сушилните. Това беше идеалното извинение, за да се доближи до Килиан уж съвсем случайно. Толкова силно желаеше да го види, че сърцето й заби лудо. Винаги ставаше така от… Откога? От пет години?
	Не, първият й спомен от Килиан не беше от деня на сватбата й, когато бе едва на петнайсет години и той за първи път се обърна към нея, за да я попита защо е тъй тъжна в един толкова специален ден. Отговорът беше много прост, но тя не му го каза. Не обичаше Моси — огромният негър, за когото се омъжваше, а един бял мъж; обичаше невъзможното. Това, че този бял мъж я удостои с поздрав за сватбата и видя тъгата в очите й, бе много повече от онова, което си беше представяла първите пъти, в които беше идвал в селото с Хосе.
	Тогава Бисила го бе наблюдавала от разстояние толкова съсредоточено, че беше запаметила чертите и жестовете му. Килиан беше висок и мускулест младеж. Късата му коса, сресана винаги назад, беше тъмна, с медни оттенъци, а очите — зелени и почти през цялото време леко притворени, защото постоянно се усмихваше. Погледът и усмивката му бяха искрени. Когато говореше, големите му ръце, свикнали с тежката физическа работа, постоянно се движеха, но много често ги държеше скръстени под брадичката и тогава погледът му ставаше замечтан, а Бисила си представяше как той се откъсва от своята действителност, навлиза в нейния свят и й говори за предишния си живот на хиляди километри, за мечтите си, за познатото и новото, за сходствата и различията.
	Макар и много млада, Бисила беше напълно наясно, че никога нямаше да опознае света на Килиан. Вероятно нямаше и да си проговорят. Той беше млад, представителен бял мъж, дошъл във Фернандо По, за да печели пари, и в даден момент щеше да се върне в дома си и да създаде свое семейство. Тя беше черното момиче от африканско племе на малък остров и съдбата й беше предрешена още при раждането й. Колкото и да учеше по настояване на баща си, нищо нямаше да я спаси от брака и децата. С малко късмет можеше да си намери работа, която да не е свързана с обработването на земята, и единствено това я утешаваше донякъде. Пазеше фантазиите си в тайна, скрити под пластове смирение и покорство.
	Но оттогава беше минало много време. Бяха настъпили промени. Благодарение на брака си с Моси и работата в болницата можеше да живее в Сампака и да е близко до него. Дълго време физическото му присъствие в имението, макар и да не й обръщаше внимание, й беше достатъчен стимул, за да става сутрин и да отива в болницата, а вечер да се прибира и да ляга до ненаситния Моси. Дори беше получила неочаквана, но желана награда: беше го държала за ръката, за да го утеши след смъртта на баща му. Спомените от тази ласка и от минутите, в които беше държала крака му, докато отстрани кърлежа, й даваха сила през месеците на отпуската му и й помогнаха да не изпадне в униние при мисълта, че може никога повече да не го види…
	Колко далечни бяха сега онези тъжни дни! Спомни си как през първите седмици след заминаването му се беше мъчила да не се поддаде на мисълта, че всичко е било само детска фантазия, и да се примири с живота си, като прави онова, което се очаква от жена, имала късмета да сключи брак с добър мъж. Моси не протестираше за времето, което тя прекарваше извън дома им, и дори я подкрепяше в работата й. Единственото, което искаше той, беше дете, а тя използва познанията си по традиционна медицина, за да отложи максимално зачеването, защото се опасяваше, че детето ще я свърже с Моси за цял живот и ще я отдели окончателно от Килиан.
	Но месеците минаваха, Килиан не се връщаше, а Моси започваше да губи надежда, че ще стане баща. Бисила реши накрая природата да си свърши работата, да продължи живота си такъв, какъвто беше, и да остави фантазиите за безсънните си нощи. Благодарение на духовете бременността й с Инико подейства като балсам за изтерзаната й душа, а раждането му й донесе спокойствие и щастие, каквото не мислеше, че е способна да изпита на двайсетгодишна възраст.
	Душевният покой, приютил примирението, беше на път да се превърне в истинска буря в деня, в който Килиан се появи на кръщенето на Инико. В този ден тя престана да е просто медицинската сестра и дъщерята на Хосе и отношенията им се развиха с главозамайваща скорост, като че ли стражите на душите им се бяха наговорили да пресекат пътищата им. Оттогава не минаваше и ден, без да се засекат в двора на имението.
	Бисила вече беше сигурна, че не си въобразява, че и Килиан споделя чувствата й.
	Пътят от жилищата на европейците до сушилните не минаваше покрай болницата, но Килиан променяше маршрута, а това можеше да значи само, че го прави единствено за да я види. Освен това зачестиха и посещенията му в лекарския кабинет с най-разнообразни оплаквания. Накрая Бисила разбра, че болежките на Килиан бяха измислени оправдания тя да го докосва, да му слага термометъра, да му се усмихва, да се грижи за него и той да слуша гласа й, а това беше, което и двамата най-много желаеха: да си говорят.
	Бисила благодари за пореден път на духовете за тези кратки срещи и мигове на върховно щастие, което я караше непрестанно да се усмихва, а сърцето й да бие лудо и коленете й да се огъват. Вечер, когато се прибираше у дома, полагаше усилие да изглежда уморена след тежкия работен ден. Това беше лъжа, защото в тялото и душата й кипеше необяснима енергия, но тази измама заедно с грижите за бебето, което виждаше само вечер, й помагаха да държи настрана от тялото си толерантния Моси. Като си легнеха, тя затваряше очи и броеше минутите до следващия ден, когато под лъчите на залязващото слънце, озаряващо сушилните в златисто, ще очаква срещата с любимия.
	Поздрави баща си и Симон, но не видя Килиан, а и не попита за него. Забави се няколко минути, като уж прояви жив интерес към качеството на какаовите зърна, след което се сбогува, трябваше да се върне в болницата, откъдето беше излязла само за да се поразтъпче, тъй като беше прекарала няколко часа, надвесена над превръзките.
	Реши да мине покрай главната сграда като последен опит да зърне Килиан. Намали ход и замръзна на място.
	Жена, която разпозна веднага, се качваше по стълбите, водещи към стаите на служителите. Беше облечена с тясна прозрачна рокля в тюркоазен цвят като сандалите на висок ток, с които беше обута. Дългата й коса беше вързана високо на конска опашка. Двамата мъже, с които се размина, се обърнаха и й казаха нещо, на което тя се усмихна и продължи нагоре към открития коридор. Обърна се и видя жената, която я наблюдаваше отдолу; стори й се смътно позната.
	Бисила изчака няколко секунди със свито сърце и без да диша, докато подозренията й се потвърдиха.
	Саде спря пред стаята на Килиан, почука на вратата и изчака той да й отвори. Размениха няколко думи, след което Саде влезе.
	Бисила наведе глава и шумно издиша събралия се в дробовете й въздух. Гърдите й горяха. Лицето й гореше. Очите й се напълниха със сълзи. За кратък миг еуфорията беше преминала в отчаяние. Трябваше да се задоволи с фантазиите си. Тръгна с бодра крачка към двора „Обсай“, а в главата й се въртяха безброй логични обяснения. На какво се надяваше? Тя беше омъжена жена, а той ерген, следователно свободен. Имаше пълното право да бъде с жена. Освен това от години беше със Саде. Защо да не продължава да се вижда с нея? Заради няколкото усмивки и няколкото приятни разговора с омъжена медицинска сестра? Нима тя не задоволяваше съпруга си?
	Нощта падна внезапно, преди Бисила да се е прибрала вкъщи. Пред няколко от къщите жени запалиха газени лампи, които пръснаха треперлива светлина. Чу писък и позна плача на Инико. Ускори крачка, изцяло погълната от мисли за бебето. Когато влезе в малката къща, беше се успокоила. Моси й се усмихна и й подаде детето. Бисила го гушна, седна и започна да му шепне на буби. Навън се чуха барабани и Моси отвори вратата. Няколко съседи излязоха с бутилки и чаши в ръце, готови да се веселят. Почти нямаше вечер, в която да не се съберат да потанцуват след работния ден. Винаги се намираше повод за веселба: рожден ден, новина за сватба или бременност, посрещане, изпращане… Напоследък тези събирания приключваха с разговори на политически теми. И нигерийците бяха притеснени за бъдещето на Фернандо По, защото от това зависеха работата и прехраната им.
	Бисила се загледа в съседите си. И те като нея имаха желания, мечти и тайни. Екон се приближи, подаде чаша на Моси и той я взе. Лиалия, жената на Екон, махна с ръка на Бисила, влезе в къщата и седна до нея.
	— Инико се държи много добре — каза Лиалия със силен нигерийски акцент и погали бебето по главичката с пухкавата си ръка.
	— Не знам какво бих правила без теб. Ти прекарваш с него повече време от мен.
	— Не ми пречи. Ти имаш хубава работа. Грижиш се за нас. — Наклони се към Бисила. — Изглеждаш уморена…
	— Днес беше тежък ден.
	— Тук всички дни са тежки, Бисила.
	Ударите на барабаните се засилиха. Излязоха на улицата. Моси прегърна жена си през рамо и я притегли към себе си. Бисила затвори очи и се заслуша в монотонния ритъм, излизащ от кухото дърво. Ударите на барабаните никога не се променяха — днешните са като вчерашните, а утрешните ще са като днешните, — ритмични и кънтящи, отекващи при сблъсъка си със сивите циментови стени на малките еднакви къщи, покрити с азбестови плочи и подредени една зад друга, приютили много семейства като нейното.


	Това беше светът, към който тя принадлежеше. Не беше нищо особено. Всички работеха и печелеха пари, с които издържаха семействата си. Нигерийците мечтаеха някой ден да се завърнат в родината си, а Моси и тя — да си имат малка къщичка в града. Сега живееха с останалите в една от еднаквите къщурки с опънати въжета отпред, където простираха пъстрите си дрехи, а децата лудуваха на прашната улица, която приемаха за свой дом, без да се интересуват защо родителите им са на това място, и толкова щастливи, колкото биха били навсякъде другаде.
	Отвори очи. Седнала до нея, Лиалия започна да кърми Инико, който лакомо засука. Лиалия имаше четири деца, последното от които беше колкото Инико, и гърдите й преливаха от мляко. Бисила я погледна с обич. Благодарение на жената на Екон не й се наложи да напусне работа, както правеха всички, които се наслаждаваха на грижите и на вниманието на мъжете си. Моси се наведе да я целуне по устните. Бисила отговори на целувката му инстинктивно, докато мислено се пренесе в стаята, където вероятно в този момент Килиан целуваше Саде.
	„Всеки да си знае мястото“, помисли си. Като вчера и като всички предишни дни. Не изпита ревност, не усети тревожност, дори не почувства тъга, а само увереност, че миналото и настоящето не могат да победят бъдещето. Времето не съществуваше. Цял век очакване се свеждаше до един-единствен миг, в който Килиан напълно да й принадлежи.
	Тя беше разумна и изключително търпелива жена. Дори нещо повече: притежаваше непоклатима вяра в кроежите на съдбата.


	— Какво правиш тук?
	— Оба ми каза, че си пристигнал преди няколко седмици, и понеже ти не дойде да ме видиш, идвам аз.
	Саде влезе в стаята на Килиан с решителна крачка. Огледа скромното помещение, отиде до леглото и седна. Тясната рокля прилепна още повече към бедрата й. Кръстоса крака и заклати единия.
	— Не се ли радваш да ме видиш?
	Килиан затвори вратата, облегна се на нея и кръстоса ръце на гърдите.
	— Не трябва да си тук.
	Саде потупа с ръка по леглото и каза със сладникав глас:
	— Ела, седни до мен.
	— Тук съм си добре, благодаря — Килиан й отговори доста грубо.
	Саде се намръщи. Стана и отиде при него.
	— Отпусни се, _massa_. — Застана на няколко сантиметра, протегна ръка и прокара пръст по брадичката му. — Трябва да наваксаме загубеното време.
	Изправи се на пръсти и нежно го целуна по устата. Той не реагира, но студенината му не я обезсърчи. Плъзна език по устните му, както беше правила много пъти преди това.
	Килиан затвори очи и стисна юмруци. Познаваха се от доста време и въпреки че срещите им бяха спорадични, тя знаеше много добре как да го възбуди. Ако продължаваше така, щеше да го принуди да отстъпи. От много месеци не беше правил любов, а Саде беше истинско изкушение. Всеки мъж, дори и самият той, но при други обстоятелства би приел предложението й за любов с голямо удоволствие; би я взел в обятията си и би се насладил на страстта й. Нещата се бяха променили: сега в ума и сърцето му имаше място само за един човек. Сложи ръце на раменете на Саде и леко я отблъсна.
	— Съжалявам, Саде. Не.
	Тя се намръщи.
	— Но защо?
	— Приключихме.
	— Омръзнах ти. — Саде стисна устни и се замисли, а после каза: — Разбирам. Има друга. Това е.
	— Не, не е така.
	— Лъжеш. И това не е най-лошото. Ти не си като брат си. На него всички му харесват. След като вече не искаш да си с мен, значи една и само една е завладяла сърцето ти. Кажи ми, познавам ли я? — Погледна го провокиращо. — В кой клуб работи? Какво повече от мен ти дава тя?
	Тръсна глава.
	— А може би е испанка… Ще се жените ли? — Изсмя се гръмко. — Като ти омръзне, ще се върнеш при мен, както правят всички.
	Килиан зае защитна позиция:
	— Доколкото знам, винаги съм те споделял с други мъже. Не ти дължа нищо.
	Думите му й подействаха като неочакван шамар. Брадичката й се разтрепери и дишането й се учести.
	— Това, че си печеля хляба по този начин — каза през зъби, — не значи, че нямам чувства. И ти си като другите. Колко лесно забравяте черните си приятелки!
	Килиан потърка челото си. По пръстите му полепнаха капки пот. Отдавна знаеше, че тази неприятна среща ще се състои, и затова я беше отлагал толкова дълго. Беше измислил различни причини, за да скъса с нея, и предвид многобройните й връзки с различни мъже, смяташе, че тя ще приеме раздялата нормално. Нито за миг обаче не се беше замислил за чувствата й. Усети устата си пресъхнала. Отиде до мивката и си наля чаша вода. Саде стоеше до вратата с вирната глава и го гледаше предизвикателно. Беше наистина красива, много по-красива от Бисила, но не беше Бисила.
	По време на престоя си в Пасолобино на няколко пъти се беше сещал за срещите си със Саде, но не беше усетил липсата й, а сега знаеше, че тя вече не му беше нужна. Беше под влияние на ново силно чувство, което изпълваше цялото му същество и даваше сила на волята му. Нямаше значение, че Бисила беше омъжена за друг и че желанията му бяха неосъществими. В живота имаше много променливи. И той беше готов да чака колкото е необходимо, за да бъде с нея. Междувременно ще се задоволи с чувствата си, без да изпитва нужда от друга жена. Той нямаше да направи Саде своя държанка, както беше постъпил Дамасо с Рехина, защото не можеше да обича една жена, а да бъде с друга, която в даден момент да изхвърли от живота си.
	— Най-добре е да ме забравиш, Саде — каза. Запали цигара, дръпна и бавно изпусна дима. — Нищо не може да промени решението ми.
	— Ще видим — каза тя със заплашителни нотки в гласа и излезе от стаята.
	През отворената врата се видя късче звездно небе. Килиан излезе на външния коридор и се облегна на парапета.
	Долу Саде вървеше с бодра крачка към малък сеат 600 със сгъваем гюрук, където я чакаше един от младите келнери на клуба, докарал я до имението. Малко преди да стигне до колата, чу глас:
	— Толкова ли са сериозни отношенията ти с Килиан, че вече те приема в стаята си? — попита Грегорио, който се беше запътил към нея. — Явно много си му липсвала…
	— Тук вече никой не ме интересува… — отговори високомерно тя.
	Грегорио си зализа мустака, докато жадно оглеждаше тялото на жената.
	Саде изтърпя погледа му. Хрумна й нещо. Погледна нагоре и като видя, че Килиан ги гледа, промени поведението си:
	— А ти? — попита с пресилено сладникав глас. — Още ли не ти е омръзнала Рехина? Не ми се вярва тя да задоволява всичките ти желания…
	Грегорио повдигна вежди.
	— А ти ще можеш, така ли?
	Саде прехапа долната си устна.
	— Ела да ме видиш и ще проверим.


	Густаво остана още няколко седмици в болницата, но раните му заздравяха напълно едва след Коледа.
	В началото на новата година, след като цяло десетилетие отказваха да приемат идеята за независимост, испанските власти ненадейно започнаха да работят за осъществяването й. В желанието си да третират гвинейците като испански граждани и да избегнат всякакъв вид дискриминация, приеха Закона за еманципация, действащ от началото на четирийсетте, съгласно който при спазване на редица изисквания: като навършено пълнолетие, завършена образователна степен или работа при испански заселник, местните можеха да придобиват и ползват същите продукти като белите, при условие че имат необходимите средства да си ги закупят.
	За голямо учудване на Емилио и Хенероса, на провелите се местни избори Густаво беше избран за представител на една от общините на Санта Исабел от общо сто осемдесет и осем в цялата страна. Мъжете като него и брат му Димас заживяха като испанците. Настаниха се в кварталите с кокетни къщи с градини, пред които паркираха малките си автомобили след приключване на работния ден и след като са прибрали децата от училище.
	— И не само това, Хулия — каза възмутен Емилио, докато Исмаел подскачаше на коленете му. — Трябва да търпя арогантното им поведение. Ако баща им можеше да ги види! Ох! Старият Димас беше добър човек.
	— Естествено… — каза дъщеря му, — понеже никога не ти противоречеше…
	— Тогава всеки си знаеше мястото, дъще — намеси се Хенероса, докато прибираше чиниите от масата. — Сега не се знае кой кой е. С тази си мания да променят смислените закони, които имахме, нищо чудно един ден да одобрят и браковете между бели и черни. Ще видите.
	— Не разбирам на какво се учудвате толкова. — Хулия сви рамене. — Франция и Англия вече работят за еманципацията на владенията си в Западна и Централна Африка. Защо и Испания да не направи същото?
	— Защото, дъще, имаме лидер, който много години успя да запази реда тук и в Испания. И слава богу! — Въздъхна. — Ако имаше енергията и силите отпреди години, нямаше да се остави други да го водят…
	— Времената се променят, мамо.
	— Да, но не за добро, Хулия — намеси се Емилио. Погледна часовника си, стана и остави детето на пода, върху килимче, на което имаше няколко картонени кончета. — Предай поздрави на Мануел. Жалко, че му се наложи да излезе.
	— Напоследък има доста злополуки. Работниците са неспокойни и побоите зачестиха. Това й е лошото на политиката.
	Хенероса се наведе да целуне внука си, преди да се сбогува с дъщеря си. Хулия ги изпрати до двора.
	— Не трябваше ли да вземете и Оба с вас?
	— Ох, това момиче! — Емилио погледна към небето. — Откакто се влюби в онази върлина, непрестанно я тегли към Сампака. Напоследък е много разсеяна в магазина. Забравя поръчките на клиентите… Ако не се вземе в ръце, ще трябва да си потърсим друг човек.
	— Да, прекрасни времена да намериш и обучиш друг… — намеси се Хенероса и прекара пръсти през косата си.
	В този момент се появи момичето с блестящи очи и подпухнали устни.
	— Още малко и ще се прибираш пеша — смъмри я Емилио.
	— Съжалявам, дон Емилио.
	— Хайде, качвай се в колата.
	— Извинете ме, дон Емилио, но искам да кажа нещо на госпожата.
	Обърна се към Хулия с умоляващ поглед да я защити.
	Хулия видя изписаната досада по лицето на баща си и му обеща да не се бавят.
	Щом влязоха в къщата, я попита:
	— Какво толкова важно имаш да ми казваш?
	— Става дума за… — Оба разтърка нервно ръце. — За приятелката ми Саде. Преди няколко дена ми каза, че е бременна…
	— Е, и…?
	— Каза, че бащата е един от служителите в имението и като разбрал за бременността й, й обърнал гръб. Приятелката ми е много тъжна и си помислих, че… ами… че тъй като вие го познавате, може би ще можете да предприемете нещо по въпроса и…
	— Кой е?
	— _Massa_ Килиан.
	— Но… — Хулия седна и разтри челото си, учудена от новината.
	— Отдавна са приятели.
	— Ами… Аз мисля… — Хулия се опита да го каже по възможно най-деликатния начин, — че приятелката ти има и много други приятели.
	— Да, но тя е сигурна, че бащата е той. Много е тъжна, госпожо. Аз знам колко го обичаше и колко я боли сега, когато я изостави.
	— Оба! — чу се гласът на Емилио. — Тръгваме!
	Хулия стана, хвана Оба за лакътя и й прошепна, докато я изпращаше до вратата:
	— Нито дума за това. На никого, чуваш ли? На никого! — Оба кимна. — Ще видя какво мога да направя.
	Когато остана сама, Хулия прегърна Исмаел и го притисна до себе си с всичка сила. „Какви закони има за това?“, помисли си ядосана. Никакви. Думата на черна жена срещу тази на бял мъж. Думата на Саде срещу тази на Килиан. Страхотна бъркотия. Защо не вземат мерки, за да не се случват подобни неща? Беше й трудно да повярва на думите на Оба, но още по-трудно й беше да допусне, че ако беше вярно, Килиан е способен да постъпи като страхливец. Въпреки че нямаше да е нито първият, нито последният, който го прави. Беше достатъчно човек да се разходи из улиците на Санта Исабел или да посети сиропиталището в града, за да се убеди в това. Какво можеше да направи тя? Най-много да говори с Килиан и да се моли да не е вярно.
	Мануел влезе в хола. Изглеждаше уморен. Седна на дивана до тях.
	— Най-сетне малко свободно време. — Наведе се и целуна Исмаел по главата, а той протегна ръчички към него, за да го гушне. Забеляза, че Хулия беше умислена. — Добре ли си?
	Тя се замисли дали да не сподели това, което й беше казала Оба.
	— Знаеш ли, Хулия? В дни като днешния се питам какво, по дяволите, правим ние тук. Плащат ми добре, да, но започва да ми писва от прорезни рани, от хинини, от въображаеми болести, от ухапвания от змии…
	Ясно, не беше моментът да му говори за Килиан.
	— Говориш така, защото си изтощен. Щом влезеш в джунглата, забравяш всичко това.
	Мануел се усмихна.
	— Точно така ми каза и Килиан току-що.
	Хулия прехапа устни. Значи Килиан пак е в болницата… Лош късмет с кърлежите…!
	Като се сети за Саде, реши, че кърлежите са най-малкото зло, което заслужава.


	В стаята за превръзки Бисила оглеждаше внимателно пръстите на краката на Килиан.
	— Няма никакъв кърлеж, Килиан.
	— Няма ли? А защо ме сърби толкова?
	Бисила го погледна скептично.
	— Тогава да изчакаме няколко дни да видим какво се случва.
	— Бисила, аз… — Килиан се наклони към нея. — Исках да те видя. Преди се срещахме навсякъде… — Гласът му се сниши до шепот. — Вече не ти ли е приятно да говориш с мен? Да не съм направил или казал нещо, което да те е подразнило?
	Бисила погледна към прозореца.
	Някой почука на вратата и я отвори, без да дочака отговор. Хулия влезе и се обърна към Килиан без заобикалки.
	— Трябва да говоря с теб… насаме. — Обърна се към Бисила. — Приключи ли?
	— Все още не — побърза да отговори Килиан. — Но ако е толкова спешно, можем да продължим после, Бисила. Съгласна ли си?
	Бисила кимна и се усмихна. Прибра инструментите, стана и влезе в малкото тоалетно помещение в съседство. След като си изми ръцете и спря водата, гласовете на Хулия и Килиан се откроиха ясно през стената, покрита с малки бели, квадратни, фаянсови плочки. Въобразяваше ли си, или наистина чу името на Саде? Изкушението се оказа по-силно от благоразумието и тя реши да изслуша разговора докрай.
	— Саде твърди — каза Хулия, — че ти си бащата и че щом си разбрал, че е бременна, си я напуснал.
	Бисила сдържа дъха си.
	— Първо на първо, Хулия, сега разбирам от теб, че Саде е бременна. — Гласът на Килиан звучеше сериозно. — И второ, не е възможно аз да съм бащата.
	— Да, знам, че тя е… искам да кажа, че не само ти… — Изцъка с език, притеснена от неловката ситуация. — Но тя твърди, че е сигурна.
	— А ти, Хулия, какво мислиш? След като си тук и е толкова спешно, явно се съмняваш…
	— Килиан, знам, че през всичките тези години си приемал компанията само на Саде. Логично е да си помисля, че…
	— Трябва да попиташ Грегорио. Или не знаеш, че от месеци тя е неговата фаворитка? Може би си мислят, че така ще ме накарат да ревнувам, но са сгрешили. Саде си е измислила тази история от огорчение… — Настъпи дълго мълчание. — Хулия, уверявам те, че за последно бях със Саде, преди да замина за Испания. Като се върнах, тя дойде при мен един следобед и тогава й дадох да разбере съвсем ясно, че… ами… че нашето приятелство… е приключило. Не е възможно да е забременяла от мен и няма да допусна да ме шантажира. Ясно ли ти е?
	Зададе въпроса с много груб тон.
	— Съжалявам, че се усъмних в теб. — Хулия сниши глас. — Не знам какво да кажа… Ако подбудите на Саде са тези, които ти предполагаш, не мисля, че ще пропусне възможността да те оклевети.
	— Никой не може да каже, че ме е виждал с нея през последните месеци. — Килиан направи кратка пауза. — Ти ме познаваш по-добре от всеки друг, Хулия. Наистина ли си помисли, дори и за секунда, че бих избягал от отговорност?
	Въпреки че ги слушаше през стената, Бисила усети укора в гласа на Килиан. Минаха няколко секунди, но отговор на Хулия не последва. След това Бисила чу вратата да се затваря. Изчака няколко минути, преди да влезе отново в превързочната.
	Лицето на Килиан грейна, като я видя.
	— Опасявах се, че няма да се върнеш.
	— Помоли ме да продължим по-късно…
	От разговора, който чу, Бисила разбра, че Килиан отдавна не беше със Саде, но не искаше да гради празни надежди. Съществуваше възможност да я беше заменил с друга _приятелка_. Въпреки това изпита облекчение, като разбра, че вече не прекарваше свободното си време с онази красива жена.
	— Какво правиш след работа? Нямаш ли си някоя приятелка, която да ти прави компания?
	— Разбира се, че имам — заяви убедително. Бисила го погледна, учудена от бързия и ясен отговор. Той устоя на погледа й и продължи с дрезгав глас: — Никога не съм сам. Нито секунда. От месеци ти си единствената, която е постоянно в мислите ми.


	Като стигна до входа на сушилните, Бисила видя баща си, Симон и Килиан и победоносна усмивка озари лицето й. Споделената им тайна не напускаше мислите й и кънтеше в душата й със силата на стотици барабани. Сдържа се; не въздъхна. Явно до края на живота си трябваше да се задоволят с кратките напрегнати срещи насаме и неангажиращите поздрави и усмивки пред хората… освен ако духовете се смилят над чувствата им и променят хода на събитията. За момента се утеши с доброто начало на деня.
	Тази сутрин Симон крачеше нетърпеливо напред-назад около лентите, върху които какаото беше образувало грапаво покритие, за да се убеди, че всичко е наред.
	— Защо си толкова нервен, Симон? — попита го Килиан, докато попиваше потта, замъгляваща зрението му. — Лентите няма да тръгнат по-бързо, нито зърната ще се опекат по-бързо, колкото и да се въртиш около тях.
	— Не искам да има никакво закъснение, _massa_. Не искам _big massa_ да ме накара да остана тук и в събота.
	— Какво има в събота?
	— Баща ми ще става новият шеф на района на Бисапо.
	Симон погледна Килиан, а в очите му се четеше гордостта, която изпитваше заради повишението на баща си.
	— На добър час, Симон! — пожела Килиан, учуден от новината. — Пред мен стои синът на шефа.
	— Да, на един _истински_ шеф — уточни Симон. — Не като този вашият, който не заслужава поста.
	Хосе погледна строго Симон. Беше сигурен, че младежът цени Килиан и затова е откровен с него, но той беше буби и се бореше за пълната независимост на острова, отделен от континенталната част на държавата, което го караше да не пропуска нито една възможност за критика на белите колонизатори. Хосе споделяше възгледите му, но много внимаваше да не засегне Килиан.
	Килиан беше чул коментари, че народът буби ще удостои губернатора с титлата духовен водач. Идеята му се беше сторила абсурдна, защото, колкото и малко да се знаеше за буби културата, беше ясно, че духовният водач беше главният свещеник на област Мока, който се ползваше с влияние из целия остров. Титлата беше наследствена, така че не всеки можеше да я притежава. Затова беше решил, че това са злонамерени слухове. На никого от народа буби не би му хрумнало да почете някой бял с титлата върховен духовен водач.
	— Още малко и ще го постигне.
	Симон слезе при тях с един скок. Лицето му беше зачервено от горещината и защото явно започваше да се ядосва. Взе метла и започна да мете яростно падналите от конвейера люспи.
	— Аз присъствах с баща ми на няколко срещи между шефове на селища и бели. Ти знаеш добре… — откакто не беше прислужник на Килиан, Симон беше започнал да му говори на ти, — че моите хора не са невъзпитани, и решиха да се посъветват с духовете на нашите предци.
	— Така ли? И какво казаха духовете? — попита Килиан с насмешка, но се обърна настрани, за да не види Симон усмивката, предизвикана от зачервеното му лице и скарификациите по него.
	Тогава видя Бисила да се приближава към тях.
	Беше облечена с бяла пола и бяла блуза с навити до лактите ръкави. Обикновено носеше късата си коса пусната, но този ден я беше сплела на малки плитки. Тази прическа подчертаваше идеално правилните й черти и огромните й очи. Потръпна при вида на красивата жена.
	Погледна я право в очите, а тя устоя на погледа му. Не си казаха нищо, за да не будят подозрения. Не им беше лесно, но правеха всичко възможно, за да не покажат пред хората, че между тях съществува много специална връзка.
	Бисила сложи пръст на устните си, за да го накара да замълчи, докато Симон продължаваше с обясненията си на висок глас.
	— Духовете не са глупави, сигурен съм, че не са, и вселени в няколко мъже, ни обясниха, че подобно нещо е по-скоро работа на белите, отколкото някакъв израз на почит. Някои твърдяха, че народът буби иска да продаде острова на Испания; други ни съветваха да го дадем под аренда за четирийсет години и да продължим да работим с вас, при положение че се грижите добре за нас. Трети ни напомниха за масовото избиване на местни по време на въстанието от 1910 година. — Направи кратка пауза, за да си поеме дъх. — Някои пък ви защитаваха, като твърдяха, че не сте дошли тук, за да ни колонизирате, а да работите заедно с нас и така сте ни помогнали да се развием.
	— Аз лично съм чувал много испанци да критикуват онези, които ни наричат глупаци — намеси се Хосе, за да накара Килиан да свали поглед от Бисила и да се вслуша в разговора. — Белите са тези, които искат народът буби да се обяви против испанците и да се бори за независимост, предполагам, за да могат в деня, в който това стане, те да поемат управлението на острова с подкрепата на местните си приятели.
	Килиан потърка чело, учуден и объркан от чутото.
	— Аз съм испанец и нямам скрити намерения, защото го смятам за пълна глупост.
	— За да се смекчи положението и да не се почувстват обидени нито испанците, нито хората буби, решиха да го обявят за _motuku_ или _botuku_, което ще рече ръководител, знатен човек, глава на населено място или район или човек, който заслужава уважение. Почетното звание ще бъде присъдено на специална церемония, на която удостоеното лице ще получи за спомен предмети от буби занаятчийството…
	— Както и млада девица… — добави Бисила, докато се приближаваше към тримата мъже. — Добър ден, Килиан.
	— Добър ден, Бисила — отговори Хосе с усмивка. Не можеше да скрие гордостта, която изпитва от любимата си дъщеря. — Как си днес?
	— Много добре, благодаря.
	Говореха на буби, а на Килиан много му харесваше мелодията на този език, който от устата на Бисила беше изключително вълнуващ. Спомни си колко пъти се беше опитвала, но без успех, да го научи на още няколко думи и изрази извън задължителните поздрави за добър ден и довиждане в малката стая в болницата, обзаведена за превързочна. Като прилежен ученик Килиан се оставяше тя да хване ръката му, за да може той да почувства вибрациите на гласа на особено трудните за него звуци, но щом усетеше докосването й, той забравяше уроците и започваше да я гали първо по ръцете, после по врата и накрая по бузите. Тя затваряше очи, повдигаше брадичка и му предлагаше устните си, за да възприеме звуците, думите и изразите на разбираем за него език.
	Килиан тръсна глава, за да се освободи от мислите, които предизвикваха приятен гъдел между краката му. Трябваше да се владее…
	Бисила продължи с подчертана ирония в гласа:
	— О, да, уговорката беше губернаторът да запази територията девствена, както я е получил, да я приеме като дъщеря и да й засвидетелства бащинска обич.
	Симон погледна победоносно.
	— Протестите и писмото, което изпратихме да го помолим да откаже да приеме подобно звание, накараха губернатора да заяви, че няма да има церемония, защото си заминава. А сега, ако нямате нищо против — обърна им гръб, докато говореше, — да се заемем с това и да приключим възможно най-скоро.
	Хосе се усмихна на резкия начин, по който Симон приключи разговора, и се захвана за работа. Обърна се към дъщеря си:
	— Какво те води днес насам, Бисила?
	— Нали ще дойдеш в събота в Бисапо за коронацията на новия шеф?
	Хосе кимна за потвърждение и погледна косо към Килиан, който ги слушаше с интерес.
	— Аз също бих искала да присъствам — каза Бисила, — но не искам да отида сама.
	Сама? Без Моси? На Килиан му беше ясно, че и той иска да отиде. Гърдите му се стегнаха от чувство на вина. Не трябваше да забравя, че Бисила беше омъжена, а в последните седмици и двамата бяха пренебрегнали този факт.
	Но няколко дни с нея извън Сампака…
	— Осе — започна с надеждата да го поканят, — в петък приключва работата на сушилните… Няма причина да не придружиш Симон в толкова важен за него ден.
	Килиан изчака с нетърпение отговора на Хосе:
	— Може би и на теб ще ти е интересно да присъстваш на церемонията?
	— За мен ще е чест, Осе — побърза да отговори Килиан и хвърли бърз доволен поглед към Бисила, която сведе глава, за да не се види радостта в очите й.
	Бисила каза, че трябва да се връща в болницата, и се сбогува.
	— Сбогом, Симон, сбогом Осе, сбогом Килиан.
	— Сбогом, Бисила — отговори Килиан, който за всеобщо учудване се опита да произнесе поздрава на буби.
	На няколко крачки от тях Симон се изсмя с глас.
	Килиан бързо се върна към работата си. Все още беше сряда. Оставаха три дълги дни… Започна да обикаля около поточната лента, за да се убеди, че всичко е наред.
	Беше го обхванало нетърпението на Симон, но причините бяха различни.
	Излязоха от сушилните късно вечерта. Денят беше изтощителен извън глътката свеж въздух от неочакваното посещение на Бисила.
	Мъжете не повдигнаха отново политическите теми, но Килиан се замисли сериозно по въпроса и докато минаваха през двора, каза на Хосе:
	— След като чух Симон, имам усещането, че тази нова епоха се гради от брътвежи. Научаваме за случващото се от слухове. Нещата не се казват открито. Във вестниците „Абанос“, „Пото-Пото“ и „Понеделнишки новини от Фернандо По“ няма никакви новини, дори „Испанска Гвинея“ и „АВС“ мълчат по въпроса. Има само по някой ред за различните движения. Точно обратното, пише се само за мира и хармонията между бели и черни.
	Хосе вдигна рамене.
	— Може би испанското правителство не иска белите, които живеят тук, да знаят със сигурност, че колониалната епоха ще приключи рано или късно, за да не се притесняват…
	— Тогава всички трябва да се притесним. — Килиан вдигна ръце и попита с насмешка: — Нали всички сме испанци? Сега ти си точно толкова испанец, колкото съм и аз.
	— Така ли? Иска ми се да видя физиономиите на съседите ти от Пасолобино, ако дойда да живея при теб. Наистина ли мислиш, че ще ме приемат за испанец като тях? Законите се променят бързо, но хората не, Килиан. Може сега някои от нас да могат да посещават местата, които доскоро бяха само за бели, да ходят на кино, да ползват обществения транспорт, да седнат до бял в катедралата, дори да се къпят в басейни заедно с бели, но това не значи, че някои ще се въздържат от гримаси на погнуса… На хартия съм испанец, Килиан, но дълбоко в душата си знам, че не съм.
	Килиан спря и го хвана за ръката.
	— Никога не съм те чувал да говориш така, Осе… Съгласен ли си с каузата, която защитават Симон и Густаво?
	Хосе погледна приятеля си и каза:
	— Виж, Килиан… Стара африканска поговорка гласи, че когато два слона се бият, страда тревата. — Изчака Килиан да осмисли думите му и продължи по пътя. — Каквото и да се случи, винаги ще страда тревата. Това е, в което вярвам аз. Винаги е било така.


>	XVI
>	Ribalá ré rihólé

	_Брак по любов_
	Докато вървяха към Бисапо, Килиан си мислеше за привилегията да присъства на назначаването на шефа буби. Много пъти Хосе му се беше оплаквал, че новите буби поколения не спазват стриктно традициите на народа си. Испанското влияние в образованието и в ежедневието на острова е основната причина, но Хосе изтъкваше и факта, че младите вече не се вслушват в съветите на старите и че някой ден ще съжаляват за безвъзвратно загубените обичаи.
	Церемонията беше специална, защото, въпреки че метрополията се месеше в племенния живот и назначаваше местните управници и испанските уредници по селата, в Бисапо все още избираха свой водещ, макар и само за да запазят символиката на онова, което са били. То беше едно от малкото села, в което традициите се спазваха в най-чистия им вид, а Симон беше един от младежите, които държаха това да се запази, и в момента ги предвождаше с учудваща за всички енергия.
	Килиан познаваше до най-малка подробност пътя до Бисапо. Пътеката между палмите. Рекичката. Кедровата гора. Стръмният склон. Беше идвал поне двайсет пъти през годините, прекарани във Фернандо По. Не му беше необходимо да следва стъпките на Хосе, нито да чака някой да разчисти гъстата растителност, препречваща тясната пътека. Знаеше със сигурност, че дори и в тъмнината на нощта ще стигне до селото без проблем.
	Въпреки това този път предпочете да върви последен, зад Бисила, и да гледа изящните й движения.
	Носеше бели сандали и лека рокля на зелени листенца до коленете, която полепваше по тялото й и очертаваше формите му. Бисила знаеше, че мълчанието му се дължи на присъствието й, и от време навреме се обръщаше и го даряваше с усмивка.
	Килиан осъзнаваше, че присъствието му на церемонията беше привилегия за него, въпреки че Хакобо беше против, тъй като смяташе, че не бива да ходи на събитие, което само подклажда желанието за независимост. Но брат му нямаше как да знае, че истинската причина за отиването му в Бисапо беше друга. Онова, което радваше Килиан, беше възможността да сподели няколко часа с Бисила без припряността и нервността на уж случайните им срещи.
	Малко преди да стигнат до Бисапо, видяха голяма група хора, които нетърпеливо очакваха появата на новия шеф под дървената арка с две свещени дървета отстрани, която служеше за вход към селото, а този ден беше накичена с безброй амулети. Симон се затича, защото трябваше да се преоблече. Хосе поздрави събралите се мъже и жени. Всички бяха облечени традиционно: мъжете бяха си сложили огромни сламени шапки с кокоши пера, а жените носеха на врата, китките и глезените нанизи с кристални мъниста, раковини и змийски прешлени. Повечето се бяха изрисували с бяла боя, с чиято силна миризма Килиан вече беше свикнал.
	Бисила използва суматохата, за да му обясни подробно какво точно се е случило преди пристигането им. Приближи се до него, така че раменете им да се докоснат, но без това да буди подозрение, а да изглежда съвсем естествено, сякаш местна жена обяснява събитието на чужденец.
	— Ритуалът по избора и коронясването на новия шеф — започна Бисила — се подчинява на строги правила, както и погребението, и траурът след смъртта на предишния, макар че има известни промени: най-възрастните членове на племето казват, че старата традиция повелява да се изгори селото на починалия.
	— Представяш ли си да изгорят Санта Исабел след смъртта на кмета? — пошегува се Килиан.
	Бисила се засмя и се притисна по-силно до рамото му.
	— След като бъде избрана датата на церемонията, се построява жилище за новия, за да могат подчинените и жените на предишния да поживеят още една седмица…
	— Любопитно… — прекъсна я отново и й отправи страстен поглед — и изтощително…
	— … след което — продължи тя, без да обръща внимание на коментара му, но с усмивка — новият застава под свещеното дърво, посветено на душите на починалите му предшественици. Тогава всички призоваваме душите и духовете от отвъдното да го благословят, да го закрилят и да го пазят, за да не опетни честта и паметта на стоялите преди него на трона. Също така принасяме в жертва коза, а с кръвта й мажем гърдите, раменете и гърба на новия шеф. После той трябва да се покатери на палма с лъкове на краката, да извлече сока, от който се прави виното, и да отреже листата за палмовото олио. Накрая го завеждаме на плажа или на някоя река, където измиваме тялото му, за да го освободим от греховете на предишния му живот, мажем го с бяла боя, обличаме го и процесията се прибира в селото с песни и ритуални танци.
	Килиан прошепна:
	— Бих искал ти да ме назначиш за твой шеф. Най-вече ми харесва банята в реката и твоите ръце да ме намажат с бялата боя, въпреки че ще ми е трудно да се покатеря на палма, освен ако ти ме чакаш горе…
	Бисила прехапа долната си устна. Беше й трудно да устои на желанието да се хвърли в прегръдката му и да се смее с глас, за да могат всички да усетят щастието й.
	Хората се струпаха около новата къща на шефа. Те не помръднаха. Останаха на мястото си, дискретно притаили се зад останалите присъстващи. От засилващия се шепот на тълпата разбраха, че той е излязъл и отива към площада. Поради разстоянието Килиан не можа да види чертите на лицето на бащата на Симон — нисък, набит, мускулест мъж, — но видя, че цялото му тяло беше окичено с белите раковини, които преди много време са служили за разменна монета. Черупките бяха нанизани като гривни по ръцете и краката, а на кръста му образуваха колан, от който висеше дълга маймунска опашка.
	Мъжът измина няколкото метра под ентусиазираните възгласи на съседите си и седна на примитивния каменен трон, където му сложиха короната с кози рога, украсиха я с пера от фазан и папагал и му връчиха жезъла — бамбукова пръчка и череп на коза, от който висяха връвчици с раковини. Всички, дори и Килиан, извикаха мощно, за да изразят радостта и вълнението си.
	Когато Килиан извика като останалите, Бисила нежно го погали, а той отвърна на ласката й, като прокара пръст по дланта й.
	Възрастен мъж отиде при новоизбрания, постави ръце на главата му и произнесе молитва, чрез която го задължаваше да постъпва достойно като предшествениците си. Завърши проповедта си с израз, който Килиан повтори, след като Бисила му го преведе:
	— Няма да пиеш вода, която не е от планината или от дъждовете.
	Замисли се. За човек, произхождащ от долина, заобиколена от високи планини, това просто изречение имаше дълбок смисъл. За него самия нямаше по-чиста вода от разтопилите се снегове.
	Бисила стисна ръката му, но веднага я пусна, за да не я видят. С трептящо сърце, той успя някак си да насочи вниманието си към церемонията. Група мъже ескортираха новия шеф. Бяха облечени като воини, въоръжени с дълги копия, с назъбени остриета и носеха щитове от кравешка кожа. Всички те бяха високи и мускулести, а повечето от тях имаха и скарификации на различни места по телата. Бяха си боядисали косите с червена глина, която се стичаше, образувайки малки плитчици като тези на Бисила.
	Тя му посочи двама от тях.
	— Виж кой е там!
	Килиан трудно разпозна Симон. Беше се облякъл като древен воин! За първи път виждаше африкански воини, защото битките отдавна бяха прекратени и се обличаха така само за специални ритуали и церемонии.
	— Въпреки младостта си — каза Бисила — Симон е сериозен защитник на обичаите на нашия народ.
	— А кой е този до него?
	— Не помниш ли брат му Собеупо?
	— Доскоро беше дете, а виж го сега! Станал е истински мъж.
	— Да, Килиан. Времето лети…
	„Особено когато сме заедно“, помислиха си и двамата.
	Церемонията приключи и започна празненството, което, както каза Бисила, щеше да продължи цяла седмица, през която само ще ядат, пият и танцуват.
	— Жалко, че не можем да останем толкова дълго — оплака се той.
	— Тогава трябва да използваме времето, с което разполагаме — предложи тя.
	По време на пиршеството стояха разделени, но постоянно се търсеха с поглед. Седнал до Хосе и синовете му, Килиан яде козе месо и батати и пи палмово вино и коняк.
	Сред смях и закачки Хосе успя да накара Килиан да се събуе и да танцува заедно с тях, но това съвсем не беше лесно, защото във вените му не течеше африканска кръв, а и чувството му за ритъм съвсем го нямаше. Въпреки това беше благодарен, че буби танците бяха по-умерени и не толкова главозамайващи и еротични като тези на нигерийските работници.
	Затвори очи, отпусна тяло и успя да усети ритъма. Ледена тръпка премина през тялото му и го накара рязко да се обърне. Видя прозрачния поглед на Бисила, вперен в него. Без да откъсва очи от омайния образ, си наложи да се отърси от сковаността и да затанцува като останалите. Усилието му беше възнаградено от усмивката на одобрение, с която тя го гледаше, докато танцът приключи и Килиан отказа да танцува повече. Знаеше, че тялото и главата му не издържат на големи количества вино, и въпреки това не отказа купата, която Хосе му подаде, и започна да се разхожда напосоки и да поздравява хората наляво и надясно, защото това правеше и Бисила и така можеха да се засекат за няколко кратки мига.
	В съзнанието му изплуваха картини от празненствата в Пасолобино: мъже, катерещи се по висок стълб на площада, танците в ритъма на кастанетите, оркестърът, процесията със светеца из улиците…
	Даде си сметка, че напоследък много рядко се сеща за Пасолобино, роднините и съседите. Дори по-лошо: почти не му липсваха! Откога беше така? Беше сигурен, че откакто животът му започна да се върти около срещите с Бисила.
	Дори майка му го беше упрекнала в едно от писмата си, че е започнал да пише по-рядко, твърде лаконично и основно по въпроси, свързани с делата на семейство Ребалтуе. В писмата си Килиан даваше нареждания как да се използват парите, които изпращаха двамата братя.
	Хакобо му беше казал нещо по въпроса може би, защото Мариана му беше писала, че се притеснява за него, но и двамата бяха прекалено заети и нямаха време да говорят за това. От години не споделяха еднакви интереси и приятели. Бяха се разбрали: на Килиан не му харесваше компанията на брат му, Хакобо пък не одобряваше приятелствата на брат си с местните, така че всеки си живееше живота, без да се бърка в този на другия.
	Освен това на Хакобо никога не би му хрумнало, че брат му може да е влюбен в негърка, защото за него черните жени бяха създадени за забавление, а не за любов. Дори и да допуснеше, че брат му е залитнал по някоя, нямаше да се притесни, защото знаеше, че рано или късно ще напуснат окончателно Фернандо По. Беше въпрос на време, а Хакобо не беше чувал бял мъж да е завел черната си любовница на полуострова.
	Килиан затвори очи и остави африканските песни, ароматът на храната и вкусът на палмовото вино да завладеят сетивата му, за да не мисли за друго, освен за този миг и за това място.
	Ще последват дни на напрегната работа и трудни решения, но в момента се намираше някъде из Африка и споделяше празника на хора, които беше обикнал.
	В момента Бисила беше до него. Нямаше нужда от нищо друго.


	Беше много тъмно, когато Килиан влезе в колибата, която бяха приготвили за единствения бял на празненството, което продължаваше все така оживено. След като Бисила се прибра под претекст, че била много изморена, той също реши да се оттегли дискретно, преди алкохолът да го повали, както вече беше се случвало. Почувства се много самотен сега, след като от половин час не я беше виждал, а цял ден се беше радвал на присъствието й от разстояние, без да може да я докосне, и се беше опитал да потисне изкушението с алкохол. За щастие, здравият разум надделя, като си помисли, че трябва да е с бистър ум, ако изобщо се появеше някаква възможност да сподели няколко мига насаме с Бисила.
	Докато прекрачваше прага, усети силна болка в десния крак. Погледна и видя, че се беше порязал и от раната започваше да тече кръв. Влезе и потърси нещо, с което да се превърже и да спре кръвта. Прилоша му и седна.
	Вратата се отвори и влезе Бисила.
	Извика от възторг.
	Беше свалила роклята в европейски стил и се беше накичила с нанизи с раковини и кристални мъниста като останалите жени на празника. Тялото й беше намазано с бои и блестеше в червеникаво и охра. Беше се увила с парче плат в ярки цветове, полепнало по нея като втора кожа.
	Топла тръпка премина през тялото й от погледа на Килиан, но видя раната и веднага коленичи, за да я разгледа отблизо.
	— Какво ти се случи? — попита и хвана крака му. — Все ми се налага да коленича пред теб — пошегува се.
	Килиан се усмихна.
	— Настъпих нещо на влизане. Заби се в крака ми и бликна кръв.
	Бисила се зае да го превърже. Намокри плат в купичка вода и много внимателно почисти раната.
	— Убол си се на издънка на палма.
	Килиан се ококори, учуден.
	— Искаш да кажеш, че пред вратата е тръгнала да пониква палма?
	— Мислех, че знаеш, че пред вратите си слагаме пробити раковини, а през дупката прокарваме палмови издънки.
	— И защо го правите, ако може да се знае?
	Бисила му отговори, без да вдигне поглед от парчето плат, с което превързваше раната:
	— За да се пазим от Дявола, ако се приближи. Щом докосне раковините, веднага изчезва.
	Килиан се изсмя.
	— Сатаната ще да е с много нежни крака, след като някаква раковина и пръчица могат да го спрат.
	Бисила стегна превръзката.
	— Внимавай, Килиан, не трябва да се шегуваш с това. Нали виждаш, че една малка издънка те повали…
	Килиан се изправи и я погледна в очите.
	— Нямах намерение да се шегувам с теб. В Пасолобино също все още има хора, които слагат кози и птичи крака по вратите си, да се пазят от злите духове и от вещиците. Просто си представих как дяволът се убожда и изохква от болка като мен, и ми стана смешно…
	Без да каже дума, Бисила запали огнището, което се намираше в средата на помещението, постла дебелата рогозка върху еленските кожи на пода и постави мрежата против комари, така че да покрие цялото импровизирано легло.
	Погледна Килиан и развърза плата, който беше увила около тялото си. Обърна се, легна на рогозката и протегна ръце към Килиан, подканвайки го да отиде при нея.
	Килиан се изправи, без да откъсва поглед от тялото й.
	Беше много по-хубаво от онова, което си беше представял. Белите блузи, които носеше, прикриваха много добре набъбналите й от майчинството гърди. Сърцето му заби лудо. Приближи се, легна до нея и протегна лявата си ръка, за да може Бисила да се облегне на нея.
	Килиан плъзна дясната по гърба й до ханша, а след това до гърдите. Повтори движението няколко пъти, за да се увери, че в прегръдката му наистина беше Бисила. Кожата й беше мека и гладка. Бялата му ръка изпъкваше върху тъмната й кожа. Не можеше да разбере защо му беше нервно. Имаше опит с жените, но Бисила беше специална.
	Когато му се усмихнеше, забравяше всичко.
	Тя вдишваше аромата на мъжа, в когото се беше сгушила. Толкова дълго беше чакала този миг. Усети, че сърцето й бие различно: весело и в очакване. Тази нощ нямаше да бързат, нито да внимават какво говорят, защото най-накрая бяха сами.
	Не я интересуваше бъдещето.
	Не я интересуваше Моси.
	— Най-сетне сме заедно ти и аз, снегът и какаото — каза Килиан с пресипнал глас. — Нямаш представа колко пъти съм мечтал за този момент.
	Бисила повдигна глава и го погледна с огромните си очи.
	— Аз също. Остави ме тази нощ да те почета като истински шеф. Тялото ми не е девствено, но сърцето ми ти принадлежи. Отдавам ти почит.
	Думите й го смутиха. Наклони глава и я целуна по плътните устни.
	— Тази нощ ти ще си моята кралица — прошепна. — Дори нещо повече: ще си покровителката на моята душа.
	Телата им си паснаха идеално. Това беше логичният резултат след толкова дълго време на очакване, през което трябваше да се задоволяват с бегли погледи, откъснати думи, кратки целувки и обещаващи ласки. Най-после беше дошъл моментът да се насладят на допира на телата си.
	И двамата бяха споделяли плътта си с други, но никога не бяха отдавали душите си.
	А сега душите им се сливаха. Отдавна знаеха, че точно за това бяха копнели.
	Празненството, макар и вече не толкова шумно, продължи още дълго. Килиан предположи, че повечето се бяха оттеглили за сън, за да се възстановят за оставащите празнични дни. Скоро Бисила трябваше да се върне в колибата си, за да не даде повод за подозрения.
	Килиан беше прилепил тяло до нейното, а главата му се беше наместила удобно между гърдите й. Тя галеше косата му с нежни движения и от време навреме се надигаше и го целуваше по челото. Той беше на върха на щастието, но имаше нещо, което го тревожеше.
	— Не е справедливо да трябва да се крием — каза със сънлив глас. — Не знам дали ще мога да се въздържам, като те видя.
	— Ще трябва да сме още по-внимателни — каза и се изправи. — Сега съм прелюбодейка.
	Думата им подейства, сякаш цял тон чували с какао се стовари отгоре им. Бисила принадлежеше на Моси. Това беше неоспорим факт и нямаше какво да се направи. А най-лошото беше, че ако ги разкрият, Бисила щеше да бъде жестоко наказана. Това беше риск, който бяха поели, но губещата винаги щеше да е тя.
	— В това отношение няма голяма разлика между твоята страна и моята — изтъкна Килиан. — Един мъж може да бъде с няколко жени и нищо няма да му се случи, но ако хванат жена в изневяра, животът й се превръща в ад в пълния смисъл на думата.
	— Когато бяхме малки, за да ни плашат, ни казваха, че закачали прелюбодейките на дърво, а на краката им завързвали камъни, та мъките им да са още по-големи, или че им отрязвали ръцете, а в най-лошия случай ги заравяли живи, като оставяли главите им открити за храна на животните. — Килиан потрепери, като си представи сцената. — При нас, за разлика от други племена, когато жена овдовее и спази траурните ритуали, може да има всички мъже, които пожелае, но няма право да се омъжи отново.
	Килиан не успя да се сдържи и се усмихна.
	— Ако ми беше жена, нямаше да искам да те споделям с никого.
	Бисила го погали по гърдите и сложи ръце на сърцето му.
	— Ще сме много внимателни — прошепна. — Това ще е нашата тайна. Не можем да се надяваме на друго, въпреки че това е много повече от онова, за което съм мечтала.
	Килиан хвана ръцете й, приближи ги до устните си и ги целуна.
	— Аз продължавам да мечтая за повече, скъпа покровителко на душата ми — каза шепнешком.
	Бисила въздъхна. Нощта беше погълнала всички звуци. Селото беше потънало в абсолютен покой. Трябваше да си тръгва. Освободи се от прегръдката на Килиан, протегна ръка и взе пъстроцветния плат. Застана на колене и го уви окото тялото си. Килиан легна на една страна, облегна се на лакът и подпря глава на ръката си. Не преставаше да я гледа и да гали бедрата й. Бисила го спря, наведе се, целуна го и се изправи. Преди да излезе, го погледна и каза:
	— Каквото и да се случи, Килиан, няма да забравя тази нощ. — Лек полъх на вятъра отнесе последните й думи, но той беше сигурен, че ги е чул: — Винаги ще съм с теб.


	Няколко седмици по-късно Бисила затвори вратата на стаята на Килиан, като внимаваше да не вдига шум, провери дали роклята й беше правилно закопчана и мина по коридора, все още под влияние на усещанията от срещата си с него. Зави надясно към стълбите и замръзна на място. Наистина ли чу някакъв глас?
	Върна се няколко крачки, долепи се до стената и се заслуша.
	Нищо. Беше си въобразила. Погледна луната и разбра, че се беше забавила повече от друг път. През седмицата всички работници спяха дълбоко по това време. Хвана се за перилата и слезе по стълбите, като се стараеше стъпките й да са възможно най-безшумни, сякаш това би помогнало, ако някой излезе насреща й. Сърцето й заби лудо. Знаеше, че е много рисковано да ходи в стаята на Килиан, но какво друго им оставаше?
	След церемонията по назначаването на бащата на Симон за шеф бяха продължили да се срещат скришом. Той минаваше през болницата под различни претексти: да вземе някакво лекарство или да посети болен работник точно когато смяната й приключваше. Любеха се бързо, почти без да си говорят. Превърнаха малката стая, пригодена за килер, където имаше складирани стари легла, в свое любовно гнездо. Беше неудобно, но по това време никой не влизаше там.
	Въпреки това и двамата предпочитаха да се приютят в неговата стая, когато Бисила имаше нощни дежурства. Точно затова тя предпочиташе да работи през нощта, нещо, с което Моси беше съгласен, защото възнаграждението беше по-високо. Тогава можеха да легнат удобно в леглото на Килиан и да се насладят на момента, без да се притесняват, че някой може да влезе в болничната стая и да ги изненада.
	Преодоля и последното стъпало и мина през преддверието с белите колони. Вървеше, залепена до стената, с поглед, вперен в двора, за да се увери, че е празен. Нямаше жива душа. Изведнъж зад гърба й се отвори врата и я удари толкова силно, че се олюля. Извика и скри лицето си с ръце.
	— За бога! Откъде идваш по това време, момиче?
	Лоренсо Гарус си представяше какъв ще е отговорът.
	Не му беше приятно, че служителите приемаха приятелките си в стаите на имението, но след толкова години на този климат беше разбрал, че е най-добре да не се засяга темата.
	— Бисила! — Хосе се приближи и се вгледа в лицето й. — Случило ли ти се е нещо? Това е дъщеря ми — обясни. — Работи като медицинска сестра при дон Мануел.
	Управителят я изгледа.
	— Какво правиш тук посред нощ?
	Бисила преглътна, докато се опитваше да измисли някакъв логичен отговор. Ясно й беше, че по това време не можеше да каже, че е дошла да търси баща си. Още двама мъже излязоха от стаята. Бяха Хакобо и Матео. Хосе я гледаше в очакване на отговор. Беше любопитен, както и всички останали. Краката й се разтрепериха. Пое си дълбоко въздух, опита се да се успокои и отговори:
	— Казаха ми, че Симон не се чувствал добре, дори не можел да стигне сам до болницата.
	Замълча и благодари на облака, който скриваше луната, защото така в пълния мрак не можеха да видят лицето й и да доловят лъжата.
	— Симон? — попита Хакобо, учуден. — Видях го на вечеря и беше добре.
	— Не можел да спре да повръща. Явно храната не му е понесла. Но утре ще е добре. Проблемите с храносмилането минават за няколко часа. Ако ме извините, трябва да се връщам на работа. — Бисила погледна баща си и го дари с най-очарователната си усмивка. — Лека нощ, татко.
	Луната изплува иззад облака и освети Бисила и мъжете. Гарус и Матео останаха изненадани от необикновената красота на дъщерята на Хосе; Хакобо се сети, че тя беше зашила раната на ръката му; а Хосе се намръщи. Въобразяваше ли си, или дъщеря му наистина сияеше от щастие? Не я беше виждал такава дори и след раждането на Инико — толкова озарена, толкова доволна…
	Бисила тръгна с лека стъпка, радостна, че беше успяла да се измъкне на косъм. Изведнъж сърцето й се сви, като си помисли, че след Хакобо и Матео от стаята можеше да изскочи и самият Симон. Но, слава богу, той не се появи. Сутринта, като й свърши смяната, ще отиде да говори с него и да повтори лъжата си, ако някой от четиримата го попиташе. За нея той щеше да направи това и много повече. Бяха много добри приятели още от детството си и много се уважаваха. Въздъхна с облекчение и се отдаде на спомените от срещата с Килиан.
	Хосе се замисли, но не каза нищо. Дъщеря му да отиде да посети болен без чантата с медицинските материали?
	На сутринта Хосе първи видя Симон, много преди Бисила да отиде при него.
	— Как е стомахът ти? — попита направо.
	— Стомахът ли? — учуди се Симон.
	Хосе изпъшка.
	— Ако някой те попита, кажи, че вече си добре благодарение на помощта, която си получил снощи от Бисила, ясно?
	— Мога ли да знам защо трябва да лъжа? Знаеш, че за теб и за Бисила бих направил всичко, но все пак съм любопитен…
	Хосе погледна към небето. Какво правеха духовете? Да не са се побъркали? Не му ли стигаше притеснението за бъдещето на близките му? Сега и за това ли да се притеснява? Нали беше изпълнил стриктно всичките си задължения към тях? Светът ставаше все по-объркан.
	— Няма да ти кажа нищо повече — каза със спокоен глас.
	Стигаше един да се съмнява. Нямаше нужда и друг да се притеснява от случващото се.


	— Мисля, че Осе е разбрал за нас.
	Килиан дръпна още веднъж от цигарата, преди да я загаси в пепелника на масичката. Бисила лежеше, облегната на ръката му. Погледна го и го попита без нотка на притеснение:
	— Казал ли ти е нещо?
	— Мълчанието му… — Килиан се поколеба. — То е, което ме кара да си мисля, че знае нещо. Вече не се виждаме и не говорим толкова често, колкото преди, но не ме е питал, нито ме е упреквал.
	Бисила го погали по гърдите.
	— Това притеснява ли те?
	Килиан се замисли, преди да отговори:
	— Ще ми е много мъчно, ако си мисли, че съм го засегнал. — Приглади косата си и погледна към тавана. — Ами ти? Не се ли притесняваш?
	— Мисля, че при други обстоятелства би се радвал да му станеш зет.
	— Може би няма да е зле да изляза с другите, да се завъртя из казиното с Матео и Марсиал… Ако баща ти знае за нас, може и други да са разбрали, а това е опасно за теб.
	— Той никога няма да каже нищо!
	— Но и Симон — прекъсна я Килиан. — Не знам дали можем да му имаме доверие. Вчера ме попита с доста неприятен тон къде точно ме боли, че ходя в болницата.
	Бисила се изсмя.
	— А ти къде му каза, че те боли?
	Изправи се, възкрачи го и започна нежно да го гали и бавно да го целува по лицето — по очите, по клепачите, по ушите, по устните, и тихичко му повтаряше:
	— _Diokó, mö papú, mö lümbo, lö tó, möë’ë, annö, mbëlu?_
	Килиан потръпваше, когато тя му говореше на своя език, докато го целуваше.
	— Не те болеше тук, нали? — попита закачливо и се завъртя, за да застане зад гърба му.
	Продължи да го гали: плъзна ръка по гърба му до кръста, а после до краката.
	— _Attá, atté, matá, möësó?_
	Килиан се обърна по гръб, прегърна Бисила и я привлече към себе си.
	— Не, Бисила — прошепна. — Казах му, че ме боли тук.
	Вдигна ръка и посочи гърдите си.
	— _Ë akán völa._ Моите гърди.
	Доволна, Бисила го дари с широка усмивка.
	— Каза го много добре. Започваш да го научаваш!
	Килиан й върна усмивката и я погледна страстно.
	— Сега е мой ред — каза и легна отгоре й. — Не искам да забравяш малкото, което знаеш на моя език.
	Започна да й говори, докато я целуваше по цялото тяло:
	— _Istos son els mios güels, els mios parpiellos, el mio naso els mios llabios, la mia boca, el mio mentón…_ — Завъртя се, за да застане зад гърба й, и плъзна ръка по гърба й до кръста, а после до краката. — _La mia esquena, la mia cintura, las mias camas…_ — Протегна ръка и я погали по гърдите. — _Iste ye mio pit._
	Бисила хвана ръката му и я задържа.
	— Странна комбинация! — каза замислено. — Два езика: буби и пасолобински.
	Килиан я захапа леко по ухото.
	— Какво лошо има в тази комбинация? — прошепна, докато плъзгаше ръка надолу до вътрешната страна на бедрата й.
	Бисила се притисна с всичка сила до тялото му. Килиан усети топлината на кожата й.
	Топлината й го възпламеняваше за секунди и той усети влагата, която го подканваше.
	— _Wë móná mö vé_ — каза Бисила и се обърна по гръб. — Мисля, че твоят език е нещо като: _Yes… un… bordegot… jborche_!
	Произнесе думите много бавно, за да може Килиан да ги разбере. Възхити й се: тя учеше по-бързо от него.
	— Ти го каза! Аз съм лошо момче! Но това не е половината от лошотията, на която съм способен…
	Тя се изправи, а той за пореден път се наслади на красотата на тялото й.
	Малко по-късно, когато и двамата си поеха дъх, Килиан въздъхна и каза:
	— Иска ми се да не трябваше да се крием…
	Бисила се усмихна и след няколко секунди му отговори:
	— Килиан… При други обстоятелства би ли ме приел за твоя жена?
	Той се надигна, погледна я втренчено и каза с твърд глас:
	— Това, което най-много искам, е да излезем на слънчева светлина и да се разходим, хванати за ръка; да отидем на танци в Санта Исабел; да имаме наша собствена къща, в която да дочакаме да одобрят браковете между испанци и гвинейки…
	Бисила премигна, преглътна и се осмели да попита:
	— А няма ли да те интересува какво ще говорят за теб?
	— Мнението на белите тук, ако това имаш предвид, не ме интересува, дори и това на брат ми, който непрекъснато си ляга с черни жени. А останалите членове на семейството ми са твърде далеч и каквото и да кажат, няма да ги чуем.
	Притисна го силно в прегръдката си.
	— Принадлежим на два много различни свята, Бисила, но уверявам те, че ако ти не беше омъжена, отношенията ни щяха да са други. Аз не съм виновен, че обичаите и законите са такива. — Замълча. — А за теб няма ли да е важно мнението на близките ти?
	Бисила се освободи от прегръдката му. Седна, а той постави глава в скута й. Погали го по косата и каза:
	— При мен ще е по-лесно. Аз съм на земята, на която съм се родила. Няма да престана да се виждам с близките си. Ще съм с теб на моя територия, а баща ми с най-голямо удоволствие ще одобри брака ми по любов с мъж, който той много цени.
	Погали го по бузите. Килиан я слушаше със затворени очи и се опитваше да осмисли думите й.
	— Изглежда, че при мен нещата са по-сложни, Килиан, защото съм омъжена, но дори и да не бях, на теб пак щеше да ти е по-трудно. Щеше да ти се наложи да избираш между два свята и да се откажеш от определени неща.
	Килиан не знаеше какво да каже.
	Тя винаги съумяваше да предвиди неща, за които той дори не искаше да мисли. Сега живееше за и заради Бисила, но това не означаваше, че връзките му със семейство Ребалтуе са прекъснати. Знаеше прекрасно, че не беше напълно свободен, че беше неразривно свързан с миналото си, както винаги е бил баща му и много други преди него. Затова на смъртния си одър Антон го беше помолил да поеме грижите за столетната къща, която не беше просто наследена поколение след поколение постройка, а дом, от който той не можеше лесно да се откаже.
	Брат му Хакобо беше щастлив, защото не страдаше за нищо. Вярно, работеше и изпращаше пари у дома, но знаеше, че беше в Гвинея само от финансови съображения и че рано или късно ще се върне в Испания, защото там е домът му. И през ум не му минаваше да живее на друго място, освен в собствената си страна.
	На Килиан обаче домът Ребалтуе не му даваше право да избира къде да живее, а това го притесняваше, защото знаеше, че ще трябва да се върне там.
	И Бисила го знаеше. Тя го познаваше по-добре от всеки друг. Разбираше, че връзките с родния му дом бяха по-здрави от окови, които за момент можеха да се разхлабят, но в следващия ще го впримчат с още по-голяма сила. Не че той сам ще ги затегне; просто обстоятелствата са такива. А може би духовете с техните си причини. И сигурно затова Бисила никога не го помоли, нито го упрекна за нищо. Осъзнаваше много добре мястото, което всеки от тях заемаше в собствения си свят.
	Но и той се страхуваше не по-малко от нея от деня, в който белите ще трябва да напуснат острова окончателно. В продължение на месеци споделяха любовта си, без да се интересуват от случващото се около тях и още по-малко от промените, които налагаше борбата за независимост — дума, която никой от двамата не произнасяше пред другия, защото знаеше, че точно тя ще сложи край на любовта им. Но истината беше, че в момента всички разговори се въртяха около политиката. Беше им трудно да се абстрахират от онова, което чуваха на всяка крачка, казано, разбира се, много тихо, но все по-настойчиво: „Ще изгоним белите. Ще ги изхвърлим всичките. Няма да остане нито един…“.
	Може би всичко това беше работа на духовете. Може пък да е писано пътищата им да се пресекат, а после да тръгнат в една и съща посока. Дълбоко в душите си и двамата се молеха духовете да се намесят в развоя на събитията и да спрат времето, така че нищо да не се случва, нищо да не се променя и да не им се налага да вземат трудни решения.
	Килиан хвана ръцете на Бисила и ги целуна.
	— Как се казва „хубава жена“ на буби?
	— _Muarana muémué_ — отговори му Бисила с усмивка.
	— _Muarana muémué_ — повтори тихо той. — Обещавам ти, че няма да го забравя.


	Хакобо взе деветмилиметровия „Стар“, протегна ръце, притвори очи и стреля. Куршумът изсвистя във въздуха и се заби на няколко инча от центъра на мишената.
	— Още няколко седмици и ще се научиш да стреляш като мен — каза Грегорио и попи потта си с кърпичка. — Кой иска да се пробва сега?
	Останалите отказаха. Грегорио сви рамене, извади пистолета си и застана на линията за стрелба. Куршумът попадна точно в центъра на мишената. Направи жест на задоволство, постави оръжието на предпазител и го прибра в кобура, преди да седне при другите.
	Следобедното слънце грееше безмилостно над клуба по стрелба, разположен между палмовите алеи и градините на нос Фернанда, на който все още нямаше никакви постройки. Испанските работници от Сампака си бяха взели по бира. Отдавна не се бяха събирали всички; все някой липсваше. Този следобед Матео ги покани да се почерпят по случай рождения му ден, преди да вечеря в дома на годеницата си. Хакобо предложи да отидат в клуба по стрелба, където напоследък той самият ходеше много често. В даден момент слухът свикваше с шума от изстрелите и човек можеше да се наслади на прекрасната гледка на морето, а и беше сравнително близо до площад „Испания“, където след това можеха да се срещнат с Асенсион, Мерседес и Хулия.
	— И сега какво, Хакобо? Решил си да се учиш да стреляш с пистолет ли? — попита го Килиан. — Дивите кози се отстрелват с пушка, нали?
	— Какви диви кози? — възкликна високо Марсиал. — Нали си напът да станеш експерт в лова на слонове?
	Останалите се разсмяха. Всички бяха чували историята за лова в Камерун. Беше я разказвал толкова пъти, сякаш ставаше дума за десетки повалени слона, а не за един-единствен.
	— Всъщност Дик ни посъветва с Пао да подобрим уменията си в стрелбата за всеки случай.
	— Страх ли го е? — попита Килиан. За миг пред очите му изплуваха бледото, изгоряло от слънцето лице на англичанина и мрачният недоверчив поглед на сините му очи. — Мислех си, че приятелят ти не се страхува от нищо и от никого. Другият, португалецът, изглежда по-малодушен, но не и Дик.
	— Ако общуваше повече с тях, щяха да ти станат по-симпатични — сопна му се Хакобо.
	Килиан вдигна ръце за помирение.
	— И вие трябва да се научите — намеси се Грегорио и ги посочи с бутилката, която държеше. — Във времето, в което живеем, си струва човек да е подготвен.
	— На мен това ми е пределно ясно — каза Марсиал. — В деня, в който нещата загрубеят, аз изчезвам.
	— Аз също. — Матео отпи голяма глътка от питието си. — Хора, не трябва да се държим като новака…
	Всички се разсмяха. Младият сътрудник на Хакобо не успя да издържи и една цяла кампания. Една вечер някакви хора се заяли с него в „Анита Гуау“, защото бил бял. Не се случило нищо благодарение на намесата на служители от друго имение, но на следващата сутрин той поискал приключване на договора му и си тръгнал, без да дава никакви обяснения. На Гарус никак не му хареса загубата на служител, а на Хакобо му се наложи да работи за двама, защото се оказваше все по-трудно да се намерят хора, готови да заминат за Фернандо По.
	— И вие можете да си тръгнете, без да поглеждате назад — каза Мануел. — На мен ми е жал за хората като тъстовете ми, които са си устроили бизнеса тук и на които в даден момент може да им се наложи да го изоставят.
	— За какво говориш? — Килиан не искаше да чуе и дума за принудително напускане на острова. — Тук има какао за много дълго време. Всичко си е, както е било преди години.
	— Ти на кой свят живееш? — смъмри го Хакобо. — Не чу ли, че министърът каза, че е настъпил момент на големи промени?
	Брат му се намръщи.
	— Кой би си го помислил, нали, Килиан? — Грегорио се обърна и го погледна с присвити очи. — В крайна сметка, ти най-добре се адаптира към условията на острова. Бих искал да знам защо… Явно Саде е права. Нали знаеш какво разправя наляво и надясно?
	Килиан се подразни. Съжали за решението си да възобнови социалните си контакти, за да не буди подозрение. Времето, прекарано в казиното с Матео и Марсиал, беше наистина приятно, но продължаваше да не понася този мъж, колкото и рядко да се срещаха.
	— И какво разправя? — попита Хакобо. — Защо винаги аз разбирам последен?
	— Може би защото дружиш повече с Дик и Пао, отколкото с нас — каза Марсиал с намерение да смени темата, защото двамата с Матео искаха да скрият от него слуховете, които се носеха за брат му. — Да не би клубовете в Бата да са по-добри от тукашните?
	Хакобо се обърна към Грегорио:
	— Та какво разправя?
	— Ами казва, че брат ти я е зарязал заради друга точно сега, когато… — Видя учудения му поглед и продължи: — Саде има дете от брат ти. Е, това е, което казва тя — побърза да добави. — Мулатче е.
	Хакобо отвори уста, изумен. Настъпи дълго мълчание.
	— Но… Как? — Намръщи се. — Килиан?
	Брат му дори не трепна.
	— Момент — погледна ги един по един. — И вие ли знаехте за това? Мануел?
	— И за момент не го повярвах, Хакобо — отговори му лекарят. — Грегорио, нали Килиан престана да се вижда със Саде много преди ти да се забъркаш с нея?
	Облекчен, Хакобо си пое въздух. Да се забавляваш с приятелките си, е съвсем различно от това да ти вгорчат живота, особено с дете, което беше най-сигурният начин да се изкопчат пари от бял мъж.
	— Е, тогава, Грегорио, може би трябва да те поздравим за бащинството — каза Килиан съвсем спокойно. — Нали ти беше този, който винаги критикуваше собствениците и управителите на имения и ги обвиняваше, че имат деца мулати тук и там? Е, сега и ти си един от тях.
	— Не съм единственият, който си е лягал с нея.
	— Да, но съм готов да се обзаложа, че точно ти си улучил целта.
	Грегорио го погледна заплашително.
	— Изобщо не ми харесва това, че се опитва да опозори брат ми — каза остро Хакобо. — Дано не й хрумне да се обърне към властите.
	— И какво, ако го направи? — Грегорио запали цигара. — Никой няма да обърне внимание на жена като нея.
	— Това е голямо успокоение, нали, Грегорио? — Килиан стана. Социалният живот за днес му стигаше. За негово щастие, след няколко часа щеше да е с Бисила. — Е, аз си тръгвам.
	Матео го потупа по ръката.
	— Заприличваш все повече на баща си! От вкъщи на работа и от работа вкъщи.
	Килиан не каза нищо. Погледът му случайно се срещна с този на Мануел, който побърза да погледне на другата страна и наведе глава. Така както знаеше, че Килиан не лъже за детето на Саде, беше убеден и че знае причината за честите му посещения в болницата. Не беше сляп. Килиан винаги попадаше на една и съща медицинска сестра.
	— Знаете ли какво казва Хулия? — попита Мануел малко след като Килиан си тръгна. — Казва, че ако отидем в сиропиталището в града, ще потънем в земята от срам.


	Саде се забърза по прашния път, водещ към родилния дом за местните жени в Санта Исабел, където преди три месеца беше родила сина си. Сградата беше двуетажна със скосен покрив, свързващ я с друга постройка, с вътрешен проход, с колони и арки, през които се отиваше до отделните помещения. Стигна до стълбите на входа и спря. Погледна към осеяното със звезди небе и си пое дълбоко въздух. Не се чуваше нищо. Природата се радваше на последните минути спокойствие преди разсъмване.
	Бебето спеше спокойно в ръцете й. Покри телцето му с тънък бял плат, погали го по бузките, наведе се и го остави пред вратата. Погледа го няколко секунди, а после се обърна и си тръгна.
	Като се прибра вкъщи, си направи чай и седна до прозореца на малкия хол. Повтори си още веднъж, че решението й да се отърве от детето беше правилно. За миг почувства угризение и въздъхна. Оплакванията й до правителствените власти и управителя на Сампака се оказаха безрезултатни. Единственото, което постигна, беше да предизвика бързо и дискретно разследване, от което се стигна до заключението, че нямаше никакво доказателство, нито съмнение, че Килиан е бащата на детето. В кой момент гордостта й я беше накарала да си помисли, че сега, като испанска гражданка, имаше възможност някой да задължи Килиан да поеме отговорността си? Нали така правеха в Испания? По време на бременността си дори си беше представяла, че двамата с него ще осигурят добър живот на детето, което току-що изостави.
	След разследването вече нямаше никакъв смисъл да признае кой е истинският баща на детето. Всичко се провали. Загуби Килиан, даде живот на дете, за което дори родната му майка нямаше да се погрижи.
	С рязък жест избърса една издайническа сълза, която се стичаше по бузата й. За нищо на света нямаше да позволи чувствата й отново да я подведат и да я накарат да действа безразсъдно, макар че благодарение на бременността пред нея се разкриваше обещаващо бъдеще. Сега имаше много неща, за които да мисли.
	През последните месеци от бременността й Анита се беше съгласила да приеме помощта й в клуба и скоро се беше убедила в способностите на младата жена да набира клиенти, да съветва новите момичета и да подбира репертоара на оркестъра, така че клиентите да не искат да си тръгват; също така се беше погрижила и за обновяване на вътрешния дизайн на заведението. Анита искаше да прекара последните години от живота си в по-спокойна атмосфера от бурните нощи в клуба и беше открила в лицето на Саде човека, на когото да прехвърли бизнеса.
	Саде обаче можеше да постигне желаното само ако се освободеше от единственото препятствие, което стоеше между нея и амбициите й. Трябваше да отдаде цялата си енергия на наследения бизнес, а защо не и да го разшири. Каза си, че в сиропиталището ще се грижат добре за детето и ще му осигурят образованието, нещо, което тя нямаше да може да направи през следващите няколко години. Имаше огромна разлика между условията, при които растяха изоставените от другите жени в клуба деца и отглежданите в испанското сиропиталище… Ако нещата й потръгнеха, по-късно можеше отново да го прибере при себе си… Успокои се, че, в крайна сметка, не беше лоша майка. Просто беше водила лош живот.
	От нея и само от нея зависеше положението да се промени скоро.


	— Защо не можеш да ми направиш тази малка услуга?
	Хенероса не отстъпваше пред молбите на дъщеря си.
	— Не разбирам какъв интерес имаш след толкова години. Какво значение има за теб какво ще направи тази жена?
	— Оба ми каза, че приятелката й редовно ходи да го вижда в сиропиталището. Детето вече трябва да е на повече от година. Просто искам да знам как го е кръстила. Нищо не се знае, може един ден баща му да пожелае да го види…
	— Като се има предвид колко неприятна ситуация се създаде, най-добре е да го забравим. В крайна сметка, това не е твоя работа.
	Исмаел се изправи на пръсти, за да вземе една от фигурките от яслата, изобразяваща раждането на Иисус Христос, загуби равновесие, падна и се разплака. Виковете и неразбираемите му думи се смесиха с други от улицата. Хенероса го взе на ръце и погледна през прозореца.
	— Хайде пак!
	— Какво става? — попита Хулия.
	— Баща ти и Густаво.
	— Отивам.
	Долу Хулия се сблъска с Оба, която, стресната от суматохата, беше излязла на вратата на магазина.
	— Как започна това, Оба?
	Оба посочи групата мъже, сред които Хулия разпозна Густаво и брат му Димас.
	— Влязоха в магазина да купят алкохол за коледните празници, но баща ти отказа да им продаде, защото нямат разрешително от полицията. Те се ядосаха и му казаха, че вече могат да купуват същите продукти като белите, а Емилио им отговори, че това не се отнася за алкохола, защото остават още няколко дена до Коледа и трябвало да работят, а не да пият. Баща ти ги изхвърли и те отидоха да потърсят Густаво, който е председател на Кварталния съвет. Отдавна спорят.
	Дванайсетина мъже бяха наобиколили Емилио, който им крещеше, побеснял:
	— Когато ви устройва, сме равни, така ли? След като сме равни, защо аз не мога да гласувам? Имам същите права като вас! Същото право на глас! Дори имам повече права от някои от вас! Живял съм тук много по-дълго време от много от вас, които сте дошли след мен, а сега претендирате, че тази земя е ваша! А можели да гласуват само гвинейците с испанско гражданство… Да си загубят гражданството! Всички сме се побъркали!
	Хулия разбра, че темата за алкохола е забравена и в момента спореха за предстоящия референдум за автономията на Гвинея. Обстоятелствата наистина се променяха много бързо. Ако прогнозите се сбъднеха, за по-малко от шест месеца бившата колония от испанска провинция щеше да стане автономна територия до получаването на пълната си независимост. Обединените нации разпоредиха да се даде независимост на колониите и Испания трябваше да се съобрази с това. Тръсна глава. Ситуацията беше неясна дори и за човек като нея, живял дълги години на острова. Доскоро колониалните сили на реда успяваха да се справят с радетелите за независимост като Густаво и всеки, който дръзнеше да се опълчи срещу Испания, биваше затварян в Блек Бийч. Сега обаче независимостта беше сигурна. Кой би го разбрал?
	Освен това дори и в този момент, когато промените би трябвало да радват местното население, се спореше за това как да бъде постигната желаната независимост, което създаваше допълнителни усложнения и проблеми и за двете страни. Навсякъде и по всяко време се чуваха спорове на висок глас. От едната страна бяха радетелите за независимост, които приемаха автономията да се организира и наложи от Испания като преход към независимостта, тъй като бяха наясно, че след дългия колониален режим двете страни са силно обвързани една с друга. От другата страна бяха радикалните борци за независимост — болшинството от народа фанг от континентална Гвинея, които искаха незабавна независимост, обединяваща континенталната и островната част на страната. Вторите критикуваха първите, че приемат режима, наложен от Испания, а пък те от своя страна ги обвиняваха, че бързат прекалено много, защото страната още не е готова да създаде свое собствено правителство.
	Проблемите се усложняваха допълнително и от хора от народа буби като Густаво, които се бореха за пълната независимост на остров Фернандо По. Оплакваха се от непропорционалното разпределение на бюджета сред отделните провинции. Най-големите постъпления идваха от острова, докато най-добрите инвестиции отиваха в провинция Рио Муни в континенталната част на страната. На последно място бяха хората като Емилио, които продължаваха да твърдят, че за местното население ще е много по-добре да се запази статутът на испанска провинция. Хулия беше убедена, че Димас и много като него биха влезли в тази малцинствена група заради постигнатите привилегии, но той никога нямаше да го признае, за да не се скара с брат си.
	Емилио продължаваше да защитава възгледите си със същия гневен тон:
	— Бъди сигурен в едно нещо, Густаво! От поста, който заемам в Кварталния съвет, няма да спра да се боря, докато хората като мен не добием право да гласуваме! Няма да стоя със скръстени ръце!
	— Ти ще дадеш отрицателен вот със затворени очи, само и само да запазиш привилегиите си — нападна го Густаво.
	— Но нали и ти току-що каза, че ще гласуваш против автономията? — Емилио протегна ръце в израз на отчаяние.
	— Твоето „не“ ще е израз на верността ти към Испания, а моето „не“ ще е явно доказателство, че искам независимост и от Рио Муни. Ако белите гласувате, ще стане още по-сложно.
	В един момент хората, събрали се около двамата мъже, се увеличиха многократно. В началото се чуваше шушукане, което постепенно прерасна в крясъци, едни подкрепящи, а други осъждащи думите на Густаво.
	— Аз ще гласувам с „да“! — извика един висок младеж с мускулесто тяло, изразителни черти и бръсната глава. — Така трябва да гласуваме всички, за да ни оставят сами веднъж завинаги…
	— Ти си фанг, нали? — попита го друг младеж, по-нисък от него и с много изпъкнало чело. — Говориш като фанг…
	— Аз съм буби и също мисля да гласувам с „да“ — обади се трети.
	Ръката му беше превързана.
	— Тогава не си истински буби! — упрекна го Густаво с твърд глас. — Никой буби няма да приеме онези от континента да ни отмъкнат богатствата!
	— По-добре това, отколкото да продължим да бъдем роби на белите… — защити се другият.
	— Не знаеш какво говориш! — Густаво се наведе над него със заплашителен жест. — По-лошо дори! Изпили са ти мозъка!
	— Сега излиза, че ние от народа фанг сме виновни за всичко! — Високият младеж се приближи, за да привлече вниманието на Густаво. — И нас са ни експлоатирали. Знаете ли колко дървесина и кафе, напоени с нашата пот, отмъкнаха от континенталната част? — Повиши глас. — Единственото, което искате вие от народа буби, е да усложните нещата и да помогнете на онези, които сте подкрепяли винаги?
	— А ние от десетилетия търпим репресии, защото изразяваме гласно желанията си — прекъсна го Густаво. — Искаш ли да знаеш колко писма и послания са изпратили нашите племенни вождове и шефове на населените места до колониалните власти, Испания и ООН? А какво получихме в отговор? Изгнание, преследване, затвор. — Разкопча ризата си, за да се видят белезите му. — Наистина ли мислиш, че искам да подкрепя онези, които ми сториха това?
	— Ти си глупак — каза в отговор младият фанг. — Испания никога няма да приеме съществуването на две държави. Това, което трябва да направим, е да обединим силите си. — Чуха се възгласи на одобрение, които го окуражиха, и той повиши глас. — Белите искат точно това — да сме разединени.
	Димас хвана брат си за ръката, като видя, че другият стисна юмруци. Емилио се изсмя.
	— Както ти казах, Димас — заяви, — това се превръща в кокошарник.
	„Кокошарник с прекалено много петли, които говорят испански“, помисли си Хулия.
	— Така ли смятате да поемете юздите на собствената си съдба? — попита Емилио.
	— Остави го, татко — намеси се Хулия. — Влез вкъщи. — Обърна се към Густаво: — Продължавай борбата си, Густаво, но остави баща ми на мира.
	— Това е, което трябва да направите вие — извика младият фанг. — Вън! Отивайте си във вашата страна и не се връщайте!
	Неколцина повториха думите му на висок глас. Емилио усети, че кръвта му нахлува в главата, и стисна зъби. Хулия забеляза, че дишането му се учестява. Дръпна го за ръката с всички сили, за да го завлече до магазина. Оба им отвори вратата и влязоха.
	Скоро след това някой хвърли камък по прозореца с такава сила, че стъклото се пръсна на хиляди парченца, които се изсипаха на пода като градушка. Настъпи кратко мълчание и никой не помръдна нито вътре, нито вън. Накрая Емилио тръгна към прозореца. Счупените стъкла хрущяха под краката му. Погледна навън и видя как събралите се мъже малко по малко започваха да се разотиват.
	— Колко пъти ще се сещате за нас! — изръмжа. — Запомнете какво ви казвам! Никога няма да живеете като сега! Чувате ли ме? Никога!
	Погледът му срещна този на Димас, който мълчаливо тръсна глава и се отдалечи.
	Хулия застана до баща си. По бузите му се стичаха сълзи на гняв и безсилие.
	Густаво беше единственият останал. Стоеше на няколко крачки от тях. Погледна Хулия и тихо промълви „съжалявам“, преди да си тръгне.
	Оба донесе метла и започна да събира парчетата стъкло. Хулия придружи баща си до магазина, където го сложи да седне. Даде му чаша вода и след като се увери, че се беше успокоил, отиде да помогне на Оба.
	— Ами ти, Оба, на чия страна си? — попита я след известно време.
	— Аз няма да мога да гласувам, госпожо — отговори й уклончиво. — Ще гласуват само мъжете, и то не всички. Само онези, които са глава на семейство.
	— Ясно. Но ако можеше, какво щеше да направиш? Бъди откровена, моля те.
	— Семейството ми е фанг. Много от предците ми са били изгонени от земите им и принудени да работят в плантациите на острова. Семейството ми още помни как белите са преследвали мъжете и са ги ловили като животни. — Оба вдигна гордо глава. — Не се обиждайте, госпожо, но щях да гласувам с „да“.
	Хулия погледна към дъното на магазина. Емилио продължаваше да седи с унило изражение, отпуснати рамене и ръце на бедрата. От колко години родителите й бяха във Фернандо По? Цял един живот труд и надежди… А сега къде ще отидат? Разбира се, че няма да е в Пасолобино. След градския живот в Санта Исабел ще се задушат на място, закотвено в миналото. Можеха да се установят в Мадрид при нея и Мануел и да започнат всичко наново. Не, нямаше как. На тяхната възраст вече беше невъзможно. Биха могли единствено да се радват на Исмаел и на бъдещите внуци и да въздишат от тъга по изгубения остров…
	„Да, татко — каза наум, а очите й се насълзиха. — Това тук приключва.“


	Нелсон, който държеше в едната си ръка джин с тоник, а в другата бутилка пепси-кола, се опитваше да си проправи път в тълпата. Никога досега не беше виждал клуба „Анита Гуау“ толкова претъпкан. Нигерийската група свиреше парче след парче йоруба и латино ритми и не даваше и глътка въздух нито на инструментите, нито на многобройните двойки на дансинга. Новата собственичка беше променила интериора: високи табуретки на бара, тук-там дивани, тапицирани с тъмночервена изкуствена кожа под лампи с форма на балони, опушени огледала по стените и джубокс с дискове за делничните дни без жива музика. Стари и нови клиенти идваха от любопитство, подканяни от обещанието за незабравима нощ сред мириса на тютюн, парфюми и пот, който оставаше непроменен.
	Оба му махна от маса в дъното на залата. Нелсон видя малката й ръка, окичена с разноцветни гривни, и се развълнува, сякаш не се бяха виждали от месеци, а той я беше оставил само докато отиде за питиета. До нея седяха Екон и Лиалия, хванати за ръце и поклащащи рамене в такт с музиката. Най-накрая Нелсон успя да стигне до масата, остави чашата и бутилката и седна.
	— Забавих се, защото на бара имаше страшно много хора — каза го на испански, защото Оба не говореше пичинглиш.
	— Днес сме се събрали всички нигерийци — констатира Екон. — Като че ли сме се наговорили.
	— Случаят си заслужава, нали? — каза Нелсон.
	Тази седмица Нигерия и Гвинея подписаха ново четиригодишно трудово споразумение, благодарение на което работата на нигерийците беше осигурена за дълго време въпреки сложната обстановка в страната.
	— Тук значи идват мъжете да си харчат парите… — каза Лиалия, докато оглеждаше залата с блеснали очи.
	— Знаеш, че аз идвам рядко — протестира Екон. — Имам да изхранвам много деца.
	— А аз престанах да идвам, щом се запознах с Оба… — подчерта Нелсон. Тя му благодари за думите с усмивка. — Дори и да не вярвате, оттук водят началото си много брачни съюзи.
	— А вие двамата какво чакате? — попита Лиалия и ги погледна закачливо.
	Оба прехапа устни с надежда.
	— Пестим, за да можем да започнем собствен бизнес, нали, Нелсон?
	— Имаме планове, разбира се, но ще трябва да почакат. Все още сме много млади.
	— Да де, Оба наистина е много млада — възкликна Екон, — но ти започваш да трупаш години и килограми.
	Нелсон наклони глава назад и се изсмя. Изпи на екс джин тоника и съжали, че не беше поръчал повече. Отново трябваше да се бори с тълпата. Оба му предложи пепсито си, а той й се усмихна за благодарност.
	— Погледни! — Оба посочи с пръст пред себе си. — Това не е ли един от белите във вашето имение? Какво прави? — Оба скочи на крака. — Саде!
	Оба се затича към приятелката си, следвана от другите. Група крещящи мъже й препречиха пътя, но успя да се промъкне с голямо усилие. Бял мъж размахваше оръжие пред Саде.
	— Какво става? — попита мъжа до себе си.
	— Белият започна спор с нея. Поиска й нещо, но тя му отказа. Той хвана ръката й и я изви. Няколко мъже станаха, за да й се притекат на помощ, и тогава той извади пистолета.
	— Ще гръмна в главата първия, който се приближи! — изкрещя мъжът.
	Държеше Саде като щит. Очите му излъчваха страх и злоба. Личеше си, че беше пиян.
	— Престанете, _massa_ Грегор. — Нелсон застана пред него. — Най-добре е да свалите пистолета.
	— Нелсон! — Грегорио се изсмя нервно. — Що за странно нещо? Откога тук се оспорва изборът на жена?
	— Винаги избирам аз, проклети бял човече — каза Саде, побесняла. — И много отдавна реших да се отърва от теб.
	Погледна събралите се зяпачи:
	— Толкова ли им е трудно да разберат, че вече няма да решават вместо нас? Ето това е истинското лице на белите. Ако им се подчиняваш, всичко е наред. Но ако им се опълчиш, вадят пръчката, камшика и пистолета.
	Грегорио я стисна още по-силно и тя извика от болка. Няколко мъже направиха крачка напред.
	— Ние сме много, а вие сте сам. — Нелсон посочи пълния салон. — Можете да стреляте, да, но щом ви свършат куршумите, идва нашият ред. Да виждате някой бял тук тази вечер? Не, нали? Мисля, че не сте избрали най-подходящия ден да дойдете в клуба.
	Капки пот покриха челото на Грегорио. Положението не беше никак розово за него. Нелсон, който беше свикнал да управлява десетки работници в бригадата си, усети моментната слабост на белия и продължи да му говори с твърд глас:
	— Предлагам ви нещо: сваляте оръжието и ми го давате, а ние ще ви пуснем да си тръгнете.
	Чуха се протестни възгласи. Обстановката беше толкова нажежена, че и най-малката искра можеше да доведе до линчуването на белия. Грегорио се поколеба.
	— Днес празнуваме — намеси се Екон с помирителен тон. — Много от нас сме дошли с жените си да потанцуваме. Никой не иска това да свърши зле… Нелсон и аз ще ви придружим до Сампака.
	Нелсон кимна в знак на потвърждение. Няколко мъже се оттеглиха с нежелание, други тръгнаха към масите си в подкрепа на думите на Екон.
	— Даваш ли ми дума, Екон? — попита Грегорио с нотка на отчаяние в гласа.
	Надзирателят се усмихна вътрешно. Стана му забавно мъж като Грегорио да повери живота си на дума, дадена от черен. Явно страхът променяше хората.
	— Още ли не сте разбрали, _massa_ Грегор, че аз съм човек на думата? — попита.
	Грегорио сведе поглед и отстъпи. Пусна Саде, насочи пистолета към пода и изчака Нелсон да го вземе.
	— Екон, остани с жените, докато се върна.
	Нелсон хвана мъжа за лакътя и побърза да го изведе. Чуха се ругатни, насочени към белия.
	Неприятната случка беше забравена бързо благодарение на музиката и купонджийското настроение. Саде прие да изпие чаша с Оба и приятелите й.
	— Заслужаваше сериозен бой — прошепна Саде.
	— Нелсон постъпи добре, Саде — каза Лиалия, напълно убедена в думите си. — Най-добре е да не се забъркваме в проблеми. Колкото и да се говори за равенство, накрая ние ще се окажем виновни и наказани.
	Екон донесе питиета. Оркестърът засвири любимо парче на Лиалия и тя хвана мъжа си за ръка, и го поведе към дансинга. Като останаха сами, Оба попита:
	— Защо иска отново да е с теб?
	Саде сви рамене с досада.
	— Всички, с които съм била, искат отново да ги приема.
	Бавно отпи глътка от питието си.
	Горчива мисъл мина през главата й:
	„Всички без един.“
	И по негова вина цял живот ще трябва да живее с тайната, че бащата на детето й е противен човек като _massa_ Грегор…


	През декември 1963 година се проведе референдумът за автономия, която беше приета от болшинството. Особеното в резултата беше, че в Рио Муни 60 процента гласуваха „за“, докато във Фернандо По 60 процента гласуваха „против“. Предвижданията на Густаво се потвърдиха: на острова всеки изтълкува резултата посвоему — едни го приеха като явна подкрепа в полза на Испания, а други като категоричен отказ да се обединят с Рио Муни.
	Испания издаде указ, с който бившите испански провинции получиха статут на автономия. От този момент метрополията започна да назначава гвинейските радетели за независимост на важни постове в новосъздаденото автономно правителство, за президент бе назначен някой си Масиас. Всички те се смятаха за верни на Испания. Абсурдите на живота: много от доскоро преследваните борци за независимост сега се радваха на добра работа и високи заплати.
	— Такъв е животът, Хулия — каза Килиан с насмешка. — Аз продължавам да бера какао, а Густаво е съветник в автономното правителство. Кой би предположил? Още помня онзи спор с баща ти тук преди… колко време?
	Хулия сложи ръце на издутия си корем и нежно го погали. Беше облечена с лека рокля с презрамки, разкроена под бюста. Следобедът беше прекрасен. Лекият бриз успяваше да потуши жегата на отминаващия ден. Бяха се уговорили да се срещнат, както всяка неделя, с останалите от групата, но те се бавеха. На Мануел му беше все по-трудно да се раздели с проучванията си особено след успеха на първата му книга за растителните видове на острова. Асенсион и Мерседес бяха заети с подготовката на сватбите си съответно с Матео и Марсиал, които бяха решили да отпразнуват в един и същи ден и час в катедралата на Санта Исабел. Беше им лесно да изберат мястото, тъй като и двете бяха родени и израснали на острова. Церемонията щеше да е семпла, за да не се почувства отсъствието на родителите на младоженците. До деня на събитието оставаха още няколко месеца, но те искаха да организират всичко навреме и да не оставят нищо за последния момент, най-вече тоалетите. От своя страна младоженците работеха до късно и през почивните дни, за да могат да си осигурят отпуск за медения месец, без да губят от заплатите си.
	Килиан продължаваше да спазва разумното си решение да води социален живот, за да не се разбере за връзката му с Бисила. Така поддържаше успешно отношенията си с нея и с останалите от обкръжението си. По този начин животът му, мислеше си с тъга, беше обречен да протече между два различни свята — планините и острова, бялото и черното — и към никой нямаше да може да принадлежи напълно. Това, което желаеше най-силно в момента, беше Бисила да е на мястото на Хулия, спокойно излегнала се на хамака в този прекрасен неделен следобед с ръце на корема, където растеше плодът на любовта й с Мануел… Толкова много ли искаше?
	От терасата се чуха гласовете на играещите си в басейна младежи. Някой пусна плоча на Чък Бери и се разнесоха радостни викове на фона на френетичния рокендрол.
	— Не го казвай, Килиан.
	— Какво да не казвам?
	— Че остаряваме.
	— Ей! Това го кажи за себе си…
	Килиан направи няколко непохватни стъпки в ритъма на музиката и Хулия се разсмя. Той се подпря на парапета, а тя се загледа в него. Младият, неопитен, мълчалив и чувствителен младеж от първите години на острова се беше превърнал във весел, сигурен и доволен от себе си мъж. Ако не познаваше живота му, щеше да каже, че беше влюбен, заради замечтания поглед, неслизащата от лицето му усмивка и решителните му действия. Хулия познаваше прекрасно тези симптоми, макар че от години те бяха отстъпили пред спокойната и дълбока обич.
	— Здравейте, здравейте! — чу се нечий глас. — Нося ви торбичка, пълна със сняг!
	Килиан изпъшка и се изправи.
	— Хакобо! Очаквахме да се върнеш следващата седмица.
	— Имаше грешка в самолетния билет и се наложи да взема по-ранен полет.
	Братята се прегърнаха. За разлика от Килиан, който имаше основателна причина да не напуска острова, Хакобо ползваше отпуските си в Испания след всяка кампания. Казваше, че все по-малко му се искало да се връща, сякаш предугаждаше, че престоят им в Африка клонеше към своя край.
	Хакобо посочи корема на Хулия.
	— Мануел ми се похвали. На добър час отново!
	— Как мина отпуската? — попита го Килиан. — Изглеждаш страхотно!
	Хакобо се усмихна и го изгледа от главата до петите.
	— Ти също изглеждаш много добре. Така ли ми се струва, или наистина си щастлив? — Притвори очи предизвикателно. — Как е възможно да не се изморяваш на този остров?
	Килиан усети, че се изчервява, и реши да смени темата.
	— Наред ли е всичко с колата?
	В Гвинея Хакобо си беше купил прекрасен черен фолксваген и го беше изпратил в Испания. Скоро забрави за явното щастие на брат си и очите му светнаха от възбуда:
	— Регистрирах я без никакъв проблем. А пътуването до Пасолобино… Цялото шосе беше мое! Стигнах с колата до самия площад. Трябваше да видиш как ме гледаха всички, когато паркирах и натиснах клаксона! — Килиан си представи доволната физиономия на Хакобо, като е станал център на внимание. — Беше истинска атракция през целия месец! Всички ме питаха какво значат буквите _TEG_ на номера и ми се наложи да повторя хиляда пъти, че съкращението означава Испанска територия в Гвинея… Не питай колко бензин изразходвах да возя този и онзи насам-натам…!
	— Предполагам, че си разхождал и тази, и онази насам-натам… — прекъсна го закачливо Килиан.
	— Всички неомъжени жени се молеха да ги повозя с колата.
	Светът се променяше, но не и Хакобо.
	— Бих искал да знам дали повтори разходката с някоя от тях — пошегува се Килиан.
	Не можеше да си представи брат му да излезе с една и съща жена повече от два пъти.
	Хакобо се изкашля.
	— Казва се Кармен. Запознахме се на танци. Не е от Пасолобино.
	Хулия се ококори изненадана. Дали пък някоя не беше спечелила сърцето му? Стана й неприятно да признае подобна възможност заради моментната ревност, която изпита.
	Килиан стана и потупа брат си по гърба.
	— Скъпи братко — каза с насмешка, — по тона ти разбирам, че бурните ти нощни развлечения са приключили.
	Сега Хакобо се изчерви.
	— Е, все още се опознаваме. — Сниши глас до шепот. — Сега аз отново съм тук, а тя е там…
	Хулия въздъхна. Тази Кармен ще трябва да положи много труд, за да го превъзпита и превърне в семеен мъж, освен ако не се откаже, като си даде сметка, че подобна промяна при него е невъзможна.
	Килиан погледна към хоризонта. Брат му беше непоправим купонджия, но това, че сега говореше само за една жена, и то пред Хулия, свидетелстваше за две неща: първо, че тя означаваше за него повече, отколкото самият той допускаше, и второ, че престоят му в Гвинея беше на път да приключи. Изведнъж изпита угризения. Брат му наистина имаше много недостатъци, но никога не беше крил нищо от него, а той от месеци пазеше в тайна дори и от него любовта си към Бисила; толкова силна любов, за която, за съжаление, не трябваше да се говори, но можеше да сподели с човека, който никога не би го предал. Прокара език по пресъхналите си устни. Може би трябваше да разговаря с брат си за Бисила, но нещо вътре в него го караше да изчака. Въпреки братската обич, която ги свързваше, силно се съмняваше, че брат му би го разбрал. Ще си помисли, че е полудял, както и самият той се чувстваше: отчужден, объркан и напълно запленен от нея.
	Хулия стана да донесе още питиета. Като останаха сами, Хакобо помръкна.
	— Някакъв проблем у дома? — попита Килиан.
	— Каталина. Много е болна.
	Килиан усети, че стомахът му се свива на топка.
	Хакобо се изкашля, за да си прочисти гласа.
	— Аз… ами… сбогувах се с нея. Нося ти писмо от мама, в което, предполагам, те моли сега ти да отидеш, за да не са сами.
	— Но точно сега има най-много работа! — едва чуто протестира Килиан.
	Съжали за думите си още щом се чу да ги изрича. Сърцето му го предаваше. Не можеше да приеме нищо, което би го отдалечило от Бисила, но Каталина му беше сестра и животът й не беше никак лек, с това болно тяло и тъгата от смъртта на единственото й дете. От три години не беше виждал нито майка си, нито сестра си. Не можеше да ги изостави. Трябваше да отиде. Бисила ще го разбере.
	Хакобо прекъсна мислите му.
	— Няма да е зле да се прибереш за малко у дома, Килиан. Обстановката се променя. Говори се, че може да се направи ски писта горе, нависоко в Пасолобино. Знаеш ли какво означава това? — Очите на Хакобо светнаха и той побърза да обясни: — Земята ще поскъпне много. Сега не струва нищо, а и това с добитъка си е истинско робство. Можем да променим живота си, да работим в строителството или на ски пистата. Дори да основем собствен бизнес! Вече няма да сме забравено от Бога село и ще се превърнем в туристическа дестинация.
	Килиан го слушаше с внимание.
	— В района идваха инвеститори, проявяващи интерес. Казват, че снегът е бялото злато на бъдещето…
	Килиан беше объркан. Сестра му умираше. Трябваше да отиде да се сбогува с нея. Трябваше да се раздели с Бисила за известно време. Душата му се късаше от мъка, а брат му имаше сили да мисли за бъдещето.
	Килиан се притесняваше най-много от бъдещето. Не искаше да мисли за него. Искаше нещата да си останат такива, каквито са, и никога да не се променят, а светът да започва и да свършва в прегръдката на Бисила.
	— Килиан…
	Гласът на Хакобо го върна в настоящето.
	— Мислех си… че ще трябва да се прибера у дома.
	У дома.
	От векове не мислеше за Пасолобино като за свой дом.
	— Скоро всички ще си тръгнем оттук, Килиан. — Хакобо тръсна глава. Изпитваше смесица от примирение и облекчение. — Бъдещето ни вече не е в Гвинея.
	Хулия се върна с напитките. Някой поздрави Хакобо, който беше излязъл за малко.
	— Знаеш ли, Хулия? — каза Килиан. — Права си. Остаряваме.


	След няколко седмици Бисила изпрати Симон да придружи Килиан до болницата. Когато той пристигна, тя извади парче хартия, на което беше нарисувана малка правоъгълна камбанка с няколко езичета.
	— Това е _elëbó_ — обясни. — Пази ни от злите духове. Искам Симон да ти го татуира, за да те пази по пътя. Искаш ли да е на лявата подмишница?
	Килиан хареса подаръка на Бисила. Какъв по-добър подарък от този, който ще остане вечно на кожата му? На подмишницата, близо до сърцето; ще може да го докосва постоянно.
	— Ще те заболи малко — предупреди го Симон. — Рисунката е малка, но сложна. Затвори очи и поеми дълбоко въздух.
	— Мисля, че ще мога да го понеса — каза Килиан и погледна Бисила.
	Не затвори очи и не престана да гледа Бисила, докато трая цялата процедура. По време на последната му отпуска в Пасолобино Бисила беше родила дете от Моси. Искаше тя да знае, че този път няма да се забави толкова. Примигна леко само когато Симон очерта рисунката със скалпел, но не и после, когато сложи върху раната палмови листа и ги запали, за да обгорят кожата. Дори не прехапа устна, за да понесе по-лесно болката. Огромните очи на Бисила му вдъхваха сила и спокойствие.
	Когато приключи, Симон си прибра нещата и преди да си тръгне, се обърна, усмихна му се и каза:
	— Сега, _massa_ Килиан, вече сте отчасти буби.
	Бисила се наведе над него, намаза раната с някаква помада и едва чуто му прошепна:
	— Моят буби воин.


	През нощта Килиан се въртеше из стаята, без да знае какво да прави. Бисила още я нямаше. Погледна часовника. По това време едва ли щеше да дойде. Нима нямаше да могат да се сбогуват? Най-накрая си легна и задряма.
	Скоро след това лек шум го стресна и той скочи от леглото. Беше Бисила. Влезе тихо, затвори вратата и пусна резето. Килиан извика от радост. Тя му направи знак да замълчи и да си затвори очите.
	Свали плисираната пола и блузата и извади няколко предмета от кошничката, която носеше. Това й отне известно време, което на Килиан му се стори цяла вечност. Накрая тя му каза да си отвори очите.
	Килиан погледна и извика от изненада.
	Бисила беше увила около голото си тяло тънки въженца, от които висяха малки раковини. На главата си беше сложила широкопола шапка, украсена с паунови пера.
	Тя му направи знак да стане и да отиде при нея.
	Съблече го много бавно, без да каже и дума.
	Когато остана съвсем гол, тя сипа вода в една паничка, в която изсипа цветни прахове и ги разбърка, докато водата стана червеникава, с нея намаза тялото на Килиан, започвайки от краката. След това намаза гърба му и накрая гърдите и корема.
	Килиан си спомни деня, в който си пожела тя да го нарече _свой шеф_, и се зарадва, като разбра, че е запомнила думите му. Понечи да я прегърне, но тя поклати глава и продължи да го маже. Когато приключи, изми ръцете си и взе други прахове, в синьо и жълто; добави вода и нарисува няколко черти на лицето му — от брадичката към носа, ушите и челото.
	След това изми ръцете си отново, подсуши ги и хвана ръцете на Килиан.
	— Облякла съм се като буби младоженка съгласно най-старата традиция — каза развълнувана. — А теб боядисах като воин.
	Килиан се зарадва, че най-накрая чуваше гласа й, но не каза нищо.
	— Знаеш, че при нас има два вида брак — продължи да му говори. — Единият се нарича _ribalá réötö_, или брак с продадена девица. Това е законният брак, който ме свързва с Моси. Другият е _ribalá ribólé_, или брак по любов. Законът не го признава, но той свързва нас двамата.
	Погледна Килиан и продължи с треперещ глас:
	— Нямаме свещеник, но предполагам, че това няма никакво значение.
	Килиан стисна ръцете й и ги долепи до гърдите си.
	— Първо е мой ред да говоря — продължи тя. — И трябва да ти кажа, но моля те, не се смей, че няма да забравя задължението си да обработвам земята и да правя палмово олио и обещавам да съм ти вярна поне в сърцето си предвид обстоятелствата…
	Бисила замлъкна след последните думи, затвори очи и повтори наум обещанията.
	— Сега е мой ред — каза Килиан с пресипнал глас. — Какво трябва да кажа?
	— Трябва да обещаеш, че няма да изоставиш тази съпруга — Бисила отвори очи — въпреки многото други, които ще можеш да имаш.
	Килиан се усмихна.
	— Обещавам, че няма да изоставя тази съпруга поне в сърцето си, каквото и да се случи.
	Скрепиха обещанията си с дълга страстна целувка.
	— А какво се прави после, преди да се стигне до брачното ложе? — попита Килиан, с плам в очите.
	Бисила отметна глава назад и се изсмя.
	— Казва се „Амин“, някой звънва с _elëbó_, следват песни…
	— Аз вече си имам свое _elëbó_ за цял живот — каза Килиан и внимателно сложи ръка върху татуировката. — Винаги ще бъдем заедно, Бисила. Това е истинското ми обещание, моята _muarana muémué_.


>	XVII
>	É ripúrii ré ëbbé

	_Семето на злото, 1965_
	На Бисила й се струваше, че времето тече много бавно. Минаваха дни и седмици, а Килиан още го нямаше. Нямаше как да получават новини един за друг, а да си пишат, беше твърде рисковано.
	На хиляди километри от нея, Килиан й пишеше редовно, но не изпращаше писмата. Разказваше ги сам на себе си, сякаш тя можеше да прочете мислите му и да разбере, че и за него времето беше спряло, че обикаляше от стая в стая, но сърцето му беше далеч и че без нея животът му в Пасолобино беше празен.
	Бисила минаваше всеки ден покрай сградата, в която бяха настанени чужденците. Отиваше до външните стълби, слагаше ръка на парапета и крак на първото стъпало и едва успяваше да се пребори с желанието си да изтича до стаята на Килиан, за да провери дали не се е върнал. Сърцето й биеше лудо, а краката й се подкосяваха. Заслушваше се в гласовете на европейците, опитвайки се да долови плътния тембър на Килиан, но не, неговият глас не се чуваше, на брат му — да, но не и неговият.
	Така започна годината и приключи прибирането на поредната реколта какао.
	На острова беше ужасно горещо; едва доловимият бриз не помагаше, а жегата забавяше дишането. На Пиренеите беше изключително студено; северният вятър си играеше със снега като с пясък в ледена пустиня.
	В имението Сампака във Фернандо По работниците обработваха земите за предстоящата сеитба, събираха дърва за сушилните, оправяха пътищата и подкастряха дърветата.
	В Пасолобино Килиан не можеше да си намери място. Снеговалежът не преставаше, а когато спреше за малко, започваше да духа свиреп северен вятър. Не можеше да излезе. Нямаше никаква работа. Часовете му се струваха безкрайни: дните му минаваха край огнището, където слушаше въздишките на майка си, очакваше тъжния край на Каталина, опитваше се да утеши зет си, когото почти не познаваше, и слушаше неизменните разговори между съседите за това колко пари ще донесе на долината новата ски писта.
	Имаше нужда да се движи, да прави нещо. Не можеше да се заеме дори с ремонтите вътре в къщата, докато сестра му агонизираше — не беше редно. Тя беше пожелала да почине в родния си дом, така че най-малкото, което можеха да направят за нея, беше да пазят тишина.
	Вперил очи в огъня, Килиан слушаше бавните удари на часовника и си припомняше моментите, прекарани с Бисила. Тя би умряла, ако й се наложеше да прекара дълги месеци сред сняг и студ. Тялото й беше създадено за топлината.
	Липсваше му огънят на плътта й. Как би понесъл живот, лишен от нейната страст?
	Погребаха Каталина през февруари, най-мразовития месец на годината. Студът беше толкова свиреп, че се наложи да съкратят погребалната церемония и месата в Пасолобино, която Килиан не разбра, защото беше на латински.
	Скоростта, с която всичко се случи — от затварянето на ковчега до последните лопати пръст, — събуди у Килиан чувство за неотложност. Съседите бързаха да се приберат по домовете си, а той нямаше търпение да се върне във Фернандо По, но трябваше да остане с майка си по време на траура.
	Колко още трябваше да чака?


	В края на април на острова започна дъждовният сезон.
	Бисила беше изморена. От доста време не беше излизала от болницата. В този сезон имаше много злополуки с прорезни рани от мачете. Работата в плантацията беше по-опасна от тази в сушилните, а и дъждът и влагата пораждаха болести. Имаше нужда да се разведри и реши да се поразходи.
	Нямаше защо да се заблуждава: стъпките й винаги я водеха в една посока. Отново отиде до главната сграда със зелените прозорци. Беше много късна съботна вечер и дворът беше празен. Не искаше да гради напразни надежди, но нищо не пречеше да опита. Не го беше виждала от пет месеца, не беше чувала гласа му, не беше усещала ласките на ръцете му. Съвсем случайно й се удаде повод да попита баща си дали Хакобо му е казал нещо за Килиан и така разбра за смъртта на сестра му, и че му се налагало да остане още известно време в Пасолобино. Още колко трябваше да чака? Опасяваше се, че след толкова дълго време той можеше да свикне с живота извън острова и без нея.
	На моменти имаше ужасното усещане, че всичко е било само сън… Знаеше много добре, че не е нито първата, нито последната местна жена, имала връзка с чужденец, който рано или късно си заминава, а тя трябва да продължи живота си.
	Но Килиан й беше обещал, че ще се върне. Беше й казал, че винаги ще са заедно. Не й оставаше друго, освен да повярва на думите му. Сега той беше истинският й съпруг, а не Моси, с когото й беше все по-трудно да се държи като съпруга. Моси беше само тяло, до което си лягаше всяка нощ. Килиан беше онзи, на когото е отдала сърцето и душата си.
	Подпря се на оградата на имението, за да наблюдава по-добре жилищната сграда на чужденците. Затвори очи и си представи, че вратата на стаята, в която бяха прекарали най-прекрасните моменти от живота си, се отваря и Килиан, облечен с широки ленени панталони и бяла риза, излиза на външния коридор, поема си дълбоко въздух, запалва цигара, обляга се на парапета, поглежда към оградата и я вижда там, долу, да го наблюдава и да му се усмихва, за да му покаже, че черната му съпруга — неговата буби съпруга, жената, която самият той е избрал, независимо от цвета на кожата, обичаите, традициите и вярванията й измежду всички негърки от Бата, Санта Исабел и имението — е спазила обещанието си и го чака. Погледите им ще потвърдят, че те не са просто един бял мъж и една черна жена, а Килиан от Пасолобино и Бисила от Бисапо.
	Покри главата си с шал и тръгна към болницата, като се възползва от светлината на фаровете на приближаваща фургонетка. Не беше боязлива жена, но по това време на нощта огромният празен двор изглеждаше страховит. Вървеше, залепена до стената на сградата.
	Фургонетката за малко да я прегази.
	Мина покрай нея със страхотна скорост и вдигна облак прах, който за момент я заслепи. Закашля се. Отдавна не беше валяло и пръстта беше суха. Фургонетката спря пред сградата на чужденците. Чуха се гласове и смях. Бисила усети, че мъжете се приближават към нея.
	Обзе я лошо предчувствие и реши да смени посоката и да мине покрай жилищата на нигерийските работници. Тръгна към сушилните, разположени вляво от главната сграда. Очите я смъдяха.
	Зад гърба й се чу глас, който се стовари като гръм върху нея.
	— Брей, брей! Я вижте кой е тук!
	Бисила ускори крачка, но от сенките изскочи мъж, който й препречи пътя.
	Сърцето й заби лудо.
	— Не бързай толкова, чернокожке! — каза мъжът с подчертан английски акцент и я хвана за раменете.
	Застана пред нея.
	Тя се опита да се освободи със сила.
	— Пуснете ме да мина! — Постара се гласът й да прозвучи твърдо. — Аз съм медицинска сестра от болницата и там ме чакат!
	Успя да се отскубне и тръгна с бърза крачка. Искаше да изглежда спокойна, но всъщност умираше от страх. Цареше пълен мрак. Никой нямаше да й се притече на помощ, ако се наложеше. Изведнъж желязна ръка я хвана здраво и я принуди да се обърне; оказа се лице в лице с едър и силен мъж, миришещ силно на алкохол.
	— Никъде няма да ходиш — изфъфли англичанинът. — Сама жена не бива да се разхожда тук по това време… — На лицето му се изписа противна усмивка. — Освен ако търси нещо или някого.
	Бисила се опита да се отскубне, но мъжът я стискаше здраво. Изви ръката й, застана зад гърба й и я забута към другия мъж. Бисила извика, но той й запуши устата с ръка и й прошепна на ухото със заплашителен тон:
	— Ще е най-добре да мълчиш.
	Направи последен опит да се освободи, като го захапа за ръката, но той я притисна силно до устата й.
	— Ей! Познай какво си намерих!
	Другият мъж се приближи. Той също миришеше на алкохол. Протегна ръка и свали шала, който покриваше главата й.
	— Ето че купонът ще продължи! — каза с акцент, който Бисила не разпозна. — Да, да. Така си е… — изсмя се, — с тази тук ищахът няма да има край.
	Почти долепи нос до лицето й и я огледа похотливо.
	— Не мога да те видя добре. — Погали бузите й, плъзна ръка по гърдите и ханша й и възкликна с одобрение: — Хммм… По-добро е от очакваното!
	Бисила се дръпна, ужасена, но мъжът я стисна толкова здраво, че едва не й счупи ръката. Сълзи потекоха по бузите й.
	— Натъпчи й шала в устата, Пао — заповяда англичанинът. — И изкарай Хакобо от колата.
	Искрица надежда озари за миг душата й: Хакобо ще я познае и ще я пуснат да си върви!
	Пао отвори вратата на фургонетката и след доста усилия успя да накара мъжа да слезе. Хакобо залитна; едва се държеше на крака. Англичанинът му извика:
	— Ей, Хакобо! Събуди се! Купонът не е свършил! Има ли място, на което да се насладим на тази прелест?
	— Не може ли в сушилните? — попита Пао.
	Гласът му издаваше желанието, което гореше и в очите му.
	Хакобо не можеше да мисли ясно. Алкохолът и коренът от ибога бяха замъглили съзнанието му и той не беше в състояние да осъзнае случващото се около него. Преди това само два пъти се беше осмелил да прибегне до разпространената сред местните силна дрога, за да пребори жаждата и глада по време на усилена работа. В малки количества кората и коренът на ниския, привидно безобиден храст с тесни листенца, малки красиви цветове и оранжеви плодове, с размера на маслина, действат като стимулатор и афродизиак, но количеството, което Хакобо беше приел този път, го беше довело до пълно умопомрачение.
	— Има едно малко помещение… където… се прибират… ето тук… — обърна се и посочи малка врата — … празните чували… тук… да.
	Отиде до вратата и се облегна на нея.
	— Удобно е… — каза и се изсмя глуповато.
	Англичанинът блъсна грубо Бисила.
	— Хайде! Върви!
	Когато се приближи до Хакобо, тя се опита умоляващият й поглед да срещне неговия. Англичанинът я блъскаше, а тя се съпротивляваше с всичка сила и се молеше Хакобо да я погледне, но когато той най-сетне го направи, тя с ужас разбра, че не я разпозна. Беше прекалено дрогиран. Разплака се, защото знаеше какво следва, а тя не можеше да направи нищо, за да го предотврати.
	Англичанинът я събори върху празните чували, легна отгоре й, разкъса роклята й и хвана здраво ръцете й. Беше толкова силен, че само с една ръка я обездвижи напълно. Със свободната си ръка я опипа грубо с единственото желание да задоволи нагона си. Колкото и да се мъчеше, не можеше да се освободи от смрадливия мъж, който олигави врата и гърдите й.
	Бисила искаше да умре.
	Загърчи се като змия, хвърлена жива в огъня. Опита се да вика, но от шала в устата й за малко да повърне. Стена, плака, рита, докато силен юмрук се стовари върху лицето й и за миг загуби съзнание. В мрака се редуваха образи и усещания: лицето на мъжа, ръката между краката й и нещо твърдо, което проникваше в нея, после тишина, кратка пауза, смях, гласове, друго тяло и друго лице.
	Хакобо.
	В мрака лицето на третия мъж се приближаваше и отдалечаваше и отново се приближаваше.
	— … аобо… — заекна Бисила.
	Хакобо спря, като чу името си. Тя повдигна глава и го погледна.
	Отново се чу смях.
	— Я виж ти, Хакобо! Май й харесваш!
	— Така е при тях. Трябва да си настойчив, да ги убедиш в онова, което е добро за тях.
	— В началото се дърпат, но после отстъпват…
	Хакобо остана неподвижен, смаян от огромните прозрачни очи, които се опитваха да проникнат в мозъка му. За какво го молеха? Какво искаше да направи?
	— Хайде, приключвай вече!
	Отново смях.
	Слаба искрица надежда и отново мрак. Хакобо се отъркваше бавно в кожата на Бисила, дишаше тежко в ухото й и постепенно усилваше ритъма, докато се изля в тялото, което брат му обожаваше, и нарани душата, която принадлежеше на Килиан…
	Дълъг стон на безнадеждност.
	Ръце, които го дърпаха.
	— Край. Да се махаме. А ти, негърке, нито дума!
	Англичанинът й хвърли няколко банкноти.
	— Купи си нова рокля!
	Тишина.
	Безкрайна тишина, а после ясно прозрение.
	Бита и изнасилена негърка. Някаква си негърка, опозорена от някой си бял. Всички черни жени, унижени от всички бели мъже.
	Доскоро беше Бисила от Бисапо, жената на Килиан от Пасолобино.
	Когато отвори очи, се почувства като купчина боклук върху празни чували.


	Симон чу шум и нещо като вик, но не му обърна внимание. В съботните вечери в помещенията на прислужниците, разположени до спалните на белите, където продължаваше да спи, въпреки че вече не работеше за Килиан, често се чуваха викове и смях почти до разсъмване.
	Обърна се и се опита да заспи отново. Не успя. Беше се разсънил. Чу умерено дишане и хъркане, другите спяха спокойно. Стана, отвори вратата, за да влезе малко свеж въздух, и отново си легна. Усети влагата и разбра, че беше валяло. Чу смях и някакви мъже да се качват, препъвайки се, по стълбите. Разпозна гласовете на Хакобо и приятелите му. Добре се бяха натряскали. Това не го учуди. Хакобо се напиваше до несвяст само в компанията на англичанина и португалеца.
	Мъжете минаха покрай отворената врата. Симон чу разговора им и се притесни. Стана, обу си панталоните, взе газена лампа и слезе по стълбите. Стигна до средата на двора и се обърна. Нищо не се чуваше, нито се виждаше. Запали лампата и тръгна обратно. Видя фургонетката и отворената врата на склада за чували. Приближи се и дочу стон.
	— Има ли някого? — попита в тъмнината.
	Последва нов стон.
	Приближи се бавно.
	— Кой е там?
	— Имам нужда от помощ — прошепна Бисила.
	Симон подскочи като ужилен, притича до мястото, откъдето я беше чул, и коленичи до нея. На светлината на лампата видя, че приятелката му е ранена. Имаше кръв по лицето и тялото си и не помръдваше. В едната си ръка държеше влажен шал.
	— Какво ти се случи? — попита, ужасен, на буби. — Какво ти сториха?
	— Трябва да отида в болницата — промълви с немощен глас.
	Симон й помогна да се изправи. Бисила си пооправи роклята много трудно, защото не можеше да движи едната си ръка. Завладя го гняв.
	— Знам кои са виновниците! — прошепна през зъби. — Ще си платят за стореното!
	Бисила се опря на ръката на Симон и му посочи изхода. Трябваше да се махне от това проклето място.
	— Не, Симон. — Стисна леко ръката на приятеля си. — Случилото се остава тук вътре. — Затвори вратата и излязоха на двора. — Обещай ми, че няма да кажеш на никого.
	Симон посочи окървавеното й око.
	— Как ще скриеш раните си? — запротестира. — Как ще обясниш на Моси случилото се с ръката ти?
	— Тялото ми не ме интересува, Симон — отговори му сломена.
	Беше побеснял и не я слушаше.
	— А какво ще стане, като разбере Килиан?
	Бисила спря на място и се обърна към него.
	— Килиан никога няма да разбере. Чуваш ли ме, Симон? Никога!
	Симон кимна смирено и продължиха към болницата.
	„Килиан няма да разбере — помисли си той, — но те ще си платят за стореното.“
	Когато влязоха в сградата, Бисила му обясни как да намести изваденото й рамо. Захапа една пръчка и затвори очи. Извика от болка и припадна. Като се свести, сама обработи раните си и сложи презраменна превръзка на болната си ръка.
	После Симон я изпрати до дома й. Бисила изчака малко, докато се убеди, че в къщата цари пълна тишина. За щастие, Моси и Инико спяха. Нямаше да видят раните й до сутринта.
	Симон се прибра, треперещ от ярост.
	Случилото се тази вечер не беше нищо ново, откакто белите бяха завладели острова. Това беше един от начините, по които те налагаха волята си. Опозорената и заплашена жена не смееше да обвини белия. Нейната дума срещу неговата. Никой съд нямаше да се съгласи, че случилото се не е било с нейно съгласие.
	Симон си легна, но не престана да мисли за състоянието, в което беше заварил Бисила. По силата на закона сега те бяха толкова испанци, колкото и онези от Мадрид. Симон стисна юмруци. Всичко е лъжа! Белите са бели, а черните — черни, дори и сега, когато ги пускаха в кината и баровете. Така е от векове! Независимостта нямаше да промени нищо: ще дойдат други и ще продължат да експлоатират острова пред очите на безсилното местно население. Такава е съдбата на народа буби: да търпи смирено чуждата воля.
	Реши да говори с Моси и да му разкаже всичко.
	Бисила го помоли да не казва нищо на Килиан и той нямаше да му каже, поне за момента.
	Но ще говори с Моси.
	Той знае какво трябва да направи.
	В понеделник сутринта Симон потърси Моси в южната част на имението. Хората му напредваха в редици от по десет един до друг, борейки се с джунглата с мачетета в ръце. Веднага го видя, защото главата му стърчеше над останалите. Повика го и му даде знак да се приближи. Дръпнаха се настрани, за да не се чуе разговорът им.
	— Нападнаха Бисила. Трима бели. Аз я намерих.
	Моси изруга и се облегна на едно дърво. Симон забеляза ожесточеното му изражение.
	— Знаеш ли кои са?
	Симон потвърди с поклащане на глава.
	— Чух ги, като се прибираха по стаите си. Бяха трима. Познавам ги. Знам кои са.
	— Кажи ми имената им и къде мога да ги намеря. Останалото е моя грижа.
	— Двама от тях не живеят тук и днес ще си тръгнат. Познаваш ги: _massa_ Дик и _massa_ Пао. Чух ги да казват, че ще дойдат отново след две-три седмици.
	— А третият?
	Симон преглътна.
	— Третият е от имението.
	Моси стисна зъби и го погледна в очакване на името му.
	— Третият е _massa_ Хакобо.
	Моси се изправи, взе мачетето си и прокара палец по острието му.
	— Благодаря ти, приятелю — каза бавно. — Ще те потърся, ако имам нужда.
	Обърна се и тръгна. Отиде при другите и продължи да работи, сякаш Симон не му беше казал нищо важно.
	Симон се върна в двора и се изненада, като чу познат смях, идващ от гаража за камиони.
	Килиан си беше дошъл!
	Погледна към небето и усети едва забележима промяна в атмосферата.
	Наближаваше сезонът на бурите.


	Килиан стана рано. Облече си широки светли ленени панталони и бяла памучна тениска и излезе на външния коридор. Беше хладно. Влагата от дъждовете от последните дни беше пронизваща и неприятна и се налагаше да палят печки, за да затоплят стаите. Влезе, сложи си риза с дълги ръкави и сако и отново излезе. Пое си дълбоко въздух, запали цигара, облегна се на парапета и погледна към алеята с кралските палми.
	Всеки друг път сутрешната тишина би му подействала успокоително, но напоследък тя се опитваше да се настани трайно в живота му. Симон беше мрачен и го отбягваше. Хосе криеше нещо от него. Държеше се все така приятелски, но беше ясно, че криеше нещо. А Бисила…
	Бисила избягваше срещите с него.
	Щом пристигна, отиде в болницата да я види. След толкова месеци очакване отново да я усети в прегръдката си, беше сигурен, че ще побърза да го заведе в малката задна стаичка. Но вместо това пред него се яви една отслабнала и тъжна Бисила с превързана ръка и подуто лице. Въпреки състоянието си тя продължаваше да се грижи за болните с обичайното си внимание. Беше се обърнала към него с хладна учтивост, за да му обясни, че я е блъснал камион, движещ се на заден ход.
	Килиан не й повярва. Дори си помисли, че Моси я е бил, но тя отрече. Тогава… На какво се дължеше тази промяна в държанието й?
	Само ако знаеше колко му беше липсвала. Ако знаеше колко беше тъгувал за нея!
	Надяваше се Бисила да отиде при него някоя нощ, но тя не идваше.
	Пое си дълбоко въздух. Имаше усещането, че никога вече няма да го посети нощем. Нещо ужасно трябва да й се е случило, за да не иска да го вижда. Затвори очи и си спомни сватбата им.
	„Обещавам да съм ти вярна — беше казала, — поне в сърцето си предвид обстоятелствата.“
	Кое можеше да е по-лошо от необходимостта да се крият години наред? Как би могъл Моси да разбере за изневярата на жена му, докато той е в Испания?
	Не. Нещо не се връзваше.
	Сирените за началото на работния ден нарушиха тишината. Килиан се дразнеше от този досаден звук, заменил барабаните. Постепенно дворът започна да се оживява. Раздвижването го подсети, че трябва да побърза, ако иска да закуси, преди да отиде на работа.
	Хакобо влезе в столовата с бавна крачка и притворени очи. Не изглеждаше никак добре.
	— Това ще да е последица от уикенда в Санта Исабел — каза Килиан, без да му обръща повече внимание.
	Хакобо отрече с поклащане на глава.
	— Бяхме се уговорили с Дик и Пао, но те не дойдоха и слава богу. След последния запой с тях се заклех никога повече да не пия.
	— А какво прави без тях? — попита Килиан с насмешка.
	— Използвах да се срещна с едни забравени приятелки… Водиха ме на кино… — Хакобо сви рамене. — Прекалено спокоен уикенд! Не мога да разбера защо се чувствам, сякаш влак ме е прегазил.
	Сложи ръка на челото си.
	— Мисля, че имам температура.
	Килиан му подаде чаша кафе.
	— Хапни нещо. Ще се почувстваш по-добре.
	— Нямам апетит.
	Това вече беше нещо ново.
	Килиан стана и каза:
	— Ела, ще те придружа до болницата.
	„Ако имам малко късмет, Бисила може да е там“, помисли си.


	Килиан беше убеден, че Хакобо е болен от малария. Брат му редовно забравяше да си пие хапчетата хинин и често след купон не затваряше мрежата против комари над леглото. Умората и мускулните болки, втрисането и температурата, болките в гърлото, главоболието и загубата на апетит бяха симптоми на заболяването. Ще остане няколко седмици с него в болницата, а това ще му позволи да вижда Бисила всеки ден, да я наблюдава и да я накара да му каже какво й се е случило.
	— Сифилис? — Килиан се ококори. — Но… как е възможно?
	Мануел повдигна вежди.
	— Идват ми наум няколко начина да се заразиш… — каза с ирония. — Ще остане в болницата три седмици. А после няколко месеца ще бъде на медикаментозно лечение. Сигурен съм, че от сега нататък ще е по-предпазлив.
	Затвори лекарската си чанта и си тръгна.
	Килиан остана прав доста време, преди да се осмели да влезе в стаята. Беше решил да използва болестта на брат си, за да се вижда с Бисила, но му беше мъчно, че се е разболял от сифилис. Нямаше да се излекува бързо и лесно. Приглади си косата, въздъхна и влезе.
	Хакобо спеше. Килиан седна. Обстановката му напомни за баща му. Колко часа беше седял на стол като този до леглото на Антон! Оттогава беше минала цяла вечност!
	Усмихна се при спомена за магьосника знахар от Бисапо и амулетите му по тялото на Антон. Ако не беше приятелството му с Хосе, никога не би му хрумнало да направи подобно нещо. Спомни си и че Хакобо побесня, като разбра за намерението му. Помисли си с известна доза злорадство, че може би и сега трябваше да прибегне до услугите на буби врача.
	Някой почука на вратата и нежен глас помоли за разрешение да влезе. Килиан скочи на крака. Бисила влезе в стаята и го погледна изненадана, а после видя Хакобо в леглото. Изпъшка и изтърва таблата с лекарствата, която и без това носеше трудно с една ръка.
	Не можеше да помръдне.
	Килиан се приближи и събра пръсналите се по пода неща. После побутна леко Бисила, за да затвори вратата, и остана съвсем близо до нея.
	Тя дишаше тежко и нямаше сили да говори.
	Килиан я прегърна и я погали по косата.
	— Какво става, Бисила? — прошепна на ухото й. — Какво тревожи моята _muarana muémué_?
	Бисила трепереше.
	Посочи Хакобо и попита:
	— Какво му е на брат ти?
	Килиан се отдръпна леко и я погледна.
	— Нещо, което отдавна си търси — каза. — Хванал е сифилис.
	Бисила стисна устни и брадичката й се разтрепери. Очите й се насълзиха и й се наложи да се стегне, за да не избухне в плач.
	— Сифилис! — каза с глас, изпълнен с омраза. — _Na á’a pa’o buáa._
	— Какво каза?
	Бисила не му отговори. Разплака се, освободи се от прегръдката му, погледна го странно и излезе от стаята на бегом. Килиан се подпря на отворената врата. В погледа на Бисила беше видял омраза, ярост и озлобление, но и дълбока тъга и огорчение.
	Чу група мъже да тичат и да викат лекаря, отваряне и затваряне на врати. Излезе от стаята и се запъти към вестибюла.
	Мануел беше коленичил до лошо ранен мъж, лежащ на импровизирана носилка. Килиан видя, че приятелят му клатеше глава, притеснен. Група мъже ги наобиколиха и не можа да види кой е раненият, но му се стори, че беше бял.
	Огледа мъжете и разпозна един от бригадата на Моси. Приближи се и го попита какво се е случило. Мъжът беше много разстроен и му отговори на смесица от пичинглиш и испански. Намеси се втори, а после трети и от несвързаните думи и жестове можа да разбере какво е станало.
	Както всеки ден, бригадата на Моси работела по обезлесяването на част от джунглата. Движели се в редици по десет и си проправяли път с мачететата, когато един от тях завикал, избягал ужасен, а когато другите отишли до мястото, разбрали какво е предизвикало уплахата му. От клоните на едно дърво висели двама голи и пребити бели мъже със завързани на кръст ръце и тежки камъни, окачени на краката. Единият бил мъртъв, а другият още дишал.
	Килиан си проправи път и коленичи до Мануел. Раненият имаше контузии по цялото тяло и дълбоки рани на китките и глезените. Дишаше тежко. Килиан се загледа в лицето му. Очите му бяха като на побесняло диво животно.
	Килиан позна англичанина и кръвта му замръзна във вените.
	— Познаваш ли го? — попита Мануел.
	— Това е Дик, един от приятелите на брат ми. Живееше в Дуала, но преди известно време се премести в Бата. Мислех, че и ти го познаваш.
	— Сега разбирам защо ми изглеждаше познат… Не ходеше ли винаги заедно с…?
	Мануел се поколеба, изправи се и разпореди да закарат ранения в операционната, макар че по изражението му личеше, че едва ли ще може да го спаси. Мъжете се отдръпнаха.
	Донесоха трупа на другия бял мъж. Видът му беше като на Дик, а лицето му беше покрито с риза.
	Килиан повдигна плата, за да го погледне.
	— Това е Пао… — потърка нервно брадичката си. — Кой им е сторил това?
	Мъжете, които ги бяха наобиколили започнаха да шушукат. Килиан успя да разбере само откъслечни думи: „бели, духове, отмъщение…“. Мануел го хвана за ръката, дръпна го настрани и му прошепна:
	— В лош момент се случва това, Килиан. Обстановката се усложнява за европейците. Ако това се разчуе, много ще напуснат острова. Не долавяш ли страха? Сега местните ще използват случая, за да кажат, че това е дело на духовете…
	— Не те разбирам — прекъсна го Килиан. — Какво общо имат духовете?
	— Двама бели са убити съобразно с древните обичаи…! Ще започнат да твърдят, че духовете не искат бели на острова. Не е странно, че се случва точно сега. Морето се бунтува!
	Килиан замълча. Погледна тялото на Пао и каза:
	— Казали на брат ми, че ще дойдат за уикенда, но не се появили. Той се чудеше защо не са му се обадили.
	— Кажи на брат си да внимава.
	— Защо го казваш? В такъв случай и ние с теб ли трябва да внимаваме?
	Мануел сви рамене, вдигна ръце и каза:
	— Да, предполагам, че да…! Откъде да знам! Сега всичко е прекалено сложно.
	Тръгна към операционната, но преди това нареди да закарат мъртвия в моргата, докато ръководството на имението реши какво да го или да ги прави, защото и англичанинът скоро щеше да умре. Можеха да ги изпратят в страните им или да ги погребат в гробището на Санта Исабел.
	Мъжете се отдръпнаха, за да бъде отнесено тялото на Пао. Килиан го проследи с поглед. Някой им извика да спрат.
	Килиан видя Бисила да се приближава и да повдига ризата, покриваща лицето на мъртвеца. След като я пусна, притисна здраво ръце до гърдите си и затвори очи за няколко секунди. Не забеляза, че Килиан я наблюдава.
	Чу зад гърба си двама медицински работници да си казват нещо на буби. Обърна се и ги попита:
	— Какво значи _Na á’a pa’o buáa_?
	Единият го погледна, учуден, и каза:
	— Значи „Дано да умре“.
	Килиан се намръщи.
	Един мъж умря, втори е на път, а Бисила иска смъртта на трети.


	Килиан намери Хосе и Симон в склада. Новината се разпространи много бързо и всички в имението говореха за двамата убити.
	— Какво мислите вие двамата? — Килиан ги попита без заобикалки. — Чие дело е това — на живите или на мъртвите?
	Хосе притвори очи и не каза нищо. Виждаше се, че Килиан беше в лошо настроение.
	Симон застана пред него.
	— А ти, _massa_, какво мислиш? — попита го с подигравателен тон. — Мислиш ли, че сме били ние, миролюбивите буби? Или може би някой фанг на почивка на острова? Или пък нигерийците с някоя от черните си магии? Залагам, каквото кажеш, че и през ум не би ти минало, че може да са ги убили други бели.
	Хосе му даде знак да замълчи. Килиан го погледна строго.
	— Белите — изсъска — не завързват хора по дърветата с окачени на краката им камъни, за да утежнят още повече страданието им.
	— Разбира се, че не — каза Симон, без да промени тона си. — Имате си други начини…
	Килиан избухна.
	— Симон! Да искаш да ми кажеш нещо?
	Очите му хвърляха мълнии. Държеше ръцете си плътно до тялото със здраво стиснати юмруци.
	— Ами ти — обърна се към Хосе, — какво криеш от мен? Мислех, че сме приятели.
	Започна да обикаля напред-назад с широка крачка и да жестикулира.
	— Ще се побъркам! Тук се е случило нещо, докато бях в Пасолобино. Знам, че има нещо общо с Дик, Пао… — направи кратка пауза — и с брат ми!
	Хосе погледна свирепо Симон, а той се обърна, за да не види Килиан изражението му.
	Килиан се приближи до тях.
	— Какво са направили, Хосе? Кой им отмъщава? — Хвана Симон за ръката и го принуди да се обърне към него. — Какво, по дяволите, е направил брат ми? И него ли ще окачат на някое дърво?
	Хосе отвори уста, но бързо я затвори.
	Минаха няколко минути в мълчание, което само увеличи напрежението между тримата мъже.
	— От нас няма да научиш нищо — каза накрая Хосе.
	— Ако не ми кажете вие — изропта Килиан, — кой ще го направи?
	Погледна нагоре, съсипан, и без да очаква отговор, попита:
	— Бисила?
	Симон се изкашля.
	— Да — каза едва чуто.
	Килиан усети как силите му го напускат.
	Спомни си превързаната ръка на Бисила и раните по лицето и душата й и изведнъж разбра всичко. Доповръща му се.
	Бисила беше пожелала да види лицата на убитите! И искаше брат му да умре!
	Не можеше да е истина! Не и брат му…!
	Беше непоправим купонджия, но никога не би наранил човек. Мъжете от семейство Ребалтуе не бяха насилници! Защо не можеха да живеят спокойно?
	Тогава се сети, че брат му е болен — от сифилис! — и отново му се повдигна.
	Ще го убие. О, да. Ще го убие със собствените си ръце!
	Хосе отиде до него и сложи ръка на рамото му, за да го утеши. Килиан се дръпна. Пое си дълбоко въздух и се опита да се съвземе. Беше изпълнен с омраза.
	— Имам два въпроса, Хосе, и искам да ми отговориш — каза със заплашителен тон. — Моси знае ли?
	— Казах му — отговори Симон.
	— И вторият — продължи Килиан. — Ще си отмъсти ли и на него?
	Хосе потвърди с поклащане на глава.
	— Остави Моси да направи каквото трябва — каза с тъга. — Това не е твоя работа.
	Килиан стисна юмруци и после ги отпусна.
	— Не ми казвай какво трябва да направя аз, Хосе! — изкрещя.
	— Ако направиш нещо — каза тихо Симон, — Моси ще разбере за връзката ти с нея и тогава и двамата ще увиснете на някое дърво.
	Съсипан, Килиан се облегна на стената.
	— За тези неща — каза Хосе — не важат законите на белите. Разбрах за връзката ти с Бисила и я приех, но се опасявам, че някой може да я обвини в прелюбодейство. Ако наистина я обичаш, ще стоиш настрана и ще се държиш все едно нищо не се е случило, а после всичко ще потръгне като преди.
	Килиан прокара ръка по челото си и се изправи.
	— След всичко това нищо няма да е като преди — каза тихо.
	Тръгна към главната сграда.
	Трябваше да помисли.


	Килиан не отиде да види Хакобо през следващите две седмици. Изобщо не го интересуваше дали се чуди защо брат му не го посещава, или страда за смъртта на приятелите си. Боеше се да застане лице в лице срещу него, защото все още му се искаше да го пребие. Мислеше единствено как да причини болка на брат си… но в същото време го беше страх от отмъщението на Моси. Беше убеден, че за момента е в безопасност, защото гигантът нямаше да се осмели да го нападне в болницата. Но не беше сигурен в себе си и как би реагирал. Успяваше да запази самообладание единствено благодарение на чистия въздух и усилената работа.
	Как беше възможно брат му да извърши подобно жестоко и непростимо деяние? Как беше възможно да го нарани, като посегне на онова, което той най-много обича?
	Стовари мачетето с всичка сила върху едно какаово дърво. Удряше зверски червеникавите плодове, от които изскачаха какаови зърна. Даде си сметка какво прави и спря, обзет от угризения.
	Защо не беше казал на Хакобо, че Бисила е неговата жена от много време? Ако го знаеше, нямаше и да му хрумне да я докосне. Щеше да му крещи и да използва всички възможни средства, за да му я избие от главата, но нищо повече. Дори и за човек като него имаше граници, които не трябваше да се прекрачват.
	Тогава имаше само една възможност: Хакобо да не е разпознал Бисила… Стомахът му се разбунтува. Нямаше наказание, което да възмезди стореното от тях тримата.
	Пред очите му се явиха телата на Дик и Пао. Представи си дългите часове агония, преди да дочакат смъртта… Усети силна болка в гърдите. Ще остане ли със скръстени ръце, като знае, че Моси ще си отмъсти и на брат му? За бога, разбира се, че не! Цял живот са били неразделни… Бяха минали през едни и същи изпитания… Във вените им течеше кръвта на предците им от рода Ребалтуе…
	Нямаше избор. Трябваше да говори с него. Нищо не можеше да оправдае деянието на Хакобо, но той беше длъжен да му спаси живота. Беше негов брат, независимо от случилото се. Трябваше да го предупреди.
	А после какво? Да отидат при властите и да им разкажат всичко? Ще задържат Моси и ще го накажат за убийствата. За момент това му се стори добра идея, но веднага я отхвърли. Спомни си предупреждението на Хосе и Симон. Африканците имаха свои методи да си разрешават проблемите. Да. Не знаеше кога, но ако предадеше Моси, ще му потърсят сметка и на него, задето е предал съпруг, прибягнал до законите на отмъщението. Око за око, зъб за зъб.
	„Не се меси, Килиан — помисли си. — Не се меси. Ти искаш единствено да си върнеш Бисила. Погледни я в очите, потъни в тях, докато времето отново спре, и останете само вие двамата и слетите ви тела.“
	Облегна се на дървото, което преди малко нарани с мачетето. Затвори очи и потърка чело. Нямаше избор. Трябваше да предупреди Хакобо. Изобщо не го интересуваше какво би предприел после брат му.


	Когато влезе в стаята, Хакобо седеше на леглото, облегнат на възглавницата. Току-що се беше нахранил. Като видя брат си, побърза да остави таблата на масичката и седна на ръба на леглото.
	— Килиан! — извика радостно. — Часовете в болницата са цяла вечност.
	Стана и тръгна към него.
	— Защо не дойде по-рано? Е, предполагам, че на Гарус му стига, че единият от двама ни е извън строя.
	Килиан не помръдна. Гледаше брат си и се опитваше да запази самообладание. Беше весел, от което следваше, че не беше разбрал за смъртта на Дик и Пао. Вероятно Мануел беше решил да не го притеснява, докато е болен.
	Хакобо понечи да го прегърне, но Килиан отстъпи крачка назад.
	— Ей! Това не е заразно! — Наведе глава засрамен. — Тия дни се сещам за думите на отец Рафаел, че колкото повече време устоим без жена, толкова повече ще се радваме на добро здраве и пари в джоба.
	Килиан притвори очи, пое си въздух и каза тихо:
	— Седни.
	— О! Добре съм! По цял ден лежа. Иска ми се да се пораздвижа.
	— Казах да седнеш — повтори Килиан през зъби.
	Хакобо го послуша и седна на ръба на леглото. Изражението на лицето на Килиан показваше, че не болестта на брат му го притесняваше.
	— Какво става? — попита.
	Килиан му отговори с въпрос:
	— Разбра ли за Дик и Пао?
	— Какво за тях? И те ли са със сифилис?
	— Намерили са ги убити преди няколко дена. Увесени на едно дърво. Измъчвали са ги.
	Хакобо отвори уста и извика, но не каза нищо. Килиан го наблюдаваше. След известно време Хакобо попита с треперещ глас:
	— Но… как е възможно. Защо?
	— Надявах се ти да ми отговориш на този въпрос.
	— Не те разбирам, Килиан. Не знам нищо. Казах ти, че ми бяха обещали да дойдат, но не се появиха. — Отвори широко очи, явно уплашен. — Дошли са и са ги убили! Но кой…? Мислиш ли, че са ги убили, задето са бели?
	— Не. — Килиан направи няколко крачки към него. — Убили са ги за нещо, което са сторили при последното си идване на острова. За нещо, което и ти си направил.
	— Аз не съм направил нищо! — защити се Хакобо. — Никога не съм се забърквал в проблеми. Мога ли да знам какво ти става? Онзи ден бяхме в града и се напихме като казаци. Аз бях толкова пиян, че не знам как изобщо съм стигнал до леглото си. Да, попрекалих с дрогата, но това е всичко.
	— А не продължихте ли купона с някоя приятелка тук, в имението? — Килиан говореше през зъби.
	Пред очите на Хакобо изплуваха смътни образи от тъмно място, гласове, смях, някакво тяло под неговото, глас, изричащ името му, и едни много светли очи… Нервно облиза пресъхналите си устни. Не разбираше защо Килиан го подлага на подобен разпит. Стана и се изправи срещу брат си.
	— А теб какво те интересува как съм приключил вечерта? — попита го нагло.
	— Проклет негодник! — Килиан се нахвърли и започна да го удря с всички сили. Стоварваше юмруците си върху лицето и гърдите му. — Изнасилили сте я! И тримата! Един след друг!
	Хакобо се опита да се защити, но брат му, обзет от ярост, го беше хванал неподготвен и можеше единствено да се опита да избегне някой удар. Покри лицето си с ръце и седна на ръба на леглото. Беше уплашен и учуден от поведението на брат си.
	Килиан изруга и спря. Бликналата от веждите и устните на Хакобо кръв закапа по пода.
	— Знаеш ли коя е била?
	Хакобо отрече с поклащане на глава. Беше зашеметен. Взе чаршафа и притисна раните с него. Нищо не разбираше. Той не беше изнасилил никого. Какво общо имаше брат му с всичко това?
	— Бях толкова дрогиран, че ми беше все тая коя е тя.
	Килиан отново се нахвърли отгоре му, но този път Хакобо успя да реагира и стана от леглото с един скок. Хвана брат си за ръцете и го погледна в очите.
	— Аз не изнасилвам жени. Мога да се закълна, че беше приятелка на Дик.
	Килиан стисна зъби.
	— Била е Бисила. Дъщерята на Хосе.
	Хакобо зяпна. Примигна няколко пъти и се опита да каже нещо, но не успя да произнесе и дума. Брат му притвори очи и добави с болка:
	— Изнасилил си жена ми.
	Хакобо усети, че краката му се подкосяват. Седна на леглото и наведе глава.
	Жена му. Откога? Усети силен натиск в гърдите. Кога се бяха отчуждили толкова, че да не му сподели това? Сега вече случващото се добиваше смисъл. Реакцията на Килиан говореше колко важна беше тя за него. Какво беше сторил?
	Килиан отиде до прозореца и се стовари на стола. Наведе се и покри лицето си с ръце. След дълго мълчание се изправи и прошепна:
	— Моси знае. Ще те намери. И ще те убие.
	Стана и тръгна към вратата. Хвана дръжката и каза:
	— За момента тук си в безопасност.
	Излезе и затръшна вратата.


	В съседната стая Мануел седна, подпря лакти на масата и се хвана за главата. Някой почука на вратата и влезе, без да дочака отговор.
	— Може ли? — отец Рафаел се намръщи. — Добре ли си?
	— Седнете, отче. Не се притеснявайте, добре съм — излъга. Беше чул ожесточения разговор между двамата братя и кръвта във вените му застина. — Тия дни се случиха много неща.
	— Да, хората са много превъзбудени.
	Свещеникът се приближи до стола накуцвайки, седна и кръстоса ръце на корема. Пръстите му бяха подути и леко изкривени, и изглеждаха вдървени.
	— Току-що се разминах с Килиан в коридора, а той дори не ме поздрави. Това момче… — тръсна глава. — Знаеш ли откога не посещава църковните служби? Колко различен е от баща си! Той изпълняваше стриктно религиозните си задължения… Надявам се да не е попаднал в лоша компания… Чух нещо и не знам дали и ти не си…
	— Притеснява се за брат си — защити го Мануел.
	Харесваха му разговорите със свещеника, когото смяташе за умен мъж, натрупал богат опит в Африка. Въпреки това се дразнеше от настойчивостта му да вкара всекиго в правия път.
	— Още повече сега, след убийството на двамата му приятели.
	— А, да. Чуват се слухове, че нямало да са единствените, нито последните.
	Мануел повдигна вежди.
	— Но не знам дали трябва да се вярва на всичко… Гарус изглежда отчаян. Как е възможно подобно нещо да се случи в Сампака? — Видя на бюрото екземпляр от последния брой на кларетианското списание. — Прочете ли какво пише за Конго? Убили са още двайсет мисионери, с което общият им брой след обявяването на независимостта надхвърля сто. А става ясно и че има много безследно изчезнали.
	— Това няма да се случи тук, отче. Не е възможно. Вие сте дошли на острова много преди мен и ще се съгласите, че местните тук са миролюбиви.
	— Миролюбиви като някои болести — каза отец Рафаел и размаха ръце. — Не знаеш, че си болен, докато не те заболи.
	— Биха ли ви инжекцията днес?
	Напоследък свещеникът идваше все по-често в болницата заради болките от артрита на ръцете и коленете.
	— Още не. Нямаше я Бисила. Тя има ангелски ръце. Казаха, че нямало да се бави, и използвах да мина да те видя, докато я чакам.
	— Знам, че няма да ме послушате, но продължавам да твърдя, че прекалявате с кортизона. Бисила ми показа много ефикасно лекарство, което се прави с арпагофит от Намибия…
	Отец Рафаел поклати енергично глава.
	— И дума да не става. Мислиш ли, че ще се доверя на растение, известно като _дяволски нокът_? Бог знае колко странични ефекта има! По-скоро ще търпя болките…
	— Както желаете. — Мануел сви рамене. — Но доколкото разбирам, нямате никакво подобрение. Може би е време да се преместите на друго място с по-сух климат.
	— Какво ще правя без чедата си от Гвинея? И какво ще правят те без мен? Ако такава е божията воля, ще остана тук до края на дните си, каквото и да става.
	Мануел погледна към прозореца, през който се промъкваха последните слънчеви лъчи. Беше чувал думите на свещеника от много други свои пациенти. За него важеше божията воля, а за останалите — волята на духовете. Самият той не беше съгласен с никого от тях. Единствено волята на човека можеше да промени нещата и да подлуди света.
	— Ние двамата с теб, Мануел — каза отец Рафаел, — имаме задължения към пациентите си. Нали няма да изоставиш ранен посред операция? Разбира се…
	— Защо ми казвате това, отче?
	— Ще бъда честен, синко. Говорих с Хулия и тя ми каза, че искаш да си заминеш, а тя не иска.
	Мануел си свали очилата и разтри очите си с ръка. Не му беше приятно да говори по лични въпроси.
	— Рано или късно ще си даде сметка, че това е най-доброто за децата ни. Не ме разбирайте зле, отче, но ние двамата сме много различни. Аз имам две деца, които съм длъжен да спася. Не ми казвайте, че няма да постъпите по същия начин, ако можете да отведете със себе си всичките си чеда. И не ми посочвайте като аргумент божията воля. Виждал съм много болни през живота си и мога да ви уверя, че душевните терзания са несравними с физическата болка.
	— О, Мануел! Благословен да си! Говориш така, защото никой не те е наранявал истински. — Отец Рафаел стана. — Е, няма да ти отнемам повече време. Ще намина отново някой друг ден.
	Мануел остана сам и се замисли над думите на свещеника. Може би наистина душевните терзания са по-ужасни от физическата болка. Помисли си за Бисила. Ръката й се оправяше и хематомите по лицето й изчезваха, но на света нямаше лекарство, което да заличи тъжното изражение на лицето й.
	На влизане в болницата Бисила се сблъска с Килиан. Видя яростта в очите му и силна болка прониза сърцето й. Застанаха един срещу друг. Той я хвана за ръцете и усети, че постепенно гневът му се уталожва.
	Бисила се отдръпна, но той не я пусна.
	— Бисила — прошепна.
	Думите се запънаха на гърлото му. Искаше да й каже, че му липсва, че я обича, че съжалява за страданието й, че иска да сподели болката й, че я моли да не го отблъсква… Но не знаеше откъде да започне.
	— Знам всичко. Съжалявам.
	Искаше да я прегърне. Искаше да се махнат оттам, да отидат в Бисапо, да се затворят в къщата, в която той беше нейният крал, а тя неговата кралица; там, където се бяха любили и радвали на живота.
	Бисила се досети за намеренията му и предпазливо се отдръпна.
	— Килиан… — От векове не беше произнасяла името му на глас. На него му прозвуча като божествена музика. Гласът й беше нежен, сладък, а той чувстваше потребност от малко сладост и нежност след неприятния разговор с брат си. — Имам нужда от време.
	„Нямаме време, Бисила — помисли си. — Времето лети, когато сме заедно. В даден момент ще свърши и тогава ще съжаляваме, че не сме го използвали до последния миг.“
	Но не каза нищо и вместо това кимна в знак на съгласие.
	— Искам да ми кажеш нещо, Бисила. — Пое си дълбоко въздух. Въпросът не беше лесен. — Кога ще изпишат Хакобо от болницата?
	Тя извърна глава, стисна зъби и погледна към хоризонта. Мразеше този човек, както и другите двама. Не изпита никакво съчувствие, като видя мъртвите им тела. Бяха си получили заслуженото, но последиците за нея нямаше да се заличат със смъртта на виновните. Последиците ще останат вътре в нея и между тях двамата за цял живот.
	Знаеше, че с въпроса си Килиан целеше едно-единствено нещо: да защити брат си. Да го предпази от Моси. Но Моси нямаше да се спре пред нищо. Беше сигурна в това. Хакобо също ще си плати за стореното. Килиан не трябва да я пита за Хакобо.
	— Трябва да знам — настоя той.
	Бисила го погледна в очите. Видя, че в себе си той се бореше с предаността си към нея и желанието да спаси брат си. Но за нея нямаше оправдание, което да заличи спомена за потното лице на Хакобо върху нейното. Той обаче искаше тя да разбере, че въпреки всичко Хакобо продължаваше да бъде негов брат. Молеше я да му помогне да го спаси. Молеше я да му каже къде и кога Моси и тя ще утолят жаждата си за мъст. Какво би направила на негово място? Би ли спасила брат си? Или може би ще остави омразата да я заслепи?
	— В събота следобед — каза с твърд глас. — Можеше да зададеш този въпрос на лекаря, а не на мен.
	— Моси знае ли?
	Бисила сведе поглед, отдръпна се и тръгна към вратата. Килиан се обърна рязко и се опита да я спре.
	— Ти ми го каза — прошепна — и аз ти повярвах. Каза, че ако някой лош избегне наказанието на обитателите на този свят, няма да може да се спаси от обитателите на отвъдното. Остави духовете да се погрижат за него.
	Бисила затвори очи и каза едва чуто:
	— Моси знае. Ще го потърси. На свечеряване.


	Щяха да минат години, докато Килиан успее да изтрие от паметта си спомена за притисналото го на пода огромно тяло на Моси, объркването и бързината, с която всичко се случи. Често щеше да се буди посред нощ от свистенето на куршум и от ужаса, че не може да се надигне, притиснат от скала, тежаща цял тон.
	В събота духовете попречиха на Килиан да пристигне навреме в болницата. Проклетият камион се повреди в най-отдалечената част на имението. Килиан крещеше на Уалдо да побърза, да го поправи някак си, за да тръгне. Уалдо се дразнеше от виковете, които му пречеха да мисли. Най-сетне успя да го подкара, но бяха загубили много време, а камионът не можеше да вдигне по-висока скорост. Матео, който седеше до него, не разбираше на какво се дължеше нервността му.
	Малкото облаче на хоризонта, което бързо нарастваше и потъмняваше все повече, им подсказа, че много скоро спокойствието ще бъде нарушено от мощни гръмотевици и безмилостен вятър.
	Дъждът беше толкова силен, че Килиан едва успя да види фасадата на болницата.
	Всичко плуваше във вода.
	Сложи си шапката и скочи от камиона. През водната завеса видя Хакобо да насочва пистолет срещу Моси. Защо постъпваше толкова неразумно? Защо точно на входа на болницата? Или е искал да проследи Хакобо, а бурята му е предоставила идеалната възможност да си отмъсти още тук, на място? На стълбите Мануел крещеше в безнадежден опит да накара Моси да се осъзнае и да спре, но дъждът и вятърът поглъщаха думите му.
	Моси не се страхуваше. Размахваше мачете и бавно се приближаваше към Хакобо, който му викаше да спре, защото нямало да се поколебае да стреля. Килиан крещеше с всичка сила на Моси да се откаже от намерението си.
	Ръката на Хакобо се напрегна. Моси направи още крачка напред. Килиан се нахвърли върху него. Чу се изстрел. Куршумът изсвистя покрай главата на Килиан и се заби в гърдите на Моси.
	Всичко се случи едновременно: Килиан във въздуха скача срещу Моси, куршумът почти докосва главата му, кръвта на Моси, смесена с капките дъжд, Килиан пада на земята, а гигантът се стоварва върху него.
	Всичко замря. Не чуваше дори и дъжда.
	Някакви крака се доближиха.
	Някой отмести Моси. Помогна му да се изправи и го попита дали е добре.
	Лекар. Сестри.
	Хакобо, говорещ на онемелия Мануел:
	— Опита се да ме нападне — повтаряше. — Ти видя всичко.
	Матео клатеше глава.
	— Това се очакваше — каза. — Белите вече не сме добре дошли тук.
	Хакобо не спираше да говори:
	— Всички трябва да спим с пистолет под възглавницата… Слава богу, Килиан, че и ти не пострада.
	— Никога не бих допуснал подобно поведение от страна на Моси — каза Матео.
	Бисила беше клекнала до тялото на съпруга си.
	Вода и тишина.
	„Тичай, Бисила. Отиди и кажи на сина си, че баща му е мъртъв.“
	Хора, много хора.
	Вода, много вода.
	Килиан имаше нужда да се подпре на нещо.
	Хакобо продължаваше да повтаря:
	— Опита се да ме нападне. Ти го видя, Килиан. Нямах избор. Беше за самозащита.
	— На кого плати, Хакобо, за да се сдобиеш с пистолет?
	— Защо се нахвърли върху него? За да го спасиш ли?
	Бисила вдигна шапката му от земята и го погали с нежните си ръце.
	Чу се гласът на Хакобо:
	— Няма да е зле Мануел да те прегледа. Аз ще се заема да уредя въпроса с полицията.
	— Върви си, Хакобо. Ще дойдат за теб.
	— Какви глупости говориш?
	„Разкарай се от острова ми.“


>	XVIII
>	Bëköttó

	_Дни на траур, 1965-1971_
	Лоренсо Гарус се зае лично да уреди всички формалности по спешното заминаване на Хакобо за Испания и приключването на договора му със Сампака. Събитията от последните дни трябваше да се забравят възможно най-бързо. Излагайки живота си на опасност, Хакобо беше прострелял човека, убил други двама европейци. Въпросът беше приключен. За негова сигурност беше най-добре да си замине възможно най-скоро, без много шум и без прощална вечеря; само с няколко потупвания по гърба от приятелите му и две целувки от Хулия, която го подкрепи, за разлика от Килиан и Мануел, които не му показаха никаква съпричастност.
	Килиан не придружи брат си до летището. Не отиде и на погребението на Моси. Хосе му беше казал, че така ще е най-добре, защото никой от приятелите и съседите на съпруга на Бисила няма да могат да приемат присъствието на брата на убиеца. Килиан престана да е _massa_ Килиан: сега беше просто един от белите.
	От деня на смъртта на Моси не преставаше да вали, а Килиан не помнеше на острова да е духал толкова силен вятър. От двайсет дни не беше виждал Бисила. Попита Хосе, но той отказа да му каже къде е тя, а да отиде до къщите на нигерийците, беше прекалено неразумно. Дните в имението, докато работниците подготвяха земята за следващата реколта, му се струваха безкрайно дълги. Бурите все по-често го подсещаха за думите на баща му: „Бурите! Животът е като буря. Спокойствие, буря и отново спокойствие“.
	Колкото повече време минаваше, толкова по-добре започваше да разбира нещата, които Антон му беше казвал. На трийсет и шест години Килиан имаше усещането, че в живота си е имал малко спокойствие и много бурни преживявания. Единствено Бисила можеше да го дари с кратки мигове спокойствие. А той имаше нужда от повече. Кога ще се видят отново?
	Най-накрая една нощ, когато точно си беше легнал, някой отвори вратата на стаята му и влезе тихо. Стресна се и се изправи, готов да се защити, но характерният й глас веднага го успокои:
	— Продължаваш да държиш вратата отворена.
	— Бисила!
	Килиан скочи и се втурна към нея.
	Бисила беше покрила главата си с шал. Очите й блестяха в тъмнината. Килиан нямаше търпение да я прегърне, да вдиша аромата й, да й сподели емоциите, бушуващи в него, да целуне лицето и тялото й, да я накара да разбере, че за него нищо не се беше променило.
	Вместо това застана като вцепенен срещу нея в очакване на знак, че и тя желае същото.
	— Трябва да говоря с теб — каза му нежно.
	Свали шала от главата си. Килиан извика, изумен, като видя, че си беше обръснала главата.
	— Косата ти, Бисила! Какво се случи?
	Тя го хвана, заведе го до ръба на леглото и седна до него, без да пуска ръката му. Погали я и я целуна. Едва тогава той усети, че надеждите му не са били напразни.
	Луната осветяваше стаята. Дори и без коса, Бисила беше прекрасна. Твърдостта на погледа й беше изчезнала заедно с тъгата, изписана доскоро на лицето й, и сега тя нежно му се усмихваше.
	— Съжалявам за случилото се с теб. — Говореше бързо; думите му се застъпваха. — Не трябваше да заминавам. Искам единствено да се обичаме като преди… Моси е мъртъв… Сега си свободна и можеш да бъдеш с мен…
	Бисила сложи ръка на устата му, за да го накара да замълчи, и каза:
	— Бях ти говорила, че това е възможно само ако жената спази стриктно траура… Не съм се отказала от вярванията си. Чувствата ми към теб ме откъснаха временно от това, което съм в действителност, и нещо вътре в мен ме кара да се отдръпна, за да помисля за случилото се, за това, което искам, и за това коя съм наистина.
	Килиан свъси вежди.
	— Необходимо ти е време, за да приемеш, че в сърцето ти аз съм истинският ти съпруг?
	Бисила се усмихна тъжно.
	— Пред божиите и човешките закони Моси беше моят съпруг, така че за хората съм длъжна да спазя траура. Но има още нещо. — Очите й се насълзиха и гласът й се разтрепери. — Не мога да забравя случилото се. Не мога да го залича от съзнанието си. А думите ти, Килиан… Разтърсиха не само тялото ми, а и душата ми. Накараха ме да се почувствам като червей. Трябва да го преодолея. Ако не успея, никога няма да съм свободна, за да те обичам. Не искам да те сравнявам с тях, Килиан, с белите, които толкова време се възползват от нас. Затова имам нужда да се отдалеча от теб.
	Килиан стана и закрачи из стаята. Болеше го за страданието, което й бяха причинили, но от думите й го заболя още повече.
	— Утре заминавам за Бисапо и ще остана сама още двайсет дена в една от колибите извън селото… — каза, вече успокоена.
	— Още почти цял месец! — възкликна отчаяно Килиан.
	Бисила прехапа долната си устна и замълча, преди да се осмели да продължи:
	— После ще се преместя в къща до тази на майка ми, при която ще остане Инико. Моси нямаше семейство, така че никой няма да предяви претенции за сина ми, което може само да ме радва. Ще намажа тялото си с глина и ще увия тръстикови въженца около китките, ръцете, кръста и коленете. Няколко дена никой не трябва да ме вижда с тази вдовишка премяна. После ще мога да изляза и да ходя, където пожелая, но нито аз ще сляза в Сампака, нито ти ще се качиш до Бисапо по време на траура. Това е всичко. Не е чак толкова сложно.
	Докато я слушаше, Килиан не престана да ходи напред-назад из стаята.
	— Колко време ще продължи това? Колко време ще сме така?
	Бисила измърмори нещо.
	— Една година — каза с едва доловим глас и стана.
	Килиан спря като закован.
	— Не искай това от мен — прошепна отчаян. — Какво ще правя аз тук? — Приближи се до нея и я погледна. — Не се ли страхуваш, че времето ни може да свърши?
	Видя решителност в погледа й.
	— Ако дойдеш… — предупреди го Бисила, — никога няма да се върна при теб! Трябва да ми обещаеш!
	— Не мога да ти обещая подобно нещо, Бисила — заинати се Килиан и започна да я гали по главата, по врата, по тялото. Гласът му звучеше жално. — Да си толкова близо, а да не мога да съм с теб…
	— Казах ти го веднъж и сега ще ти го повторя: винаги ще съм до теб… — Бисила го погали по бузата, застана на пръсти и го целуна толкова нежно, че Килиан потръпна — дори и да не можеш да ме виждаш.


	По онова време Килиан нямаше как да знае, че периодът от май 1965 до април 1966 година нямаше да е нито най-драматичният, нито най-непоносимият в живота му, въпреки че на него така му се струваше. Отново потърси утеха в работата и беше благодарен на една от най-добрите реколти от последните десетилетия. От края на август сушилните работеха на пълни обороти и той не пропусна нито ден сред непоносимата жега, която го поддържаше в състояние на постоянна сънливост. Сън и работа: така минаваха дните му. За щастие, наскоро сключилите брак Матео и Марсиал бяха изцяло погълнати от новия си живот в града и си тръгваха веднага след края на работния ден, а Хулия беше напълно отдадена на грижите за двете си деца, Исмаел и Франсиско. Така на Килиан не му се налагаше да търси оправдания, за да остане сам и да брои минутите до приключването на траура на Бисила, а и на неговия, което го държеше встрани от настъпващите около него промени.
	Прибирането на реколтата съвпадаше с подкастрянето на дърветата, подредени в стройни редици на еднакво разстояние едно от друго. Стволовете им се разклоняваха на една и съща височина и образуваха красива корона с равномерно подредени клони. Хосе и Килиан обикаляха плантацията и следяха работата на нигерийците. Близо до тях се чуваше гласът на Симон, който контролираше поверената му бригада.
	Килиан вървеше замислен.
	Известното в цял свят какао на Сампака беше плод на усърдната дейност на стотици работници, които по цял ден почистваха плевелите, отстраняваха болните дървета, садяха нови сортове какао и прибираха реколтата.
	Работеха и пееха.
	Какаовата плантация отбелязваше с математическа точност смяната на сезоните.
	Някои от работниците от години не бяха виждали съпругите и близките си. Работеха от изгрев до залез. Ставаха, отиваха в плантацията, обядваха и отново на работа, вечеряха, пееха и разговаряха, след което се прибираха в колибите си, разположени в редици и абсолютно еднакви като какаовите дървета, за да дочакат новия ден. Единственото, което искаха, бе да им се заплаща добре, за да могат да изпратят пари в родината и да осигурят по-добър живот на семействата си.
	И въпреки еднообразието и усилената работа, не спираха да пеят.
	Ден след ден. Месец след месец, сезон след сезон…
	Той обаче нямаше никакво желание да пее.
	— Много си мълчалив — каза Хосе. — За какво мислиш?
	Килиан удари няколко пъти земята с мачетето си.
	— Знаеш ли, Осе? От много време съм тук и никога досега не съм се чувствал толкова странно. Правя същото като всички вас: работя, ям, забавлявам се, обичам, страдам… — Замисли се за смъртта на баща си и за отсъствието на Бисила. — Мисля, че най-значимата разлика между един буби като теб, Осе, и един бял като мен е, че вие оставяте дървото да расте на воля, докато ние го подкастряме и го караме да расте така, че да ни осигури максимална печалба.
	Хосе кимна в знак на съгласие. Какаовото дърво пуска много филизи, които трябва да се отстранят, за да не вземат силата на стъблото. С течение на времето дърветата се деформират и затова подкастрянето трябва да започне, докато растението е още младо. Ако се отрежат много клони, дървото започва да губи сила в стремежа си да произведе нови клони, листа и цветове. Ако не се подкастрят сухите, болните и кривите израстъци, слънцето няма да може да проникне до ствола и дървото може да загние и да умре.
	След известно време Хосе каза:
	— Сега има негри, които подкастрят дърветата като белите, но има и други, които искат да ги оставят да растат на воля. Също така има бели, които се грижат за плантацията, и други, които я изоставят. Кажи ми, Килиан, към кои принадлежиш ти?
	Килиан се замисли преди да отговори.
	— Аз съм планинец, Осе — каза, като сви рамене и погледна Хосе в очите, — който от тринайсет години живее на Тропика.
	Тръсна глава и продължи:
	— Знам едно нещо със сигурност: не могат да се поставят юзди на природата. Подкастряме дърветата, но те продължават да пускат филизи и да вадят криви клони. Също като водите на реките, Осе. Дъждовете увеличават дебита им и те преливат.
	— Има поговорка, която гласи, че реките винаги се връщат в коритата си — каза Хосе.
	Килиан се усмихна.
	— Кажи ми, приятелю, има ли поговорка за усещането на водите, докато са били свободни?
	Хосе се замисли, преди да отговори:
	— Нали един велик бял мъж е казал, че свободата се превръща в мощно дърво, щом пусне корени?


	Работният ден приключваше, когато Уалдо, който беше заспал на купчина празни чували, започна да стене, измъчван от кошмари.
	_Никой не малтретира Оваса. Достъпът до гората е забранен за пришълците. Тя е само наша. Великият дух на Оваса ти благодари, мистериозни човеко от гората, която…_
	— Събуди се, Уалдо! — Гласът на Килиан го стресна. — Не знам какво ви става напоследък на двамата със Симон, но през деня сте като изгубени души…
	Обърна се, като чу, че някой се изкашля зад гърба му.
	— Точно за теб говорех. Откъде изскочи? Не ми казвай, че и ти си бил заспал…
	Симон се усмихна.
	— Трябва да кажете на приятелките си да ви оставят по малко време за сън… — продължи Килиан, мислейки, че младежите не са спали през нощта, — ако искате да си получите заплатите. Работата е на първо място.
	Симон реши да го успокои.
	— Върнала се е — каза. — Отново е започнала работа в болницата.
	Изчака Килиан да се съвземе от изненада и добави съзаклятнически:
	— Сега можеш отново да се разболееш…
	Килиан хукна като луд към главния двор. Докато бягаше, се питаше: „Дали ще иска да ме види? Дали е мислила за мен, както аз за нея? Защо самата тя не ми се обади, че е дошла?“.
	Бисила я нямаше в болницата. Нетърпението го побъркваше. Започна да обикаля около входа, като не преставаше да мисли къде би могъл да я открие.
	Реши да се доближи до двора „Обсай“ и да попита за нея. Ако Бисила се беше върнала на работа в болницата, Гарус положително й беше дал жилище там. Тръгна с решителна крачка. Положи усилие да не се затича. Пот обля челото му. Нямаше търпение да я види. Беше щастлив при мисълта за предстоящата среща, но и ядосан заради мъчението, на което го беше подложила. Цяла година!
	Като доближи първата редица къщи, чу музика и песни. Ритъмът на барабаните беше заразителен. Някъде празнуваха. Скоро видя многобройна група хлапета, облечени в червено и зелено, които танцуваха сами или с майките си. Килиан знаеше, че за африканците и най-маловажното събитие можеше да се превърне в повод за празнуване.
	Приближи се до танцуващите и усети, че радостта на децата го завладява. Едно от тях — момченце на около пет-шест години — го загледа и му се усмихна. Килиан разпозна Инико под зелената шапка и също му се усмихна. Приличаше на Моси. Инико не отделяше поглед от него, докато си играеше с нещо, закачено на връвчица на врата му. Изведнъж се обърна и се затича към една от жените, която носеше някакъв вързоп на ръце. Започна да я дърпа за полата и не спря, докато тя не се обърна към мястото, което то й сочеше.
	Погледите им се срещнаха и сърцата им се разтуптяха лудо.
	Барабаните продължаваха да бият, а ритъмът им беше в унисон с чувствата, които вилнееха в тях. Очите на Бисила се насълзиха, като видя Килиан — висок, мускулест, с бяла риза, с навити до лактите ръкави, тъмна коса с медни оттенъци, загоряла от слънцето кожа и малки бръчици около зелените очи.
	Килиан остана неподвижен, усещащ призива на пролетта, която даде повод за празник и на него.
	Бисила беше там, облечена с тюркоазна туника, която не прикриваше закръглените й форми. На главата си имаше шал в същия цвят и очите й изпъкваха още по-ярко.
	Не можеше да откъсне поглед от очите й.
	Приближи се и едва тогава видя, че носеше на ръце бебе на няколко месеца. Когато стигна до нея, тя нежно му каза:
	— Искам да ти представя сина си.
	Отметна бялата пелена и Килиан видя, че кожата му беше по-светла от на другите деца: беше с цвета на кафе с мляко.
	— Казва се Фернандо Лаха. — Стомахът на Килиан се сви на топка. — Роди се през януари, но вече се вижда, че има чертите и очите на… — гласът й потрепна — … на мъжете от рода Ребалтуе.
	Килиан погледна бебето с изумление, примесено с ревност и изненада.
	— Можеше да е мой син, Бисила… — прошепна.
	— Да, Килиан, можеше да е твой син — каза тъжно тя.
	Килиан я помоли да му даде да прегърне детето. Тя му го подаде, а той го пое доста неловко. Сети се за змийската кожа на площада в Бисапо, окачена ниско, за да могат децата да я докосват.
	— Даде ли му да пипне змийската кожа? — попита.
	Малкият Фернандо Лаха се събуди, погледна го с изненада, изгука и направи гримаса, която Килиан оприличи на усмивка.
	— Няма да кажа на Хакобо — беше възхитен. — Това ще си остане наша тайна.
	Погледна Бисила.
	— Бъдещите му братя няма да забележат разликата.
	Бисила наведе глава.
	— Няма да има други братя — прошепна.
	Килиан я погледна, объркан.
	— Бях много болна, Килиан — обясни съвсем накратко. — Вече не мога да имам деца.
	Килиан не искаше да знае повече, не и в момента. Беше с нея, а в ръцете си държеше потомък на баща си Антон и на всички останали на родословното им дърво от първия Килиан, роден преди векове.
	Останалото нямаше значение.
	— Фернандо ще е нашето дете, Бисила — каза твърдо. — Харесва ми името, което си му избрала. Той е оттук и оттам. Той е твой и мой. Кажи ми какво означава _Лаха_?
	— Означава човек с добро сърце. Като твоето.
	Бебето хвана пръста на Килиан с малката си ръчичка и той се усмихна развълнуван.
	Бисила почувства облекчение, като видя реакцията на Килиан и отношението му към детето. В този момента разбра, че никога няма да обича друг така, както обича него.
	Беше спазила традицията и сега имаше свободата да живее както иска. Но важното беше, че успя да преодолее най-тежкия и болезнен период от живота си и в момента се чувстваше по-уверена от всякога в любовта си към него.
	Инико се приближи, без да престава да се движи в такт с музиката. В ръката си продължаваше да държи висулката на врата си.
	— Какво държиш в ръка, синко? — попита го Килиан.
	Бисила го погали по главата.
	— Това е знак за наказание. Сложи му го отец Рафаел, защото говори на буби, а не на испански. Ще го заведа при майка ми. В Бисапо се чувства щастлив.
	Инико задърпа майка си, докато с другата ръка търкаше едната си вежда.
	— Да, да, идвам — каза му тя. — Днес празнуваме _ëmëtöla_…
	Празнуваха преминаването от _ömögera_ към _ëmëtöla_, едва доловимият преход от началото на пролетта до окончателното й настъпване. За белите това е идването на пролетта и началото на дъждовния период, докато за народа буби то има много по-дълбок смисъл: _ömögera_ е началото, утрото, жизнеността и движението, а бут е постоянството, твърдостта, стабилността и затвърждаването на настъпилото начало. Червеното и зеленото. Огънят и земята. Жизнените цикли на природата.
	— Скоро започва прибирането на новата реколта — каза Килиан. — Насажденията растат с пълна сила. Урожаят ще е много добър.
	Подаде бебето на майка му.
	— Дотогава — каза нерешително — ще имаме повече време… за нас двамата.
	Килиан усети, че някой го удря по крака. Обърна се и видя Исмаел, който го попита дали е танцувал и побърза да обясни, че е дошъл с майка си, брат си и Оба, и да се похвали, че понеже вече е голям, му позволили да посвири на един от барабаните. Килиан се обърна, насреща му Хулия бързаше да прибере сина си.
	Тя се спря и поздрави Бисила, без да откъсва поглед от бебето в ръцете й. Килиан я видя да се смръщва. Бисила и Инико тръгнаха, а Исмаел ги последва.
	— Чуе ли барабаните, човек не може да го спре… — каза Хулия. — Не знаех, че Бисила е родила второ дете. Забеляза ли цвета на кожата му? То е…
	— Да, Хулия — каза Килиан и я погледна право в очите. — Това е моето дете.


	— Килиан! — запротестира Бисила. — Ако бях сняг, досега да съм се разтопила в ръцете ти!
	Жадните му пръсти се плъзгаха по тялото й сантиметър по сантиметър. Нямаше търпение да навакса загубеното време.
	— Още не. — Килиан вплете пръсти в нейните и я притисна с тежестта на тялото си. — Нямаш представа колко ми липсваше!
	— Повтори ми го хиляда пъти!
	Бисила го избута леко. Едва дишаше.
	Килиан се подпря на лакът и я погледна, а после погали лицето й с пръст.
	— Страхувах се, че няма да искаш и да чуеш за мен — призна си накрая.
	Бисила затвори очи.
	— Имах достатъчно време да помисля за себе си.
	Килиан свъси вежди. Тежеше му споменът за страданието на Бисила. Не можеше да си представи чувствата и терзанията на жена в нейното положение, спазваща траур за мъжа, когото не е обичала, и опитваща се да спаси душата си в малко селце, заобиколено от гори, докато един нов живот, заченат с насилие, расте в утробата й. И всичко това по вина на Хакобо. Изцъка с език и тръсна глава, за да се отърси от мислите си. Но на Хакобо дължеше и свободата си. Каква ирония: насилието беше станало причина за щастието им. Ако Хакобо не беше убил Моси, още щяха да са принудени да се виждат скришом и сега нямаше да може да се наслаждава на заразителната радост на Бисила.
	Бисила го любеше с непознати за него енергия и сила.
	Вътре в нея Килиан се чувстваше като кораб, попаднал във водовъртеж: потъваше и изплуваше.
	Интимните им моменти бяха все по-вълнуващи заради страстта, с която му се отдаваше или по-скоро го покоряваше.
	Всеки път се любеха като за последно.
	Така беше.
	Безкрайната нежност се дължеше на отчаянието.
	— Сърдиш ли се? — попита Бисила.
	— За какво да се сърдя?
	— Защото искаше да чуеш, че през цялото време съм мислила само за теб…
	— А мислеше ли, или не?
	— Във всеки миг!
	— Това е добре.
	Бисила се опря на лакът, погледна го и започна да го гали по лицето, врата и раменете. Прегърна го и продължи да го гали по косата, тила и гърба. През цялото време му шепнеше неразбираеми думи на ухото, които го караха да стене от удоволствие.
	Когато искаше да го подлуди, Бисила му говореше на буби.
	Звученето на думите беше много по-стимулиращо от значението им.
	— Килиан, искам да ме разбираш, когато ти говоря.
	— Разбирам те прекрасно.
	— Казвам ти, че си проникнал толкова дълбоко в сърцето и душата ми, че няма сила, която да те изтръгне от мен.
	Значението на думите беше по-стимулиращо от звученето им.
	— Аз нямам намерение да се измъквам оттам, искам винаги да остана дълбоко в теб.


	— Ох, момчета… — потърка гъстите си вежди. — Какво ще правя сега без вас?
	Матео и Марсиал се спогледаха виновно.
	— Аз… наистина съжалявам… — Марсиал стискаше здраво шапката, която беше оставил на коленете си.
	— Аз също — добави Матео. — Надявам се да ни разберете. От много години сме тук и…
	— Да, да — прекъсна го Гарус и вдигна ръце.
	Не искаше да чуе обясненията им, защото не желаеше да ги приеме, макар и да знаеше, че са напълно логични. Самият той беше изпратил жена си и децата си в Испания, а имаше и моменти, в които и на него му се искаше да изостави всичко и да хване първия самолет за полуострова. Нямаше да е единственият управител, който изоставя имението си на волята на природата или го поверява на група местни. Въпреки това чувството му за отговорност успяваше да се наложи над страха му. Той не беше просто управител: беше мажоритарният собственик на Сампака, най-голямото, красиво и богато имение на острова. Матео и Марсиал биха се задоволили с каквато и да е работа в Испания, защото не бяха като него: младите поколения бяха лишени от решителност, кураж и гордост; липсваше им смелостта на първите колонизатори. Благодарение на тези си качества той беше успял не само да запази, но и да разшири наследеното от онзи негов роднина, дошъл на острова преди повече от половин век. Заради това не можеше да си позволи да напусне имението, а и защото знаеше, че ако се оттегли, някой друг ще се възползва от ситуацията и ще си присвои постигнатото от него.
	— А вие никога ли няма да напуснете острова? — попита го Матео, сякаш беше прочел мислите му.
	— Испания няма да ни изостави, докато не се приеме конституцията и не се предадат правата на собственост. — Въздъхна. — Не виждам защо да не продължа да произвеждам какао, освен ако, разбира се, остана без работници.
	Някой почука на вратата и Гарус му каза да влезе. Матео и Марсиал си поеха въздух с облекчение. Това беше едно от нещата, които трябваше да се решат бързо, за да приключат успешно. Големият шеф твърдеше, че са страхливци онези, които решават да напуснат острова.
	Портиерът Йеремиас подаде глава.
	— Извинете, _massa_ — каза. — Мога ли да вляза?
	— Да, разбира се, какво има?
	Йеремиас влезе, свали си старата шапка, стисна я в ръцете си и сведе поглед.
	— Дойде един полицай и каза, че спешно трябва да говори с вас.
	Гарус свъси вежди.
	— Да не си забравил да им занесеш яйцата и бутилките?
	— Не, _massa_, не съм забравил. Но този е от Сарагоса. Идва от града и е с… много специална униформа.
	— Веднага ще го приема. — Гарус извади от чекмеджето два плика и ги подаде на двамата си служители. — Това е за вас. Малка компенсация за добрата работа през всичките тези години. Използвайте ги разумно. Сега и двамата сте семейни и знаете, че парите свършват бързо.
	Изчака да отворят пликовете, защото знаеше, че ще останат доволни. Стана и им изложи последния си аргумент:
	— Знайте, че там, където отивате, няма да получавате такива заплати.
	Матео и Марсиал приеха възнаграждението с изненада и искрена благодарност, но решението им да си заминат остана непроменено.
	— Вече сме организирали всичко — каза Марсиал. — Ще пътуваме с кораб, за да пренесем багажа на съпругите си и семействата им. От дълги години са тук и са натрупали доста вещи.
	— Нищо общо с двата куфара, с които пристигнахме… — добави Матео.
	Замълчаха. Замислиха се за преживяното през всичките тези години, за усилената работа, за пътуванията до родината и обратно, за толкова много неща, които един ден ще разказват на децата си.
	— Е, добре — Гарус протегна ръка, за да се сбогува с вече бившите си подчинени. — Ако някой ден решите да си промените намерението, знаете къде да ме намерите.
	— Кой знае… — Матео отвори вратата. — Може пък да се срещнем в Мадрид…
	Преди да завърши, в кабинета нахлу висок и силен мъж. Имаше правилни черти и ако не бяха белезите от шарка, щеше да изглежда привлекателен. Носеше сивата униформа на испанската полиция, със златисти копчета и червени ленти на ръкавите, реверите и шапката.
	— Казвам се Максимиано Еково — представи се. — Аз съм новият началник на полицията в Санта Исабел. Кой от вас е Лоренсо Гарус?
	Гарус се сбогува с Матео и Марсиал и подаде ръка на полицая.
	— С какво мога да помогна?
	Максимиано седна.
	— Търся младежи, които се опитват да бойкотират строежа на новата сграда на телевизията. През деня работниците строят пътя до Биг Пико, по който ще се транспортират строителните материали за сградата, кулата и електроцентралата. През нощта някой руши направеното. Крадат инструменти, трият маркировките, повреждат машините или ги покриват с клони…
	— Не разбирам какво общо има това с мен.
	— Преди няколко дена заловиха един от тези _мистериозни горяни_. Те са буби, които не могат да оценят подаръка, който им прави Испания. Той призна, че главатарят им е някой си Симон… — замълча в очакване на реакцията на управителя, — който работи в това имение.
	Гарус кръстоса ръце зад гърба си и се замисли. Току-що беше приключил договорите на двама от най-работливите си служители. В имението оставаха само трима испанци: Грегорио, Килиан и той. Хосе, Симон, Уалдо и Нелсон допълваха малката група енергични, работливи и опитни мъже. Изобщо не му харесваше фактът, че Симон се е замесил в престъпна дейност, накърняваща интересите на Испания, и при други обстоятелства самият той би го завел в полицията, но в момента не можеше да си позволи лукса да загуби още един работник. Нямаше избор: трябваше да излъже, но с много добре подбрани думи, защото сега повече от всякога му беше необходимо да запази добрите си отношения с властите.
	— Чуйте, Максимиано. — Погледна го право в очите. — Давам ви джентълменската си дума, че съм категорично против всякакъв вид подривна дейност и особено насочената срещу материалните ценности на тази страна, но се опасявам, че сте се разкарали дотук напразно. Този Симон, за когото говорите, преживя тежка злополука, от която се възстановява повече от два месеца. Падна от покрива на една от сушилните и си счупи и двата крака. Независимо от това, ако разбера нещо, което да хвърли светлина по въпроса, бъдете сигурен, че веднага ще се свържа с вас.
	Млъкна, сигурен, че думите му са прозвучали убедително. Знаеше добре що за стока са тези нови безочливи началници, мислещи се за нещо повече от останалите, дори и от белите като него. С тях човек трябваше да се държи изключително любезно, но и твърдо.
	Максимиано кимна, стана и се запъти към вратата.
	— Засега това е всичко.
	Излезе, без да се сбогува.
	Гарус въздъхна с облекчение. Изчака да мине малко време и се запъти да потърси Симон, защото трябваше незабавно да го предупреди за посещението на началника на полицията. Известно време младежът трябваше да се прави, че куца, поне пред хора, облечени в униформа, защото и той сигурно не искаше да настройва срещу себе си въпросния Максимиано.


	— Никой не говори за нас, испанците, които сме тук! Изобщо нямат намерение да ни включат в бъдещата нация! Но всички останали имат място в нея: сепаратистите буби, неоколонизаторите буби, обединените националисти, радикалните борци за независимост…
	— Забравяш нигерийците, Килиан — прекъсна го Мануел, докато сгъваше поредния брой на вестник „Абанос“ и се канеше да разлисти „АВС“. — С гражданската война в страната им, вместо да искат да се приберат у дома, всеки ден идват все повече. Не ме учудва, че Нелсон и Екон са доволни, че братята им пристигнаха, въпреки че тук работата непрекъснато намалява.
	Килиан допи джина си и даде знак на келнера да му донесе още един.
	— Може би никога няма да се осъществи истинско разделение… Ако действително ще има независимост, защо построиха нова испанска радио-телевизионна станция в Санта Исабел…?
	— Успяха да се преборят с горските духове… — намеси се Симон и ги погледна закачливо.
	Беше се разположил удобно в едно кресло и се наслаждаваше на възможността да се почерпи в бар на белите.
	— Странно е това с телевизията… — погледна към телевизора, поставен на подходящо място. — Спомняте ли си първото предаване, което гледахме тук преди три месеца? _Испания, майка на народи_ или нещо подобно.
	Тонът му стана ироничен:
	— Това, което запомних, са думите на шефа ви там. — Облегна се на креслото и почти без да отваря уста, го изимитира: „Знаете, че Испания никога не е била колонизатор, а цивилизатор, просветител и създател на народи, което е съвсем различно…“.
	Килиан и Мануел се засмяха.
	— А сега се оказва — продължи с досада в гласа, — че вие, белите, говорите за нашата независимост като за най-голямото постижение на просветителската ви мисия и се обявявате за създатели на страната ни. Това не ми харесва, изобщо не ми харесва. Доколкото знам, страната ни е била създадена много преди вашето идване.
	— Но не бяхте особено цивилизовани — пошегува се лекарят, погледна над очилата си и добави, преди да продължи да чете: — Сега имате и конституция, приета от болшинството.
	— Но не и на острова — прекъсна го Симон. — Гласовете „за“ бяха много малко над тези „против“.
	— Няма значение — каза Килиан. — Важното е, че нещата вървят напред; дори новините се излъчват на фанг, буби и испански, за да могат да ги чуят и трите заинтересовани страни. Истината обаче е, че парите тук продължават да идват от Испания. Правят се все повече инвестиции, вероятно с намерението да се убедите, че самоопределението е рисковано.
	Разклати чашата си и за малко да я разлее.
	— Как е възможно тогава да се твърди, че всичко ще се случи за броени седмици? Как може да се премине от абсолютна зависимост към пълна независимост? Събаря се всичко и готово, така ли? Ако си заминем всички ние, кой ще ви лекува, защитава и образова? — Симон понечи да го прекъсне, но Килиан не му позволи. — Опасявам се, че администрацията на тази страна ще попадне в ръцете на хора, които най-много да могат да четат и пишат, нищо че сега се разхождат с луксозните си коли и проповядват идеите си. Това съвсем не е достатъчно за управлението на една държава.
	Килиан забеляза, че Хосе не откъсва поглед от телевизора. Той все още се чувстваше неловко в баровете на белите и затова не говореше много. Но пък беше възхитен от телевизията. Особено много му харесваха футболните мачове.
	— Защо мълчиш, Хосе?
	Хосе се изкашля, скръсти ръце на скута си и каза:
	— С помощта на моите духове смятам да продължа да правя това, което умея, и да стоя възможно най-далеч от проклетата политика. Ще действам предпазливо. — Погледна към телевизора. — Идват трудни времена най-вече за народа буби. Масиас е фанг.
	На екрана се виждаше слаб човек с безупречно облекло — костюм и вратовръзка, който говореше разпалено пред микрофон. Очите му бяха малки и леко раздалечени, устните — плътни, а ноздрите — широки. Млъкнаха, за да чуят какво казваше вицепремиерът на автономното правителство, стар колониален чиновник, син на известен знахар от Рио Муни, който беше започнал политическата си кариера като кмет на селото си в континенталната част на страната.
	Обещаваше гарантирана минимална заплата, пенсиониране и стипендии, кредити за рибари и земеделци, привилегии за чиновниците и непрестанно повтаряше, че всичко е в името на единството, мира и прогреса. Приключи речта си с думите: „Обещаното от Масиас е изпълнено от Масиас“.
	— Силен, харизматичен и убедителен — каза Мануел, — но на мен лично ми изглежда странен и донякъде нестабилен. Говори за Испания като за приятел, а отхвърля всяка испанска инициатива. Преди месец по Радио Бата самият той призова да не се гласува за конституцията, а ето го сега, на върха на славата.
	Замълчаха, Килиан се огледа. Имаше още една група от осем или десет бели, останалите посетители в заведението бяха местни. Килиан загледа групата бели. Бяха седнали около кръгла маса, а в краката им стояха метални куфари и кожени чанти. Носеха ризи с къс ръкав и панталони чарлстон. Единият от тях — младеж на около двайсет години, с кръгло лице и къса брада — вдигна чаша към Килиан и той отговори на поздрава му. Явно беше тук отскоро, защото кожата му не беше загоряла като на другите и докато пиеше, не преставаше да се озърта с любопитство и почуда като човек, току-що пристигнал във Фернандо По. „Какво ли търси тук в момента?“, запита се Килиан. Въздъхна, отпи от питието си и се обърна към Хосе и Симон:
	— Знаете ли за кого ще гласувате следващата седмица?
	— О, да — отговори Симон много тихо и накланяйки се напред. — Със сигурност няма да гласувам за _петела_!
	Хосе се усмихна на изражението на Килиан.
	— Девизът на Масиас е _Всички за петела_ — обясни също много тихо. — И аз няма да гласувам за него.
	Мануел сгъна вестника и го остави на масата.
	— Но много други ще гласуват — каза. — На останалите кандидати няма да им е лесно. Настоящият премиер на автономното правителство Бонифацио Ондо провежда кампанията си в метрополията. А Атанасио Ндонго никой не го познава. Едмундо Босио от Обединението Буби ще събере гласове само от острова. Масиас води най-ловко кампанията си на страстен защитник на братята гвинейци и техните интереси. Съветва го адвокатът Гарсиа Тревихано. Той ще стане президент. През есента на 1968 година ще влезе в историята.
	Замълчаха.
	Симон наруши тишината:
	— _Massa_ Килиан, не се обиждай от това, което ще ти кажа. — Килиан повдигна вежди в очакване. — Понякога ми се струва, че си против нашата свобода…
	Килиан се замисли над думите му, преди да му отговори.
	— Не съм казал, че не искам да получите независимост — каза накрая. — Това, което казвам, Симон, е, че не искам да си тръгвам оттук.
	Изведнъж почувства дълбоко облекчение. Най-накрая беше изрекъл на глас пред приятелите си това, което чувстваше!
	Силен шум от рязко преместване на столове прекъсна мислите му. Погледнаха към групата бели и бързо разбраха какво се беше случило. Младежът застана пред бара с чаша в едната си ръка, докато с другата направи знак на приятелите си да останат на място. Пред него стоеше мъж в агресивна поза, а младежът молеше да го извини за нанесената обида.
	— Казах ви, че съжалявам.
	— Сигурно не издишваш дима от цигарата си в лицето на белите си приятелчета — отговори мъжът с пиянски глас. — Дразни ли те, че сега идваме във вашите барове?
	— Дразня се, че не приемате извинението ми — отговори спокойно младежът, тръгна към масата, седна и направи знак на останалите да го последват.
	Мъжът плати сметката си на бара и тръгна да излиза, но преди това вдигна ръка, обхвана цялото помещение с жест и каза:
	— Никой от вас няма да си тръгне жив оттук. Ще ви прережем гърлата. На всички.
	Настъпи неловко мълчание, което наруши Мануел, като прошепна:
	— Виждаш ли, Килиан? Хулия също не обръща внимание, но накрая ще трябва да се махнем доброволно. Всички. — Погледна го и добави: — Ти също.


	— Сигурни ли сте, че това е най-доброто? — попита Хулия с насълзени очи. — Татко, мамо… Все още има време да се откажем.
	Хенероса оправи косата си пред огледалото в столовата. Лицето, което видя, беше много различно от другото, отпреди няколко десетилетия, когато двамата с Емилио отвориха магазина и обзаведоха жилището си на горния етаж. Спомни си колко плака, като й се наложи да остави единствената си дъщеря на родителите си, докато те двамата успеят да изградят живота, който искаха за семейството си. Спомни си и многото щастливи моменти, преживени от тях, тримата, в Санта Исабел. Годините бяха отлетели; тъмната й коса беше загубила блясъка си, а около очите й се бяха появили дълбоки бръчки. Въздъхна.
	— Сега поне имаме възможност да вземем нещо, не много, но повече от онова, което ще можем да изнесем, като ни изритат оттук…
	— Но… — започна да протестира Хулия — ако всичко това е вярно, защо този португалец иска да купи магазина?
	— Жоао знае, колкото и аз.
	Емилио подреди купчина документи на масата, на която имаше и четири-пет броя на вестник „АВС“ от 1968 година, с големи снимки на първа страница от последните събития в Гвинея. Стана и се насочи, леко прегърбен, към прозореца.
	— Никой не го е карал да купува магазина. Но при всяко положение той наистина е смелчага… Де да бяхме имали и ние смелостта на Португалия да не признаем новата република.
	Погледна часовника си, а после отново се показа на прозореца. Нямаше търпение. Искаше Жоао да дойде по-скоро и най-накрая да приключи този неприятен въпрос. Когато любовта си отиде, връзката трябва да се прекъсне веднага, за да не остане горчилка от нея. При него беше същото с Гвинея. Планинците са горди хора. Прочисти си гърлото, преди да продължи:
	— Освен това той има тук няколко деца от една местна. Това е повече от достатъчна причина да продължи напред…
	Думите на баща й накараха Хулия да се замисли за Килиан. Ако се вслушаше в думите на баща й и на съпруга й, дали и той щеше да си тръгне? И да остави детето на Бисила на волята на съдбата? Беше повече от очевидно, че Килиан обожаваше малкия. Не би могъл да го изостави.
	— Защо не вярваш на новия президент? — Хулия се приближи до баща си и го хвана под ръка. — Нали Испания го подкрепи? От дванайсети октомври…
	— Не ми напомняй тази дата! — Емилио стисна ръката на дъщеря си. — Всичките тези луди младежи превърнаха града в истински ад… Началото на края настъпи, когато изпочупиха прозорците на къщите и магазините и събориха статуята на генерал Барера пред самия Фрага Ирибарне… Няма що — голяма благодарност за смяната на властта!
	— Това беше първият ден на свободата, татко. Оттогава насам във всичките си речи Масиас само хвали Испания. Обеща да следва политиката на Франко от последните трийсет години и покани испанските предприемачи да инвестират в Гвинея…
	— Да, ще му дам аз едни инвестиции на това петле…! — намеси се Хенероса с хаплив тон. — Сега е в еуфория, но какво ще стане, като престане да получава пари… Да го видим как ще си изпълни предизборните обещания.
	Емилио изпъшка, пусна ръката на дъщеря си и започна да се разхожда нервно из хола.
	— Аз съм старо куче, Хулия. Правим това, което е редно. Ако подпишем днес, ще останем само докато си съберем багажа и уредим изпращането му. А после… — погледна нагоре, — каквото Бог реши.
	Хулия прехапа устни, за да потисне гнева, предизвикан от примиренческия дух на баща си. Погледна часовника. Всъщност нямаше за къде да бърза. Мануел беше останал с децата, за да може тя да се опита да убеди родителите си да не предават на друг бизнеса, който са градили с труда си през целия си живот. Но не можеше да остане при тях повече. Цялото й същество отказваше да приеме факта, че трябва да напусне мястото, което имаше за свой дом. За момент се почувства гузна. Ако Емилио и Мануел бяха прави, тя поставяше децата си в голяма опасност. Може би трябваше да се пребори със себе си и да помисли за тях… Никога нямаше да си прости, ако им се случи нещо лошо. При всяко положение е за предпочитане превенцията на заболяването пред лечението му. Реши да осмисли отношението си към евентуалното напускане на града, но не искаше да присъства на подписването на договора за продажбата на магазина на родителите си.
	— Съжалявам, но не мога да чакам повече. Трябва да се прибера при децата си. Явно не мога да ви накарам да промените решението си.
	Взе чантата си и ключовете за колата. Отиде при майка си, за да се сбогува, и се изненада от спокойния й вид, въпреки че душата й се късаше от болка.
	— Ще те изпратя до колата — каза Емилио. — Тъкмо да погледна дали ще дойде най-сетне.
	Вратата на магазина се отвори и отвътре излезе Димас.
	— Дон Емилио! Вярно ли е, че ще продадете магазина на някакъв португалец?
	— Успяхте! Тръгваме си.
	— Не мислите ли, че преувеличавате?
	— Този въпрос го задай на брат си. Нали пак го повишиха?
	Димас се усмихна и бръчките на бузите му станаха още по-дълбоки. Гордееше се с брат си.
	— Да, господине. Назначиха го за помощник на заместник-председателя на Върховния съд.
	Хулия се изненада. Беше чула, че новият президент Масиас е включил в управлението представители на различните етнически групи и партии, дори и от победените кандидати, в знак на благодарност за оказаната му подкрепа и че заседанията на Министерския съвет се провеждали в атмосфера на разбирателство. Въпреки това я учуди назначението на Густаво, защо постът му беше един от най-важните в държавата.
	— Надявам се да се задържи на този пост — каза язвително Емилио.
	— Татко… — намеси се Хулия, знаейки колко лесно се пали баща й.
	— Защо да не се задържи?
	Емилио поклати глава.
	— Не си прави илюзии, Димас. Аз също имах всичко, а ето ме сега. Дано не се окажа прав и не ти се наложи да се върнеш в родното си село… Как се казваше? А, да, Урека.
	Чу името си и се обърна.
	— Най-накрая си тук, Жоао. Добре, давай да приключваме.


	— Насажденията трябва да се почистят от бурените, Хосе. — Гарус разтърка очи. Чувстваше се уморен. Седмината работници, благодарение на които Сампака продължаваше да работи, току-що бяха обядвали. — Масиас каза, че ще изпрати всички бели да плевят.
	Килиан препрочете последния абзац от писмото на майка си, която се притесняваше за него, защото беше чула за събитията в Гвинея от съседи, работили в други имения на острова.
C>
	Защо не се връщаш? Не разбирам защо се инатиш и продължаваш да стоиш там при създалата се обстановка. Не знам кое е истина и кое е лъжа. Някои казват, че испанците спели с пистолет под възглавницата или че не смеели да се приберат в къщите си от страх; а други твърдят, че не било чак толкова лошо… Ако е за пари, не се притеснявай. Няма какво повече да направиш. Баща ти щеше да се гордее с всичко, което стори, за да може домът Ребалтуе, твоят единствен дом, да е в сегашния си вид. Скъпият ми Антон остана в Гвинея. Не бих искала там да остане и някой от синовете ми… Време е да се съберем у дома. Вече дадохме, колкото можахме, и получихме необходимото от Фернандо По.
@	Прегръдки, с обич, мама.
C$
	Остави писмото на масата. Сети се с какво желание беше чел първите й писма като младеж, желаещ да опознае света, но страдащ за родния дом. Сега четеше писмата на майка си, в които му описваше вълнението, с което Хакобо следеше настъпващите в Пасолобино промени, и всичко му се струваше странно и чуждо. Сякаш писмото бе адресирано до друг, а не до него. Мястото му беше до новото му семейство. Трябваше да работи за тях.
	Прокле лошия си късмет. Ако нещата не се променяха, можеха да помислят за възможността да си купят къща в Санта Исабел. Той не искаше много, не повече от другите като него: семейство и собствен дом. Нима това не беше целта му преди години, но малко по малко съдбата го бе повела в друга посока, от която не искаше да се отклони. Обстоятелствата обаче бяха против него.
	— На какво се подразни толкова Масиас? — чу въпроса на Хосе.
	— На всичко! — отговори му Гарус, който беше в много лошо настроение. — Всичко го дразни и ядосва. Навсякъде вижда призраци. Преди две седмици възропта срещу многото испански знамена и нареди да бъдат свалени. Испанският консул отказа да изпълни заповедта и Масиас изгони посланика. Оттогава зачестиха случаите на насилие, агресия и обири на испанци. Няма да закъснеят да стигнат и до Сампака.
	Симон донесе още едно кафе, но Уалдо и Нелсон отказаха.
	— Корабите и самолетите заминават препълнени — каза. — Най-вероятно и на вас ще ви се наложи да си отидете.
	— Тук все още има испански войски и части на Гражданската гвардия. Аз нямам намерение да си ходя.
	— Не бъди толкова сигурен, Килиан — намеси се Грегорио. — Масиас обвини Гражданската гвардия в убийства и заяви, че Националната гвардия подготвяла преврат с подкрепата на испанците, работещи в дърводобива.
	Килиан сви рамене.
	— Ти си върви, като искаш. Останалите ще се справим с реколтата.
	Гарус го погледна с благодарност. Кой би помислил, че онова момче ще се окаже толкова смел мъж?
	— Аз също не мисля да се отказвам от заплатата си, докато това е възможно — заяви Грегорио. — Но, дойде ли моментът, си тръгвам. За щастие, нямам твоите проблеми.
	Килиан му отправи свиреп поглед, на който той отговори с предизвикателна усмивка. Нямаше да допусне управителят да си помисли, че единствената причина, поради която Килиан не искаше да си замине, беше силното му чувство за дълг.
	— Всички имаме проблеми — каза Гарус.
	— Да, но неговите са още по-сериозни.
	Гарус свъси вежди.
	Преди Грегорио да направи още някой злостен коментар, Килиан погледна Гарус в очите и каза:
	— Ожених се с буби ритуал за Бисила, една от дъщерите на Хосе, и имаме син, който се казва Фернандо Лаха. Не го крия. Мислех, че знаете.
	Настъпи мълчание. Всички очакваха да видят реакцията на управителя.
	— За бога…
	Гарус си сипа още една чаша кафе. Как не беше разбрал? Истината е, че не беше проявявал интерес към личния живот на останалите, нито беше обръщал внимание на слуховете — любовни истории, свади, нежелани деца, но новината го изненада, защото ставаше дума не за кой да е, а за Килиан. Дали това не беше причината, поради която не искаше да напусне острова? Разочарова се. Не беше от решителност и чувство за дълг, а от обикновен каприз, обречен на провал. Въпреки това трябваше да признае, че от непринудения начин, по който го каза, и от гордостта, която се четеше в очите му, ставаше ясно колко важен бе за него този брак.
	— Нямам намерение да ги напускам — добави, тъй като Гарус не каза нищо.
	Гарус се съвзе от изненадата и каза:
	— Рано или късно Масиас ще разбере, че сме му необходими. Кой друг ще му носи такива приходи? Но няма да е зле, поне за момента, да вземем предпазни мерки. — Посочи Симон, Уалдо, Хосе и Нелсон. — Вие четиримата не излизайте от имението…
	— Но нали не се отнася за нигерийците… — възрази Нелсон.
	Страхуваше се, че това може да попречи на и без това все по-редките му срещи с Оба.
	— Засега не, но обстановката се променя много бързо… — Гарус посочи Килиан и Грегорио. — А вие…
	Чуха се викове и настойчиво свирене на клаксон. Излязоха от столовата на бегом и видяха Емилио, който беше бесен и продължаваше да крещи от колата. До него отец Рафаел се беше хванал за главата.
	— Успокой се, Емилио! — каза Гарус. — Какво се е случило?
	— Трябва да предупредя дъщеря си! Лоренсо, Килиан, Грегорио… Елате в дома на Мануел!
	Гумите на колата вдигнаха облак прах, когато Емилио подкара към дома на дъщеря си.
	Няколко минути по-късно всички се събраха в хола на лекаря и Емилио им разказа за случилото се:
	— Имаше опит за държавен преврат. Масиас обвинява Испания, а виновният, Атанасио Ндонго, е убит. Бонифасио Ондо и други политици, които не са му удобни, са задържани и вкарани в затвора. Също и Густаво. Цяла нощ по улиците кръстосваха военни коли. Обявено е извънредно положение. Трябваше да си заминем преди няколко дни с кораба „Сиудад Памплона“ заедно с последните… Хулия, Мануел, вземете най-необходимото, пари, бижута, паспорти и забравете за всичко останало.
	— Но Испания… — започна Хулия.
	Баща й я прекъсна с рязък тон:
	— Хулия, Испания вече няма да се меси във вътрешните работи на Гвинея. Аз се връщам в града, за да купя билети за пътуването. Трябва да сме всички заедно, докато уредим заминаването с първия кораб или самолет, без значение, още днес или най-късно утре… А вие… — обърна се към останалите — трябва да направите същото.
	Поразен от новината, Мануел погледна Гарус. Притесненията на тъста му бяха повече от основателни, но какво щяха да правят без лекар оставащите в имението хора?
	— Направи каквото е необходимо — Гарус се опита да му помогне да вземе решение. — Аз оставам.
	— Аз също — каза Килиан.
	Нямаше да си тръгне, докато не го задължат с насочен срещу него пистолет.
	— А аз… — Грегорио се поколеба, преди да продължи, — да, за момента и аз оставам.
	Емилио сви рамене.
	— А вие, отче Рафаел?
	— И аз, синко, оставам. Мястото ми е тук.
	— Както искате. Поемате риск, защото, замине ли си Гражданската гвардия, ще трябва сами да се грижите за сигурността си. — Стисна ръцете на всеки един от тях, като се опита да сдържи вълнението си. — Килиан…, ако ти бях баща, щях да те измъкна оттук насила.
	Килиан и Уалдо помогнаха на Мануел да събере и да натовари багажа и три часа по-късно елегантният автомобил, който Гарус беше предоставил на семейството, беше готов да отпътува за града. Малките Исмаел и Франсиско си играеха безгрижно, докато родителите им тънеха в мъка. Хулия влизаше и излизаше със зачервени от плач очи, а Мануел обикаляше за последно болницата, в която беше работил шестнайсет години.
	Килиан запали цигара. Едно дете дойде, тичайки, и се присъедини към играта на синовете на Хулия. Килиан се усмихна и потърси с поглед майката на детето. Бисила идваше, придружена от Симон.
	— Ще му липсват — каза.
	— Да, на мен също — допълни Килиан.
	Хулия взе чантата си и излезе. Огледа къщата за последно, затвори вратата, наведе глава и известно време остана мълчалива и неподвижна. Плачеше и раменете й се тресяха. Накрая извади кърпичка от чантата, изтри очите си, изправи се и тръгна към колата.
	— Къде е Мануел? — попита с треперещ глас.
	— В болницата — отговори й Килиан.
	— Моля те, Килиан, би ли отишъл да го доведеш? Искам това да приключи колкото се може по-бързо.
	— Да, разбира се, отивам.
	Килиан намери Мануел в стаичката, където съхраняваше и изследваше лечебните свойства на растенията.
	— Не можах да взема почти нищо — каза, когато Килиан влезе.
	— Може би някой ден ще ти се удаде възможност да се върнеш…
	— Да, може би.
	— Ще ми липсваш, Мануел.
	Лекарят тръсна глава и сведе поглед.
	— Ти също.
	Нервно облиза устни, поколеба се за миг, но накрая реши, че трябва да му каже онова, за което много отдавна искаше да говори с него:
	— Килиан… Знам какво е сторил Хакобо на Бисила… — Приятелят му се подпря на масата. — Дори мисля, че знам кой е истинският баща на Фернандо, но явно ти си поел тази роля… И аз имам деца, Килиан. И също няма да ги изоставя. Но бъди предпазлив. Ще ме послушаш, нали?
	Килиан кимна, а после попита:
	— Хулия знае ли?
	— За нея Хакобо винаги е стоял на пиедестал. Защо да й разваляме мнението?
	— Ти си истински джентълмен. Винаги си бил такъв.
	Мануел се усмихна едва-едва, огледа се и хвана дръжката на вратата.
	— Помниш ли, че се запознахме на кораба „Два свята“? — Килиан кимна. — Сякаш са минали векове оттогава… Сега вече го няма…
	Излязоха. Хулия и Бисила наблюдаваха играта на децата. Мануел се сбогува с всички, прегърна Килиан, вкара децата в колата и се насочи към предната врата с насълзени очи.
	— Хайде, Уалдо. Бъди ни шофьор за последен път.
	Хулия също се сбогува с присъстващите, а когато стигна до Килиан, се разрида в ръцете му.
	— О, Килиан, малкият с всеки изминал ден заприличва все повече на теб… Грижи се за него, Килиан; не го изоставяй… Какво ще стане с всички нас? — Килиан я погали по косата, опитвайки се да я успокои. Хулия попи сълзите си с кърпичка. — Сбогом, Килиан. Пиши ни.
	Уалдо включи двигателя и потегли през главния двор към алеята с кралските палми. Хулия затвори очи и изпадна в униние, което не й позволи да се наслади за последно на пътя до града, и образите се размиха в съзнанието й: съкрушената Оба; магазинът Рибагорса, в който младата Хулия бе чакала снажния и енергичен Хакобо да отвори вратата и да озари душата й; казиното, където за първи път бе разговаряла с Мануел, без дори да предполага, че един ден ще се съберат.
	Години по-късно щеше да си спомни смътно завръщането им с кораба, на който бяха успели да се качат на пристанището в Бата. Невероятната памет на майка й обаче щеше да й припомни всички подробности около кораба за специални операции на Военноморския флот, натоварен да прибере последните членове на Гражданската гвардия; група свещеници от Фернандо По; единственият останал участник от научна експедиция, изпратил преди години на зоологическата градина в Барселона една горила албинос, която кръстили Снежинка; няколко собственици и управители на имения; представители на три поколения от едно семейство; папагали, маймуни и други животни, които моряците носели за подарък на семействата си; както и последното испанско знаме, развявало се по онези земи. Корабът, откъснал ги от щастливото им минало, се казвал „Арагон“, име, което Емилио, Хенероса и Хулия често си припомняха заради иронията, тъй като Пасолобино, където се бяха родили, принадлежеше точно на тази испанска провинция.


	— Виждате ли? Нали ви казах? — Симон посочи към морето. — Чувалите още са там. Не са натоварили нито един. Така ще се развали всичкото какао.
	Гарус не можеше да повярва на очите си. На вълнолома на пристанището на Санта Исабел все още стояха стотиците чували с печата на Сампака.
	— Те са полудели! — Килиан беше бесен. — Това там струва цяло състояние!
	— Така ли смятат да се погрижат за създаденото от нас с толкова много работа през годините? — Гарус усети силен прилив на гняв. — Плодовете на целогодишен усилен труд гният заради безотговорността на едно некомпетентно правителство! — Видя, че двама полицаи излизат от караулната будка, и тръгна към тях. — Още сега ще се заема с това. Ако трябва, ще говоря и със самия президент!
	Килиан го хвана за ръката.
	— Почакайте! Не мисля, че това е добра идея…
	— Да не мислиш, че ме е страх от тия двамата? — Гарус се отскубна рязко.
	— Ако се обърнеш към тях е лошо, ще им дадеш прекрасен повод да те арестуват. Трябва да се връщаме в имението. Като се успокоите, ще решите какво да правите и с кого да говорите.
	Точно в този момент една кола спря в основата на хълма. От нея слязоха няколко мъже и тръгнаха нагоре. Гарус разпозна единия от тях и се приближи.
	— Слава богу, Максимиано! Каква случайност! Много се радвам, че се срещаме. Току-що разбрах, че какаото от имението не е натоварено на кораб. Ще съм ви благодарен, ако ми обясните причините за това?
	— Искате аз да ви давам обяснения?
	— Вие или който знае. Не мога да приема продукция за цяло състояние да се унищожи просто ей така.
	Максимиано бавно облиза горната си устна.
	— Поставяте под съмнение делата на нашия президент?
	— Моля? — Нещо в студения поглед на шефа на полицията му даде да разбере, че трябва да промени коренно отношението си. — Разбира се, че не. Точно обратното. Моля да ме извините… Желая ви хубав ден.
	Обърна се към другите двама:
	— Килиан, Симон… да си вървим.
	Тръгнаха към колата, но гласът на полицейския началник ги накара да спрат.
	— Симон, значи! Много бързо си се възстановил; вече не куцаш.
	Симон влезе бързо в колата. Гарус се обърна и видя, че Максимиано размахва заплашително пръст.
	Вече в купето, тихо изруга. Беше не само ядосан; чувстваше се унижен, защото при създалата се ситуация му се бе наложило да преглътне гордостта си и да побърза да избяга. Килиан се запита какво ли ще се случва от сега нататък.
	Работата в плантацията вървеше все по-трудно. Беше прекратен трудовият договор с Нигерия, но проблемът не беше в това, тъй като все още имаше много работници, но те бяха притеснени и объркани и ходеха напред-назад, без да знаят какво точно трябва да правят. Бяха смазани от новините, които достигаха до тях.
	Килиан се залъгваше с мисълта, че някой с весел глас ще съобщи, че отношенията между двете страни никога не са били по-добри и че работата отново ще потръгне нормално въпреки новото автономно правителство на независима Гвинея. Но действителността беше съвсем различна. Цареше пълна безстопанственост. Радио Санта Исабел, Радио Мадрид и вестник „Абанос“ съобщаваха за настъпващите промени, като започваха с оптимистичните думи на новия химн — „… да вървим по пътя на безмерното си щастие…“ — и свършваха с коментари за всеобщото разочарование и непрестанните заплахи, отправяни към белите. Не пристигаха помощи, нямаше пари, хората трудно свикваха с новия режим и започваха да се обезверяват, тъй като животът им не се подобряваше, а и не виждаха в действие нито едно от предизборните обещания. На онези, които не искаха да си заминат, им беше трудно да забравят думите на Масиас: „Край на робството; никой да не помага на белите, никой да не се страхува от тях…; не сме бедни, Гвинея е богата страна, имаме много петрол…; ще натикам в затвора всички бели, които се опълчат срещу правителството…“.
	На връщане минаха по улици, пълни с боклуци и опръскани с кръв, и срещнаха недоверчивите погледи на пешеходците.
	Гарус помоли Симон да кара по-бързо.
	— Не знам, Килиан — прошепна замислен, когато излязоха от града. — Не знам дали не рискуваме прекалено много. Дори и работещите в телевизията си заминаха…
	Симон натисна рязко спирачки. По пътя вървеше дребна жена, която носеше обемист вързоп на главата си. Симон отправи умоляващ поглед към Килиан да убеди Гарус да я вземат с тях.
	Килиан слезе от колата.
	— Оба… какво правиш тук сама?
	— Местя се да живея при Нелсон. В магазина няма работа, _massa_. Надявам се управителят да няма нищо против…
	— Ела, ще те закараме.
	Оба и Килиан се качиха в колата. Тя се изненада, като видя Гарус до шофьора, но той не се обърна и не каза нищо. Беше му напълно безразлично какво ще направи младата жена, въпреки че… Стегна се и се облегна на седалката. Ако жени бяха причината мъже като Килиан и Нелсон да са още до него, беше съгласен на всичко. Освен това в Сампака имаше много свободни жилища за работници.


	През лятото напрежението намаля и хората изглеждаха по-спокойни. През октомври 1969 година се подписаха нови двустранни спогодби и Испания предостави на Гвинея кредит, възлизащ на няколко милиона. Някои от бившите собственици на имения се върнаха на острова. Гарус се срещна с тях и реши да влезе в крак с новосъздалата се обстановка, дори прие отправената му покана за галавечеря в казиното.
	Накара Килиан и Грегорио да го придружат, като ги убеди, че обстоятелствата налагали да общуват с високопоставени представители на властта. На Килиан изобщо не му се ходеше, но прие, защото беше готов на всякакви компромиси, само и само да можеше да остане повече време на острова. Каза на Уалдо да подготви няколко дузини яйца и бутилки коняк, за да могат да минат безпрепятствено през полицейските постове. Облече си тъмен костюм, а Гарус му даде една от папийонките си.
	Когато влязоха в казиното, Килиан установи с изненада, че в салона се бяха променили само две неща от първото му посещение в заведението: преобладаваха местните посетители, докато белите се брояха на пръсти, и имаше повече военни униформи от смокинги. Останалото беше непроменено: разговорите се водеха на фона на музиката, изпълнявана от оркестър на име „Етофоли“, а келнерите се грижеха всички да останат доволни от обслужването.
	Придружен от Килиан и Грегорио, Гарус обиколи залата и поздрави сърдечно присъстващите, като показа пресилена вежливост към директора на отдел „Сигурност“ — едър мъж, със строг поглед, и към секретаря на отбраната — сериозен мъж с униформа на майор. Ледени тръпки минаха през тялото на Килиан, докато се ръкуваше с тях. Никой от тези, в чиито ръце беше бъдещето на страната, а и на самия него, не се усмихна.
	Чу се звучен смях от терасата, където беше дансингът. Гарус погледна натам и се усмихна с облекчение, като видя група европейци в празнична премяна. Тръгнаха към тях. Килиан имаше чувството, че ги беше виждал, но не си спомняше къде. Гарус ги поздрави, размениха няколко думи и групата се отправи към малък салон.
	— Здравей — каза някой зад гърба му. — След като си дошъл с Гарус, значи си един от служителите му.
	Протегна ръка за поздрав.
	— Аз съм Мигел. Работя в телевизията. — Посочи останалите. — Всички ние работим в телевизията. Някои в звукозаписа, а други в директните предавания.
	Килиан се вгледа в младежа и си спомни как пиян мъж заплаши Мигел, задето бил издишал дима от цигарата си в лицето му.
	— Аз съм Килиан и да, работя в Сампака. Мислех, че всички от телевизията вече са си заминали.
	С крайчеца на окото си видя, че Грегорио разговаря с две от жените в групата. По изражението му разбра, че се опитваше да ги впечатли с истории от колониалния период.
	— Да, след опита за преврат през март всички спешно се прибраха в Испания, но после ни изпратиха нас. И ето ни тук… оставаме… поне за момента.
	— Как е ситуацията в Испания? Там знаят ли какво се случва в Гвинея?
	— Извън семействата и приятелите никой не знае нищо, нито дори, че са имали черни съседи в испанските провинции в Африка, въпреки че в медиите се писа и говори много за независимостта и за добре свършената от Испания работа в този процес. Но вярвай ми, сега вече никой не говори за това.
	— Ясно… — Килиан очакваше подобен отговор, но въпреки това остана разочарован. — Откъде познаваш Гарус?
	— Познавам не само Гарус, а всички испански предприемачи. Сега, с новите пари, всички ни гонят да ни ги разменят за гвинейски песети. Опасяват се, че скоро тази валута няма да има никаква стойност. Нали знаеш, имаш ли пари…
	Килиан харесваше този младеж. Нервак по природа, непрекъснато жестикулираше и се усмихваше, и създаваше усещане за непринуденост и близост. Всъщност той от векове не беше общувал с хора извън Сампака.
	— Много ти благодаря, но парите ми отиват директно в испанска банка. Задържам само малка сума за текущи разходи.
	Запали цигара.
	— А в какво се състои твоята работа?
	— Отговарям за поддръжката на предавателната станция горе в кулата. В свободните си дни идвам в казиното да поиграя тенис. Погледни онзи човек. — Посочи висок и силен мъж. — Това е консулът на Камерун. Редовно ме търси за игра на тенис. — Засмя се. — Може би защото винаги ме побеждава. А ти? Откога си тук? Аз съм отскоро, но ти имаш вид на истински познавач на Фернандо По. Прав съм, нали?
	Килиан се усмихна меланхолично. Да, познаваше острова и хората му, но ако Мигел знаеше през какво беше минал и колко го тревожеше неясното бъдеще, думите му нямаше да съдържат тази нотка на завист.
	Разговаряха надълго и нашироко за живота, за преживяванията си, за политика. Мигел заяви ясно, че на улицата се чувства несигурен и затова излиза само за да отиде на работа и да дойде в казиното, където според него и Килиан трябва да идва редовно, за да се отърси от самотата в имението.
	— Не съм самотен — увери го Килиан. — Имам жена и деца.
	От доста време вече хората около него приемаха съвсем нормално положението му, но да го сподели на глас пред човек, с когото току-що се е запознал, извика у него много приятно усещане. Мигел му вдъхваше доверие.
	— Още ли са тук? — учуди се Мигел. — Повечето от останалите испанци са изпратили семействата си у дома.
	— Ами… тя е гвинейка, от народа буби.
	— А какво ще правите, ако нещата загрубеят за теб?
	— Не знам — Килиан въздъхна. — Много е сложно.
	— Ами…
	Един от келнерите им съобщи, че след няколко минути ще сервират вечерята. Гарус се присъедини към групата и всички заедно се отправиха към ресторанта, декориран като в най-добрите си времена.
	— Знаеш ли, Килиан? — Мигел седна до него на една от кръглите маси. — Първия път, когато дойдох, не знаех какво да правя с всичките тези прибори. В Испания не се движа сред толкова изискани среди…
	— Разбирам те прекрасно! — Килиан се засмя от сърце.
	Усмивката му обаче внезапно изстина. Погледна Грегорио и видя, че той също беше много изненадан.
	В ресторанта току-що беше влязла изключително красива жена, с бяла копринена рокля, хванала под ръка мъж, с обезобразено от шарка лице. Двамата се запътиха към една от близките маси. Смехът й се чуваше из целия салон, сякаш мъжът с нея й разказваше най-забавната история на света.
	— Виж я ти, хванала се е с Максимиано, с шефа на полицията… — каза лукаво Гарус.
	Килиан сведе поглед, когато тя изгледа злобно първо Грегорио, а после и него.
	— Онзи, с тъмната коса с медни отблясъци, ме заряза заради друга, след като забременях от него… — Умишлено замълча, като видя, че мъжът сви устни. — А другият, оня с мустаците, ме заплаши с пистолет и се опита да се възползва от мен…
	Максимиано се обърна рязко и отправи убийствен поглед към масата на белите.
	— Не знам какво сте му направили на чичо ми… — каза младеж и седна до Килиан, — но този поглед може само да ме радва, че не съм на ваше място.
	— Чичо ти ли? — учуди се Мигел.
	— Не ти ли ти казах, че имам роднини на важни постове?
	— Извинявай, Килиан. Запознай се с Балтасар, телевизионен оператор. И преди да си ме попитал, ще ти кажа, че завърши обучението си в Мадрид и сега живее и работи там. А това е Килиан — намигна и се усмихна, — един от малкото колонизатори, които все още издържат тук.
	На Килиан не му хареса, че го нарече колонизатор, още по-малко, след като му беше споделил, че е създал семейство с местна жена, но предположи, че Мигел не го беше казал злонамерено. Стисна ръката на Балтасар и го изгледа с любопитство. Кожата му беше една от най-тъмните на острова и кръглите му очи и белите му зъби светваха като фенери, щом примигнеше и се усмихнеше.
	— Значи си фанг… — каза накрая.
	Балтасар повдигна вежди.
	— Това притеснява ли те?
	— Не, поне за момента, не.
	Килиан съжали за думите си. Току-що се беше запознал с младежа и му се струваше симпатичен. Балтасар го погледна, понечи да каже нещо по повод на неприятния отговор, но се отказа. Мигел се намеси:
	— Жената на Килиан е буби…
	— И…? — Балтасар погледна учудено. — А, ясно. Познато. Буби са добрите, а фанг лошите, така ли?
	Килиан не каза нищо. Балтасар изцъка с език и си сипа чаша вино пред неодобрителния поглед на келнера, който стоеше зад гърба му. После сниши глас и каза:
	— Ще ти споделя нещо, Килиан. Испанците, а не аз събудиха капризното, озлобено и отмъстително чудовище. Масиас им се стори добър избор, а когато си дадоха сметка за грешката, организираха държавен преврат в опит да го свалят точно когато беше на върха на славата си като върховен лидер на свободен и независим народ… А сега биха го убили, ако можеха. А знаеш ли коя е фикс идеята на президента? Смъртта. Ужасява се от нея. Представяш ли си: наказа един от правителствените делегати, защото кашлял! Обвини го, че искал да зарази с микроби държавния глава. И какво правят сега служителите? Ползват дълги отпуски по болест, докато се излекуват напълно. — Засмя се. — Това е сюрреалистично! Масиас ще направи всичко възможно да държи смъртта далеч от себе си. Ще подкупва, ще подкрепя преданите му, ще убива, без да се замисли, всеки, за когото има и най-малкото съмнение, че е против него. Така че, приятелю, няма да има невинни по време на падението, което предстои, докато някой от лакеите му не се обърне срещу него…
	— Не трябва да говориш така, Балтасар — прошепна Мигел. — Излагаш се на опасност.
	— За мой късмет, аз си заминавам скоро. Оставям политиката на роднините си. — Взе менюто от масата. — Да видим с какви ястия ще ни изненадат днес.
	Килиан се зарадва, че Балтасар смени темата, и се включи активно в коментарите за предлаганото меню: пилешка крем сума, яйца на очи, омари с татарски сос, морски костур „ала паризиен“, печено пиле „алангле“ и салата от тропически плодове. Успя да се отпусне, дори изпита истинско удоволствие от разговора с новите си приятели. Балтасар събуди любопитството му. Беше учил в Испания, където вече имаше постоянна работа в телевизията, и нямаше никакво намерение да се мести оттам.
	— Мигел ми каза, че сега в Испания изобщо не се говори за Гвинея…
	— Предполагам — каза Балтасар, — че там политиците искат да се забрави колкото е възможно по-скоро, че тук — тонът му стана саркастичен — са си играли на демокрация. Правителството на диктатора Франко предизвика референдум и избори в Гвинея, нещо, което е немислимо в собствената му държава…
	Килиан свъси вежди. Въобще не му беше хрумвало да погледне на случващото се през последните месеци от този ъгъл. Засрами се. Беше толкова вглъбен в живота си на острова, че не се беше замислял за обстановката в собствената си страна. Не беше се замислял, че Испания се управлява от диктатор. Съзнанието му беше изцяло ангажирано от работата и личния му живот.
	— Как се чувстваш в столицата? — попита го Мигел.
	— От толкова години живея там, че Мадрид се е превърнал в мой дом.
	— Не си ли имал проблеми?
	— Като се изключи фактът, че изпъквам сред толкова много бели — засмя се, — не съм имал никакви неприятности. Но много гвинейци, които сега пристигат в Испания в търсене на свобода, виждат, че майката се е превърнала в мащеха. Остават разочаровани от факта, че испанците изобщо не се интересуват от събитията в Гвинея. Освен това вече не подновяват изтеклите испански паспорти на нигерийските граждани, така че в един момент се превръщат в лица без гражданство: принадлежали доскоро на две държави, се оказват без нито една, която да ги приюти. На мен не ми се случи подобно нещо, защото съм женен за испанка.
	Балтасар го погледна право в очите.
	Килиан не успя да прикрие изненадата си. За секунди го окрили нова надежда. Ще говори с Бисила и ще я убеди да замине с него. В Испания ще могат да започнат нов живот. След като едни са го постигнали, защо да не успеят и те?
	Точно в този момент келнерите започнаха да раздигат и предложиха на гостите уиски със сода. Оркестърът засвири танцувална музика и хората започнаха да стават от масите и да се отправят към дансинга. Грегорио попита нещо Гарус. Килиан чу отговора:
	— Не мисля, че е разумно да отидеш сам.
	— Къде ще ходиш? — попита го един от телевизионните служители.
	— Да видим има ли нещо отворено наоколо.
	— Искаш ли компания? — попита го друг от групата. — Ще се радваме да опознаем града нощем…
	Грегорио сви рамене и тръгна да излиза, последван от други двама.
	— Тези двамата нищо не пропускат — каза Мигел и се усмихна.
	— Трябва да внимават повече. — Балтасар посочи масата на чичо си и останалите от Национална сигурност. — Никак не им харесва жените ни да се дават толкова лесно на белите.


	Грегорио излезе сам от клуба „Анита Гуау“. Двамата от телевизията отдавна си бяха тръгнали. Приближи се с несигурна крачка към колата. Не се виждаше жива душа. Отвори вратата, но преди да влезе в колата, желязна ръка го стисна за рамото. После други ръце го сграбчиха, покриха главата му с чувал и със сила го вкараха в кола, която потегли с бясна скорост неизвестно накъде.
	Колата спря. Извадиха го със сила и след няколко крачки чу, че се отваря желязна решетка. Заблъскаха го към избраното място. Там махнаха чувала от главата му. Трябваха му само няколко секунди, за да разбере къде се намира. Петимата мъже се разсмяха, като видяха изражението му.
	Намираше се пред отворен гроб до няколко други такива. Обля го студена пот. Бяха го завели в гробището! Веднага разбра намеренията им. Урината бавно се стече по бедрата му.
	— Виждаш ли тази дупка, _massa_ Грегор?
	Знаеха името му. Не можа да различи лицата им в тъмнината. Виждаше само кървясалите им очи. Какво значение имаше сега да разбере кои са?
	— Виж, изкопахме я специално за теб. Да, само за теб.
	— Мислиш ли, че е достатъчно голяма?
	— Искаш ли да я пробваш?
	Смях.
	Първо го удариха в гърба. След това в бъбреците. Последваха произволни удари. Накрая силен сблъсък го хвърли в дупката. Чуха се гласове, изпълнени с омраза и жажда за мъст, и заплахи:
	— Това е само предупреждение, бели човече. Скоро ще дойдем за теб.
	Желязната решетка изскърца отново.
	Мина доста време, преди Грегорио да се съвземе от ужаса и да се измъкне от дупката. Стенеше от болката от нанесените му удари. Успя да се ориентира и излезе от гробището. Когато стигна до клуба, където беше паркирал колата си, раните на лицето му бяха спрели да кървят, а той беше взел твърдо решение.
	Щом пристигна в Сампака, събуди Гарус и го помоли да му прекрати договора.
	На разсъмване Уалдо го закара на летището и Грегорио изчезна от Фернандо По, без да се сбогува.
	Мигел и Балтасар събраха материалите си и ги прибраха в металните куфари.
	— Благодарим ти, Килиан, че ни придружи, докато заснемахме производството на какао — каза Мигел. — Получи се много добре.
	— Щеше да е още по-хубаво, ако го бяхте видели преди няколко години… Сега гледката е тъжна. Останахме много малко и не можем да се справим с бурените. Освен това производството ни не стига и до една десета от предишното…
	Заваля.
	Най-краткият път до сградата, в която бяха настанени членовете на телевизионния екип, минаваше през квартала, където беше къщата на Хулия. След заминаването им Килиан беше минал два пъти със свито от болка сърце покрай магазина, с тайната надежда, че вратата ще се отвори и ще се покаже Емилио или Хулия…
	— Къде отиват всички тези хора? — попита Балтасар.
	Ненадейно улицата се изпълни с народ, всички тичаха. Бягащите в тяхната посока бяха с празни ръце, а другите носеха всевъзможни предмети и хвърляха бутилки, които се трошаха на улицата. Обзе го лошо предчувствие. Продължи, без да намалява скоростта, и спря пред бившия магазин на Емилио.
	— Боже господи! Какво правят?
	Десетки младежи разбиваха магазина. Едни чупеха прозорците с дебели дървени пръчки. Други влизаха вътре и излизаха, натоварени със стоки. Видя как блъскаха бял мъж, вероятно новият собственик, португалецът Жоао, и го изкараха навън с ритници, а той ги умоляваше да престанат да рушат. Без да обръщат внимание на молбите му, започнаха да му нанасят жестоки удари. Кръвта бликна по паважа. Без да се замисли, Килиан излезе от колата и се затича към тях.
	— Спрете! Спрете, за бога!
	Веднага осъзна грешката си. Висок младеж с бръсната глава се обърна към него и му се усмихна подигравателно.
	— Ето ви още един! Давайте!
	Килиан се сети, че преди години го бяха учили как да се отнася с работниците: твърдо, спокойно, но строго…
	— Веднага оставете този човек!
	— Защо? — младежът с бръснатата глава тръгна към него, като се поклащаше и го гледаше нагло. — Защото ти така нареждаш ли?
	След секунда група млади мъже го наобиколиха. Повечето от тях бяха под двайсет години. Внезапно усети слабост.
	— Никой бял не може да ни казва какво да правим — каза друг младеж.
	Размахаха пръчки във въздуха. Килиан покри лицето си с ръце. Изчака, но нищо не се случи. Тогава чу познат глас да казва със спокоен, но твърд тон:
	— На ваше място не бих постъпил така. — Балтасар беше застанал между него и жадните за мъст младежи. — Аз съм племенник на шефа на полицията, на Максимиано, а този мъж тук ми е приятел.
	Без да се обръща, каза на Килиан:
	— Влез в колата. Аз искам да поговоря с тези момчета, за да разбера защо са толкова ядосани.
	Попита ги нещо на фанг и те се впуснаха в един глас да му обясняват.
	Килиан влезе в колата. Краката му още трепереха. Мигел се беше свил на задната седалка.
	Килиан не каза нищо. Погледна към прозореца на хола на жилището и усети, че стомахът му се свива на топка. Жена с бебе на ръце беше притиснала до себе си момченце на пет-шест години. Бяха далеч, но му се стори, че чува плача им от ужаса, на който бяха станали свидетели. Дали щяха отново да видят жив мъжа си и баща си?
	Балтасар се върна до колата, придружен от младежа с бръснатата глава. Сбогува се с него и влезе. Младежът се наведе и погледна Килиан.
	— Следващия път няма да имаш такъв късмет.
	Килиан включи двигателя и подкара.
	— Благодаря ти, Балтасар — каза. — Спаси ми живота.
	Балтасар не му отговори, а само тръсна ръка, сякаш искаше да забрави случилото се.
	— Какъв им беше проблемът? — попита Мигел след известно време.
	— Група португалски наемници се опитали да нападнат столицата Конакри и Масиас дал картбланш на младежите да се справят с португалците както намерят за добре.
	Мигел изсумтя.
	— Хубав начин да си изразиш недоволството… Следобед се качвам в телевизионната кула и цяла седмица няма да сляза оттам.
	— Не е лоша идея предвид създалата се ситуация… — промърмори Балтасар.
	Килиан го погледна. Беше убеден, че и него го тревожеха същите мисли.
	Какво, по дяволите, се случваше с тази проклета страна?


	— Защо да не заминем? — настоя Килиан.
	— Къде да заминаваме?
	Вече бяха водили този разговор.
	— За Испания. Заедно. Ти си ми съпруга. Ще те взема със себе си.
	— Мястото ми е тук.
	— Мястото ти е, където съм аз.
	Килиан се изправи, седна на ръба на леглото и наведе глава.
	— Всички си заминават — каза. — Затова премислям всички възможности.
	Бисила седна до него.
	— Аз не принадлежа на Пасолобино. Няма да се впиша там. Винаги ще бъда негърката, която Килиан де Ребалтуе е довел от колонията.
	Килиан възропта:
	— Ти си ми жена! Ще свикнат!
	— Но аз не искам никой да трябва да свиква с мен.
	— Бихме могли да живеем в Мадрид или в Барселона… Ще започна работа в някоя фабрика.
	— Ти си човек на земята, на планината; ти си за някое имение… била В града ще си нещастен. След време ще обвиниш мен за страданията си и любовта ни ще умре.
	— Тогава имаме една-единствена възможност: да останем тук. В имението все още се чувствам сигурен.
	Бисила стана, направи няколко крачки, погледна през прозореца и тръгна към масата, където имаше малко огледалце, на което Килиан беше залепил единствената снимка на двамата заедно. Усмихна се при спомена за деня, в който Симон се беше появил с новия си фотоапарат:
	Ела, Бисила. Ти застани тук… Така… Фернандо, ела, застани до майка си. Стой мирен. А сега се усмихни… Килиан, сега ти, тук, да, да, така е добре. Можеш да се облегнеш на камиона, ако искаш. Надявам се да се получи!
	Ирония на съдбата: когато най-накрая бяха получили свободата да се обичат, започнаха жестоките преследвания на белите.
	— Да, в имението си на сигурно място — повтори тя, без да откъсва поглед от снимката. — Но… докога?
	— Къде отиват? — Килиан последва Гарус до средата на главния двор, където се бяха струпали група работници с вързопи, в които бяха събрали малкото си лични принадлежности.
	Видя Бисила, хванала Лиалия за ръка, и Оба с едно от децата на Екон на ръце.
	— Къде отивате? — попита Гарус.
	— И ние си заминаваме, _massa_ — отговори му Нелсон. — Казаха ни, че можем да се приберем по домовете си. Тук вече няма какво да правим.
	— Ами… войната? — попита Килиан.
	— Свършила е. Ще простят на победените. Е, поне така казват. Изпратили са кораби да ни приберат.
	— Не искаме и ние да пострадаме като португалците — намеси се Екон. — Тук президентът обича само нигерийците.
	Килиан наведе глава. И те си заминаваха. Заминаваха си последните му другари. А реколтата? Кой ще прибере плодовете, които вече зрееха по дърветата?
	Гарус изруга и се прибра в кабинета си.
	Бисила застана до Килиан. Нелсон протегна ръка, за да се сбогува с началника си, но той тръсна глава.
	— Ще ви закарам с камиона. Пътят е дълъг за децата.
	— Не знам дали…
	— Въобще не ме интересува разумно ли е, или не. Тръгвам с вас.
	— И аз идвам — каза Бисила.
	Час по-късно нигерийската група слизаше по _хълма на треската_, с решителност, но и с притеснение. Стотици хора се бяха струпали на пристана. Нигерийските власти проверяваха документите на всеки един от тях, преди да му разрешат да се качи на кораба. Килиан се зарадва, че не беше единственият бял. В далечината видя няколко от колегите на Мигел и Балтасар. Бисила непрекъснато махаше с ръка на Лиалия и децата й. Килиан се възхити на самообладанието й: не преставаше да се усмихва, когато вътрешно се разкъсваше от мъка, тъй като си заминаваше най-добрата й приятелка. Децата на Екон и Лиалия, които беше превързвала и лекувала, също на няколко пъти й махнаха за сбогом, преди да се качат на кораба.
	Нелсон и Екон показаха документите си. Лиалия също. Когато Оба подаде паспорта си на полицая, той се намръщи и отиде да говори с колегата си. Като се върна, й каза:
	— Ти си гвинейка. Не можеш да заминеш.
	Оба усети, че губи почва под краката си.
	— Но аз заминавам със съпруга си…
	Нелсон направи няколко крачки назад. Пътниците зад Оба започнаха да се изнервят и да протестират.
	— Какво има?
	Полицаят погледна огромния мъж, който не откъсваше очи от момичето, и се опитваше да запази спокойствие.
	— Теб какво те интересува?
	— Тази жена е съпругата ми.
	— Дай си документите.
	Нелсон и Оба бяха изплашени. Доста преди тя да се премести в имението, бяха решили да се оженят, но по една или друга причина бяха отлагали и така и не го направиха.
	— Къде ви е брачното свидетелство?
	— Загубихме го — побърза да отговори Нелсон с надеждата полицаят да му повярва и да пусне Оба.
	— Тогава няма да замине.
	Хвана я за ръката и я дръпна с такава сила, че Оба падна на земята.
	Протестиращите се развикаха още по-силно, възмутени от грубото отношение на полицая.
	— Оба! — Нелсон блъсна двамата полицаи и се наведе над нея.
	От палубата се чуха отчаяните гласове на Екон, Лиалия и роднините на Нелсон, които не разбираха защо се бавят. Сирената на кораба, който се готвеше да отплава, изсвири. Останалите на пристана започнаха да се блъскат и събориха полицаите. Единият от тях извади оръжието и започна да стреля напосоки. Другият го последва и няколко души паднаха на земята. Протестните гласове прераснаха в крясъци на паника и болка. Някои успяха да се качат на кораба, други останаха да помогнат на ранените си близки.
	Килиан и Бисила наблюдаваха сцената ужасени. Когато изстрелите спряха, корабът бавно потегли, а хората на палубата отчаяно се опитваха да видят какво се беше случило с приятелите и близките им. На пристана останаха няколко трупа и ридаещи хора, хванали се за главите. Бисила стисна силно ръката на Килиан и едва успя да не извика, като видя Оба.
	Беше седнала, а в скута й лежеше окървавената глава на Нелсон. Поклащаше се напред-назад, а от устата й не излизаше и стон. Беше като беззащитна риба на прага на смъртта; отваряше и затваряше уста, а ръцете й галеха косата на любимия й човек и се обливаха в кръв.
	— Каква изненада, Килиан? — чу хаплив глас зад гърба си. — Още ли си тук? Надявах се вече да не си сред нас…
	Килиан долови двусмислието в думите на Саде. Нямаше предвид толкова остров Фернандо По, колкото света на живите. Беше сигурен, че зад побоя на Грегорио стояха тя и нейните хора. В казиното каза, че се радва на приятелството на високопоставени особи. Хвана Бисила за ръката и каза:
	— Да се махаме оттук.
	Саде завъртя очи. Защо тази жена й изглеждаше позната? Къде я беше виждала? Тези прекалено светли очи… Тогава си спомни деня, в който Хакобо я беше помолил да отиде в болницата и да се погрижи за Килиан. Тя беше там и го държеше за ръката… По-късно, когато Килиан скъса с нея, я беше видяла близо до сградата на европейците. Тя значи й беше отнела Килиан? Прокара език по долната си устна.
	Още не знаеше как, но беше сигурна, че някой ден ще си отмъсти и на нея.


	Тримата мъже изпиха по няколко коняка след вечеря. От седмици не се намираше европейска храна, но благодарение на щедростта на природата градините все още бяха пълни със зеленчуци, а кокошките продължаваха да снасят яйца въпреки мистериозното изчезване на Йеремиас.
	— Сигурно се е прибрал в селото си — каза Гарус. — Още един по-малко.
	— Откъде е той? — попита Килиан.
	— От Урека — отговори му отец Рафаел. — Тръгна си с Димас, който непрекъснато кръстосва от селото до Санта Исабел и обратно. Опитва се да помогне на приятелите си да избягат. Сега няма и съд. Масиас е подгонил предполагаемите виновни за миналогодишния опит за преврат. Повечето вече са убити, а за други като брат му Густаво не се знае нищо.
	Изведнъж токът изгасна. Погледнаха през прозореца: пълен мрак.
	— Проклети генератори… — Гарус бръкна в джоба си за кибрит. — Какво още може да излезе от строя?
	— Ще отида да видя какво става — Килиан стана и взе една от газените лампи.
	Излезе, заобиколи сградата и отвори вратата на малкото машинно отделение.
	Силен удар по гърба го остави без дъх. Не успя и да извика. Последваха още удари с юмруци и ритници, докато накрая се строполи на земята и миг по-късно загуби съзнание.
	В столовата Гарус и отец Рафаел започнаха да се притесняват от забавянето на Килиан. Взеха друга газена лампа и излязоха да го потърсят. Когато стигнаха до машинното, го видяха да лежи неподвижен в локва кръв.


	— Килиан, вече всичко е организирано — каза Хосе. — Следващата седмица си заминаваш със самолет за Испания. Ще пътуваш заедно с Гарус и отец Рафаел. Последните от последните. Ако не го направиш, двамата със Симон ще те завлечем насила.
	— …
	— Кажи нещо, Килиан. Не ме гледай така. Правя го за теб. Правя го за Антон. Обещах на баща ти. Обещах на Антон да се грижа за теб!
	— Бисила…


	— Бисила, ела! Ела с мен!
	— Не мога, Килиан, и ти го знаеш.
	— И аз не мога да си тръгна.
	— Ако не го направиш, ще те убият.
	— Ако си отида, също ще умра.
	— Не. Няма. Помниш ли колко пъти си ми говорил за връзката ти с миналото? Виждаш ли? Духовете са се погрижили да направиш избора си. Трябва да си заминеш и да си изживееш живота; да заемеш мястото си в дома Ребалтуе. Знам, че ще го направиш толкова добре, колкото винаги се е очаквало от теб.
	— Как е възможно да ми говориш за духове точно сега? Това ли искат те? Това ли иска Бог? Да се разделим? Какво ще стане с Инико и Фернандо? Какво ще стане с теб?
	— Не се притеснявай за мен. Ще продължа да работя. Медицинските сестри винаги ще имат работа, още повече във времена като сегашното. Нищо няма да ми се случи, ще видиш.
	— Как ще разбера? Как бих могъл да получавам новини за теб?
	— Ще разбереш, Килиан. Ще го почувстваш. Ще бъдем далеч един от друг, но ще сме заедно. Винаги ще бъда до теб.


	Как би могъл Килиан да си спомни нещо, което никога не е забравял; нещо, което винаги е било вътре в него — понякога в мъгла, друг път напълно ясно, а на моменти някак си объркано?
	Сърдечното ръкостискане на Уалдо.
	Сълзите на Симон и безгласното му обещание никога да не обели и дума на езика на човека, когото беше обикнал въпреки политическите си убеждения.
	Молбата на печалния Лоренсо Гарус Хосе да се погрижи за имението.
	Беззвучният плач на отец Рафаел.
	Косата на Фернандо Лаха.
	Отчаянието, с което люби Бисила последната нощ. Ароматът й. Вкусът на кожата й. Блясъкът на прозрачните й очи.
	Тропическият дъжд. Светкавиците. Раковините, висящи на гърдите й.
	Неговото убежище, неговата любов, неговата спътница в тревогите, страховете, слабостите, радостите… докато смъртта…
	Нежността, силата и жестокостта на последната целувка.
	Плачът.
	Кралските палми, извисили се към небето, безстрашни, чужди на болката на мъжа, принуден да напусне Сампака.
	Слабостта на ръцете на Осе. Последният допир до пръстите му. Дългата силна прегръдка. Обещанието да носи цветя на гроба на баща му.
	Самолетът „DC-8“ над зелена земя, завладяла душата му, която се превърна в неясно петънце, а после изчезна.
	Гарус, Мигел и Балтасар до него.
	Думите на баща му, произнесени сякаш преди хиляди години:
	Не мога да ти кажа нито кога, нито как, но ще дойде ден, в който този малък остров ще те завладее и няма да искаш да го напуснеш… Не знам някой да си е тръгнал оттук, без да пролее горчиви сълзи…
	Краткият полет, който го накара да си спомни с умиление продължителното и несигурно плаване на онези кораби.
	Кацането в Мадрид.
	Сбогуването с Гарус, след като прегърна съпругата му.
	— Радвай се, че поне сме живи.
	Думите на Балтасар:
	— Някой ден ще можем да се върнем там без проблеми.
	Думите на Мигел:
	— Знаеш ли какво беше първото нещо, което ми казаха шефовете от телевизията, като кацнахме? „За това да не излиза и дума в медиите.“
	Влакът за Сарагоса. Автобусът до Пасолобино.
	Единайсетте години тъмнина.
	Тишината.
	Слабата в началото, но все по-засилваща се светлина след раждането на дъщеря му няколко месеца след петдесетия му рожден ден.
	Даниела.
	Като нея.


>	XIX
>	Тема табу

	_1971-1980_
	— Уалдо, обещай ми, че ако някой ден излезеш оттук — Густаво се беше облегнал на студената стена на затворническата килия, — ще потърсиш брат ми Димас в Урека и ще му разкажеш за мен.
	Уалдо кимна утвърдително, затвори очи и мислено си обеща още нещо.
	Ще се измъкне от това място.
	Изведнъж навън настъпи суматоха. Чуха се викове, ругатни, удари и стъпки. Желязната ключалка изскърца, вратата се отвори и двама яки пазачи хвърлиха в килията голо тяло, сякаш беше чувал с картофи.
	— Ето ви още един съмишленик — извика единият от пазачите и запрати празна метална кутия. — Запознайте го с порядките тук!
	Изсмя се.
	Густаво и Уалдо изчакаха стъпките да се отдалечат и коленичиха до ранения мъж. За кой ли път се случваше? Повече от дванайсет от деня, в който — първо Густаво, а малко по-късно и Уалдо — минаха през желязната врата и прекосиха двора, ограден с високи каменни стени. И двамата бяха претърпели същите мъчения. Заведоха ги в кабинета на шефа, удряха ги, докато изпаднат в безсъзнание, и ги затвориха в една от многото, наредени в редица, циментови кутии с човешки размери. От малък отвор на тавана, подсигурен с метална решетка, можеха да чуят тревожните нощни звуци и да разговарят с други затворници, преди да са минали през стаята за разпити. След това единственото, което можеше да се чуе през стените на затвора Блек Бийч, бяха стенания, отчаяни викове, а от време навреме и някое неравномерно хъркане.
	Мъжът се опита да помръдне.
	— Спокойно — каза Густаво. — Най-добре е да останеш, легнал по корем. Послушай ме.
	Пазачите се бяха престарали с нещастника. Гърбът и краката му бяха целите в открити рани. Липсваше кожа, а на места и парчета месо. Явно шефът на затвора беше пуснал кучето си. Два-три дена нямаше да може да помръдне, а щом успееше, отново щяха да го отведат, за да нанесат още удари на израненото му тяло. И така, докато той умре или те се изморят и го захвърлят като тях двамата. Според пазачите затворниците нямаха душа, така че не им дължаха никакво уважение, а убийството им не се смяташе за престъпление, дори не и за грешка. Ако можеха да прочетат последните мисли на затворниците, написани по стените със собствената им кръв, помисли си Густаво, щяха да разберат какво са им сторили…
	Дълго време Густаво и Уалдо говориха на мъжа, но той не реагира. От опит знаеха, че утешителните думи помагат. Обясниха му къде се намират, какъв е редът за хранене и почистване и му казаха, че празната метална кутия служи за тоалетна. Успокоиха го, че тялото свиква с ударите и че може да оживее като тях двамата, които бяха отдавна там, или дори да излезе по някакво чудо на съдбата.
	Уалдо забеляза, че дишането на мъжа се успокоява, и го попита:
	— Как се казваш?
	— Максимиано… А вие защо сте тук?
	— За същото като всички останали.
	Густаво предпочете да не влиза в подробности. Откакто Масиас обсеби цялата власт в държавата и наложи авторитарен режим на управление, започна безкрайната и безмилостна чистка както на опозиционерите, така и на всички, които заради способностите или влиянието си биха могли да претендират за президентския пост. Така всеки можеше да се окаже враг на народа. В случая на Густаво причината беше ясна: активното му участие в определено политическо движение. При Уалдо обаче нещата стояха по друг начин: той си беше позволил да коментира политиката пред бивш колониален надзирател, облечен като обикновен селянин, който бе станал един от доверените шпиони на Масиас. Други бяха жертва на доноси дори от страна на собствените им роднини, целящи да се спасят или да запазят някои придобивки. Благодарение на новопостъпващите затворници Густаво и Уалдо получаваха информация за случващото се навън и за растящата параноя на президента.
	— А ти защо си тук?
	— Някой казал, че съм се оплаквал, че заплатата ми била ниска.
	— О, това вече е прекалено — пошегува се Густаво.
	Държавните служители никога не знаеха кога и каква заплата ще получат. Когато Масиас решеше, вадеше пари от държавната хазна, която съхраняваше в банята в дома си, и привикаше на среща служителите си, за да им даде сумата, която лично той — _неуморният труженик в услуга на народа_, както обичаше да се нарича — е преценил, че всеки от тях заслужава.
	— Един от затворниците е тук, защото критикувал качеството на китайския ориз… Нали, Уалдо?
	— Беше в нашата килия, но го отведоха — излъга Густаво.
	Уалдо се облегна на стената. Бяха му дошли до гуша кошмарите през деня и стенанията през нощта. Той отдавна не плачеше от болка като Максимиано. Една-единствена мисъл му помагаше да понесе изтезанията.
	Още не знаеше как, но беше убеден, че някой ден ще му се удаде възможност да избяга.


	— Кажи ми, Лаха, кой изгони испанските колонизатори и империалисти от Екваториална Гвинея?
	— Негово превъзходителство Масиас Нгуема Бийого Негуе Ндонг!
	— Много добре. А кой осуети машинациите на испанския империализъм на 5 март 1969 година?
	— Негово превъзходителство великият будител на народното образование, изкуството и традиционна култура, неуморният труженик в услуга на народа…!
	— Кой построи новите внушителни сгради в Малабо?
	— Компанията „Трансметал“ — отговори, без да се замисли.
	Учителят го удари с дървената пръчка. Лаха изскимтя и разтърка рамото си.
	— Не. Построи ги Негово превъзходителство. Внимавай, Лаха. След няколко дена ще ни посети лично и ще ти задам същите въпроси. Гледай да отговориш правилно.
	Лаха и съучениците му, напълно издокарани за случая и изнервени като учителите си, стояха прави в очакване вратата на класната стая да се отвори и да влезе субектът с божествените качества. Навън се виждаха елегантните коли на свитата на президента. Минутите минаваха, а никой не идваше. Изведнъж настъпи суматоха. Чуха се гласове и викове. Учителят пръв погледна през прозореца. Няколко мъже влачеха директора на училището и трима от колегите му, без да обръщат внимание на обясненията и молбите им. Един от охранителите размаха снимка на президента — като тази, която беше окачена във всяка класна стая, за да могат да я видят всички, които гледаха от прозорците. Някой беше нарисувал въже около врата на Масиас.
	Учителят седна на катедрата и започна да преподава с треперещ глас. Лаха и съучениците му бяха разочаровани, защото не можаха да се запознаят лично с Единствения феномен на страната.
	След няколко минути Лаха погледна през прозореца и видя позната фигура. Стана от чина и повика учителя. Отново залепиха носове на стъклото. Друг учител от горните класове инструктираше група младежи, сред които беше и Инико. Учителят на Лаха излезе от стаята. Видяха го да се присъединява към групата на двора. Лаха не разбра какво се случва, но възрастните жестикулираха нервно, докато говореха на младежите, които кимнаха няколко пъти и после се разпръснаха. Лаха подпря длан на прозореца. Къде ли отиваше брат му?
	Учителят се върна в класната стая и отиде право при Лаха. Наведе се и му прошепна на ухото:
	— Кажи на майка ти, че Инико е отишъл в Бисапо. Най-добре е да остане там за известно време.


	— Ей, ти! Какво правиш там?
	Уалдо беше слисан от високите сгради в Мадрид и от стотиците коли по улиците и булевардите. Не беше виждал толкова широки пътища. Излезе от скривалището си и застана пред полицая, с поглед, забит в земята.
	— Само исках да поспя малко.
	— Брей, колко добре говориш испански! Откъде си?
	— От Екваториална Гвинея — казваше го за хиляден път, откакто беше пристигнал на полуострова.
	— Покажи ми документите си.
	Уалдо извади малката пластифицирана лична карта, която беше намерил близо до кея в Бата, и му я подаде, надявайки се полицаят да не забележи разликата между снимката и физиономията му.
	— Това вече не е валидно. От Главна дирекция „Сигурност“ съобщиха, че трябва да се отнемат личните карти, издадени на гвинейци.
	— Нямам други документи.
	Уалдо разтри ръцете си. Беше му студено и от няколко дена не беше слагал залък в уста. Очите му се насълзиха. След толкова много усилия не беше постигнал нищо. Още не се беше възстановил от изтощителното пътуване, започнало сутринта, когато змия, дълга два метра и половина, предизвика истински смут на летището и надзирателите започнаха да спорят кой да я убие и да я занесе като подарък на шефа на Блек Бийч. Самият той се беше влачил като влечуго стотици метри, без да си поеме дъх и докато кожата му се разкървави, за да избяга от ужаса. Часове по-късно започна нощното му бягство с лодка от острова до континента. Последва ужасът от нощите в джунглата и рисковано пресичане на границата с Камерун, и накрая одисеята му на безделник, успял да се качи на търговски кораб до Канарските острови, след което се прехвърли на друг до Кадис.
	Там работи няколко дена на пристанището, за да събере пари за билет до Мадрид. В автобуса всички го гледаха подозрително и никой не пожела да седне на мястото до странния дрипав негър, който говореше испански. Дори от любопитство не го попитаха как беше стигнал дотам. А и на него не му се удаде възможност да разкаже за трагедията, която изживява народът на Екваториална Гвинея. Мислеше си, че всичко ще е много лесно; че щом им каже, че и те там в даден момент са били испанци, всички ще го приемат с разбиране и обич.
	— Нямам други документи — повтори, отчаян.
	Полицаят свали шапката си и се почеса по главата.
	— Тук не искаме безделници и злосторници. Ще трябва да те заведа в участъка.
	Уалдо го погледна учуден. Целият този риск, за да свърши на същото място? Изкуши се да побегне, но нямаше сили за подобно нещо.
	— Там поне ще те нахранят и ще ти дадат чисти дрехи — продължи полицаят. — А после ще видим какво да те правим.
	Уалдо кимна примиренчески. Полицаят го вкара в колата. Уалдо затвори очи и спа, докато стигнаха неколкоетажната сива сграда, в която се помещаваше полицейският участък. Наложи му се да чака. Коридорът беше пълен с хора, които го гледаха нагло.
	След известно време, което на Уалдо се стори цяла вечност, полицаят излезе, придружен от друг свой колега.
	— Имаш късмет — каза. — Колегата ми познава човек, който се грижи за такива като теб. Ще те заведем при него.
	Другият се намеси:
	— Ще отидем пеша. Енорийската църква на отец Рафаел не е далеч.
	Уалдо долепи длани до гърдите си и въздъхна с облекчение. Беше ли възможно това да е отец Рафаел от Сампака? Когато видя едрата накуцваща фигура и гъстата бяла брада, благодари на бога и на всички духове, за които се сети.
	Седна на една от пейките в църквата и след продължително хлипане и несвързани думи успя да му разкаже за нечовешките страдания, на които бяха подложени изоставените му чеда.
	Същия ден отец Рафаел се обади на Мануел и му каза за появата на Уалдо и за страшните новини, които беше донесъл от Гвинея. Мануел изпрати спешна телеграма на Килиан с молба да се свърже с него.
	Написа му: „Знам как мога да помогна на Бисила“.


	Пътеката, която водеше до Бисапо, беше разчистена съвсем наскоро. От силно утъпканата шума ставаше ясно, че по нея са минали много чифтове ботуши. Лошо предчувствие обзе Хосе. Когато стигна почти без дъх до селото, подозренията му се потвърдиха. В този момент повече от всякога съжали, че прегърбеното му тяло беше загубило пъргавината си. Не беше успял да стигне навреме, за да съобщи, че издирват сина му Собеупо, за което го беше предупредил Симон. Удари го силна миризма на дим. Приближи се внимателно и видя пламъците. Бисапо гореше сред отчаяните викове на съселяните му, скупчени пред дулата на пушките. Хосе се хвана за главата, покрита с вече напълно побеляла коса.
	Нещо се заби между ребрата му.
	— Ей, ти, старче! Върви!
	Заведоха го при другите. Инико беше първият, когото видя. Но той беше още толкова млад! Даде им знак да замълчат. Огледа се и се сети за плана за масова мобилизация на млади, стари, деца и болни, които да заместят нигерийците. Видя командващия и се приближи до него, за да му покаже документа, който винаги носеше със себе си.
	— Аз отговарям за имението Сампака.
	Военният прочете документа и му го върна, като го изгледа нагло.
	Хосе се намръщи. Извади от джоба си няколко банкноти и ги подаде на военния.
	— Извинете, забравих гаранционния печат.
	Мъжът се усмихна.
	— Така е по-добре.
	Хосе отново благодари мислено на Килиан за помощта му. Де да можеше да му каже колко важни бяха сега за него и семейството му парите, които им изпращаше!
	— Дойдох да потърся работници за имението — излъга доста убедително. — Трябват ми дванайсет.
	— Вземи пет. Останалите отиват на друго място.
	— Защо сте запалили селото? Не е ли достатъчно да приберете хората.
	— Отказаха да ни кажат къде се укрива един конспиратор. Всички са обвинени в подривна дейност.
	— Не сте го открили, така ли?
	— Не.
	Хосе почувства облекчение, но не го показа. Ако синът му Собеупо се е скрил в гората, нямаше да го намерят лесно. Със свито сърце видя как пламъците поглъщаха къщата му и тези на неговите съседи. Жените събираха в торби това, което успяваха да спасят от огъня, и плачейки, се разделяха с мъжете си. Няколко от тях отидоха при Хосе.
	— Къде да отидем сега? — попитаха.
	— В Ребола. Там ще ви помогнат.
	— А мъжете ни? Какво ще стане с тях? Кога ще ги видим отново?
	— Ще се опитам да разбера в кои плантации ще ги изпратят. Трябват им работници; ще ги хранят; няма да им се случи нищо лошо. — И той самият не вярваше на думите си. — Някой ден всичко това ще приключи.
	Посочи Инико и четирима свои племенници на същата възраст и им даде знак да го последват, без да обели и дума. Отидоха при военния, който му беше разрешил да си избере петима.
	— Взимам тези.
	— Съвсем млади са. Не си глупав.
	— Силни са, да, но им липсва опит. Ще трябва да ги обуча.
	— Не забравяй за двата часа на ден военно обучение.
	Шестимата отправиха последен поглед към останалото от Бисапо и си тръгнаха, оставяйки зад гърба си мъжете, стоящи срещу дулата на оръжията, обсипвани с ругатни, които очакваха мига на раздяла с майките, съпругите и децата си.


	Радиопредаването започна като всеки ден с досадното изброяване на всички, заемани от Масиас, постове. После се чуха първите хвалебствени песни, посветени на него. Бисила спря радиото. Беше й омръзнало да слуша все същата музика.
	— Не ти ли харесва музиката? — попита я лекарят, мъж с приятни черти и мила усмивка.
	— Пречи ми, когато съм съсредоточена.
	Едмундо се усмихна.
	На Бисила й беше писнало от много неща. Преди никога не беше имало такава оскъдица. Липсваха основни неща като захар, сол, мляко, сапун. Нямаше нито ток, нито вода; нямаше пътища и транспорт. И за капак, преди няколко дена, докато Лаха беше на училище, в къщата й нахлуха полицаи да я обискират. Търсеха вещи, останали от колониалния период, за да ги унищожат, а и някой им бил подметнал, че тя била много близка с испанците. Беше запазила шапката на Килиан, скрита в дупка в стената, която беше зазидала. Още си спомняше лукавия поглед на полицая, когато съвсем неразумно го попита:
	— Не е ли прекалено натоварващо да обискирате всички къщи на Фернандо По?
	— Вече не се казва Фернандо По, а Островът на Масиас Нгуема Бийого Негуе Ндонг. — Мъжът се беше навел над нея. — Май ти липсват испанските приятели, а?
	Бисила промени коренно поведението си и й се наложи да прибегне до подкупа, като по този начин рискуваше отново да я посети, за да разбере откъде разполага с пари. Дните минаваха, изпълнени със страх и несигурност. Успяваше да оцелее единствено благодарение на своя ангел пазител, който, макар и от разстояние, се грижеше за нея, сякаш беше залепнал за кожата й…
	— Ще влезеш ли с мен? — попита я Едмундо — Очаква се тежко раждане.
	Едмундо беше прекрасен лекар и колега. Откакто беше дошъл в Санта Исабел — е, в Малабо, поправи се Бисила, животът й беше започнал да се подобрява. Едмундо се ползваше с добро име и благодарение на връзките му винаги можеше да се снабдява с продукти на черно.
	Влязоха в операционната. На леглото лежеше жена с блуждаещ поглед. Една от сестрите се приближи и прошепна:
	— Не иска да съдейства. Казва, че й е все едно дали тя или детето, или и двамата ще умрат, да сме й го извадели, както ние решим, защото тя нямало да се напъва.
	Бисила се намръщи.
	— Защо една майка да не иска детето си? — попита Едмундо.
	— Явно са я изнасилили група от младежите на президента — каза тихо сестрата и излезе.
	Едмундо изпъшка.
	Бисила се приближи до жената и потърси погледа й.
	— Как се казваш?
	— Весепа.
	— Вярно ли е, че не искаш това дете сега, когато е напът да излезе на бял свят?
	Очите на жената се насълзиха.
	Бисила хвана ръката й, наведе се и й прошепна нещо на ухото. Само жена, минала през същото, можеше да я разбере.
	— Трябва да побързаме — каза Едмундо, който беше застанал до леглото.
	Бисила го погледна и кимна.
	— Весепа ще помага.
	Раждането беше трудно, но след два часа Бисила постави в ръцете на жената едно прекрасно момиченце.
	— Как ще я кръстиш?
	— Не съм мислила за това — отговори Весепа и нежно погали малките ръчички на бебето.
	Бисила се сети за едно красиво име от митологията на народа буби.
	— Как ти се струва Борихи? — предложи.
	Жената прие.
	Вратата се отвори рязко и в операционната нахълтаха двама полицаи.
	— В болница сме — възмути се лекарят. — Тук не се влиза по този начин!
	— Търсим някоя си Бисила.
	— Мен? — Бисила се стресна. — Защо?
	— Не си ли сестра на Собеупо от Бисапо?
	Сърцето на Бисила се преобърна. Бебето се разплака.
	— Да.
	— Кажи ни тогава къде е този конспиратор. — Обърна се към леглото, където Весепа люлееше дъщеричката си. — Накарай го да млъкне!
	Жената доближи бебето до гърдите си.
	— Не знам — отговори Бисила.
	„Значи не са го открили…“
	Полицаят застана срещу Бисила в заплашителна поза.
	— Не знаеш, а? — Хвана я за ръката. — Идваш с нас, за да проверим.
	Бисила онемя. Когато полицаите търсеха някого, никога не си тръгваха с празни ръце. Мислено благодари, че Инико, който беше в трудна възраст, беше с дядо си Осе в Сампака. Но какво ще стане с Лаха? Кой ще го прибере от училище?
	Едмундо побърза да се намеси:
	— Пусни я веднага!
	Другият полицай отиде до него:
	— И ти ли искаш да ни придружиш?
	— Аз съм доктор Едмундо Нсуе. Познавам се лично с президента. Бисила е много необходима тук, в болницата, и няма да се лишим от услугите й. Ако е необходимо, самият аз ще говоря с президента.
	Полицаите се спогледаха. Бисила се отскубна и се дръпна настрани.
	Полицаите не помръдваха.
	— Много добре — каза Едмундо и си свали престилката. — Идвам с вас да се срещна с президента, с Великия будител, с Единствения феномен. Той ще знае как да разреши този проблем. И ще го направи, както върши всичко, до което се докосне.
	Полицаите се изненадаха от решителността на лекаря. Единият даде знак на другия и тръгна към вратата.
	— Ще проверим това, което казваш — каза кисело, преди да излезе.
	Бисила въздъхна и се сгромоляса на стола.
	— Благодаря ти, Едмундо. Вярно ли е всичко, което каза?
	Лекарят се доближи и й прошепна на ухото:
	— Да. Бъди спокойна. В безопасност си. Не познавам по-голям хипохондрик от Масиас, а твоите билки му помагат. Пробвал съм.
	Бисила се усмихна. При други обстоятелства Едмундо би бил добър другар в живота. Беше очевидно, че той очакваше нещо повече от нея, а тя полагаше усилия да запази добрите приятелски и колегиални отношения с него. От една страна, не можеше открито да възрази срещу намеците му, защото нямаше да е първата, набедена от отхвърлен любовник и осъдена за подривна дейност срещу режима. А от друга — самотата беше жестока, особено във време на пълно опустошение и отчаяние.
	Стана и тръгна към прозореца. Следобедното слънце се опитваше да пробие гъстата мъгла над морето. Скоро щеше да настъпи нощта, а с нея да дойдат и спомените. Докосна устните си, жадуващи за целувките на Килиан. Бяха минали години от заминаването му, но тя още усещаше аромата му и чуваше гласа му. Понякога го сънуваше и образите бяха толкова ясни, че не искаше да се събуди. Какво ли правеше той в момента? Дали и тя му липсваше толкова, колкото той на нея?


	— Донеси детето. — Кармен взе Даниела от ръцете на Килиан. — Отиваме си у дома, Кларънс, че стана студено.
	— И ние си тръгваме — каза Хакобо.
	Последните лъчи на есенното слънце проникваха през прозореца на внушителния хотел, построен на брега на реката. Килиан и Хакобо последваха Кармен, но с доста по-бавна крачка. Скоро щяха да я загубят от поглед.
	— Всичко е много променено, нали? — каза Хакобо.
	Килиан кимна. Нямаше го стария път до именията. На негово място се простираше широко шосе, а от двете му страни се издигаха жилищни сгради. Мисълта му го отнесе на друго място, където джунглата и традициите бяха отстъпили първо пред чуждите колонизатори, а после пред несигурността. Всяка подхвърлена реплика насочваше мислите му към хората, които не беше виждал от цяло десетилетие и за които не беше чувал нищо след новините от Уалдо.
	Хакобо се изкашля. Не знаеше как да подхване темата. През последните години се бяха случили много неща. Имотните сделки се уреждаха по-бавно от очакваното. Хакобо не можеше да присъства на преговорите, защото кръвта му кипеше. Братята се чувстваха засегнати от заплахите на адвокатите на предприятието, строящо ски комплекса, което претендираше да закупи терените на смешни цени, с аргумента, че благодарение на тях долината щяла да се развие, а на настоящите собственици неизвестно кога щели да дадат парцели в регулацията на комплекса.
	Говореха им като на пълни невежи, като на хора, които никога не са напускали долината и нямали представа каква огромна услуга им правят, и колко по-добър ще стане животът им.
	„Спомняш ли си, Хакобо — беше го попитал Килиан, — как са придобити земите на народа буби? Тук е същото. Накрая ще трябва да сме им благодарни, задето ще живеем по-добре отпреди.“
	Това, което не се споменаваше на преговорите, беше каква ще е печалбата на брокерите на недвижими имоти, като се има предвид, че цената на парцелите се вдигаше изкуствено в момента, в който те преставаха да са собственост на жителите на Пасолобино.
	Хакобо погледна брат си. Как успяваше да продължи напред след всичко, което му се случи? Когато животът му в Испания се нормализира, загуби съпругата си. Спомни си деня, в който Пилар — скромна и тиха жена — беше дошла в дома им, за да се погрижи за Мариана в последните месеци от живота й, които прекара неподвижна на легло. Кой би предположил, че сърцето на брат му ще се отвори и той ще я заведе пред олтара? Да, наистина Килиан не се беше поколебал да се ожени за нея, като разбра, че е забременяла, защото имаше силно развито чувство за дълг. Но истина беше и че благодарение на нея брат му беше успял да преодолее непрестанната тревожност след завръщането си от Африка. Пилар дари Килиан с един кратък миг на спокойствие. Сега тревожността се беше върнала и Хакобо мислеше, че знае защо.
	— Предполагам, че си чел вестници напоследък…
	Килиан тръсна глава.
	— В продължение на години нямахме никаква информация, а сега не престават да ни засипват с ужасни новини.
	— Не всички са ужасни. Казват, че този, който в момента е на власт, се стреми да поддържа добри отношения с Испания и че започва изпълнението на някакви програми за сътрудничество.
	— Да видим докъде ще ги докарат.
	Килиан не се интересуваше толкова от политическите новини, колкото от разказите на журналистите, които са били в Малабо след извършения от Теодоро Обианг военен преврат през август 1979 година, когато вратите на къщите се отворили, хората излезли на улицата и започнали да се прегръщат в началото боязливо, а после все по-еуфорично.
	Всички репортери твърдяха, че състоянието на страната след управлението на Масиас било катастрофално. Малабо бил в развалини, напълно запуснат и погълнат от джунглата. Можеха ли да повярват, че кошмарът наистина е свършил? Щяха ли да ги освободят от принудителния тежък физически труд? Щяха ли да престанат да крадат и без това бедните им реколти? След съдебния процес, осъдил Масиас на смърт, и последвалата екзекуция в пресата се появиха ужасяващи разкази за жестокостта, властвала през последните години и превърнала Гвинея в концентрационен лагер. Страната била обезлюдена от геноцида на този луд човек, от бягството на оцелелите и от плъзналите болести, причинени от глада и липсата на здравни грижи. Гвинея беше пред изчезване. А той беше изоставил там Бисила с две деца! Как е могъл да допусне тя да живее в Ада, докато той се опитваше да води привидно нормален живот? Колко пъти беше изпитвал погнуса от самия себе си!
	Без помощта на Мануел щеше да е полудял. Периодично изпращаше на приятеля си чек, който той даваше на лекари, пътуващи на хуманитарни мисии. Само пари. Без писма. Нито ред, който би могъл да стане причина да я обвинят и осъдят. Благодарение на тази мрежа от лекари двамата разбираха един за друг, че са живи. Този малък жест на изпращане и получаване беше единствената му утеха нощем, защото той подхранваше дълбоко стаеното в душата му чувство, че тя е жива и че сърцето й бие там, където я беше оставил…
	— Не му обръщай чак такова внимание — каза Хакобо. — Радвам се, че нещата им са потръгнали, но за нас това вече е минало, нали така?
	Потърка окото, на което беше останало малко петънце от удара, нанесен му преди време от брат му. Знаеше, че Килиан не му беше простил, но и той самият не беше могъл да забрави случилото се.
	Килиан не му отговори. За него нищо от онова не беше минало.
	Отказваше да приеме, че принудителната им раздяла е краят.


>	XX
>	Край или начало

	_2004-…_
	— А мама? — попита Даниела и сбърчи чело. — Каква е нейната роля в цялата тази история?
	От следобеда, в който Килиан беше разкрил душата си, за да изживее отново онова, което пазеше дълбоко в сърцето си от повече от трийсет години, пороят от въпроси не преставаше. Не беше достатъчна истината, че Лаха е биологичен син на Хакобо, полубрат на Кларънс и братовчед на Даниела. Не. След признанието последва дълъг период на мълчание, а после възникнаха десетки въпроси и се оказа, че истината се нуждае от допълнителни обяснения, за да може всеки да продължи живота си.
	Килиан въздъхна. Той не й беше казал, а и тя не го беше попитала, но Пилар знаеше, че сърцето му принадлежи на друга. В деня на сватбата им го помоли единствено да си свали африканския гердан.
	— Майка ти и аз имахме хубави моменти заедно, а тя ме дари с теб — отговори накрая. — Но Господ я прибра малко след това.
	Не й каза за внушението си, че духовете са му я отнели, за да може да остане верен на Бисила.
	— Чичо Килиан — намеси се Кларънс, — не си ли мислил да се върнеш в Гвинея, след като след Масиас ситуацията се е успокоила?
	— Не събрах смелост да го направя.
	Килиан стана и започна да се разхожда из хола. Спря пред прозореца и се загледа в огрения от юнското слънце пейзаж. Колко сложно за обяснение се оказваше онова, което разстоянието и времето бяха превърнали в трайно чувство за вина. С течение на времето се сещаше все по-често за нещата, от които се беше отказал, за загубеното и все по-рядко за постигнатото. Сигурно се дължеше на възрастта…
	Да. Беше страхливец. Липсваше му решителност. А много, много по-лошо от това беше, че накрая се примири с лесния си живот на родна земя. Спомни си всичко, което беше прочел във вестниците за неотдавнашните събития в Екваториална Гвинея и за отношенията й с Испания. Как стана така, че дълбоката връзка приключи с раздяла и се превърна в болезнен спомен? Някои твърдяха, че решението да не се изпратят военни или полицаи в защита на Обианг след свалянето на Масиас е основната причина за провала на по-нататъшните испански действия поради липсата на ясна и решителна външна политика и страха от евентуална неоколонизация. Испания не отговори навреме на молбите за подкрепа на паричната единица на страната и за петгодишна финансова помощ, което би й дало преференции при бъдещи сделки. Не отговори и на желанието за създаване на благоприятни юридически и икономически условия на доверие и сигурност за евентуалните инвеститори.
	Най-разпространеният аргумент беше, че испанците никога не са гледали сериозно на възможността за истинско модерно сътрудничество, за разлика от Франция, която се беше възползвала от възникналите обстоятелства. Франция отделяше милиони за договори за сътрудничество, докато Испания отделяше прекалено малко средства за това. Мануел му беше казал, че много бивши собственици като Гарус са се оплакали, че милионите, които се отделят за заплати на заетите със съществуващите проекти за сътрудничество, биха дали много по-добри резултати, ако се дадат на хора с опит в Гвинея за възстановяване на именията, което от своя страна ще осигури работа на много хора и ще допринесе за развитието на родната икономика. Всъщност всички новини се свеждаха до информация за сложните двустранни отношения, дължащи се, от една страна, на противоречията между представителите на гвинейските власти — много от които бивши сподвижници на Масиас, и от друга, на недалновидността на Испания и липсата на координация между ръководните органи.
	Много скоро както правителството, така и опозицията забравиха за Гвинея отчасти заради по-важни въпроси като държавния преврат на Техеро, тероризма, НАТО и ЕИО, и отчасти, защото така им беше по-удобно. По-късно, когато се появи петролът, беше вече прекалено късно за Испания и други държави се възползваха.
	И той като Испания беше действал нерешително. Една мисъл — напълно погрешна, както стана ясно след пътуването на Кларънс до Биоко — го беше измъчвала в продължение на много години, а именно че е невъзможно Бисила да продължава да го обича, след като я беше напуснал.
	— А сега? — попита Даниела. — Защо не дойдеш с мен? Преди да отпътуваме за Калифорния, с Лаха ще останем няколко дена в Биоко. Ще се запозная с нея, татко!
	Кларънс се вгледа в профила на чичо си. Видя го да стиска устни, за да сдържи вълнението си. Беше й трудно да си представи какви мисли се въртяха в главата му.
	— Благодаря, Даниела, но не.
	— Не искаш ли да я видиш отново? — Кларънс не разбра дали Даниела го питаше от любопитство, от несигурност или от страх от ревността, която изпитва към жената, лишила майка й от любовта му и която скоро щеше да стане нейна свекърва.
	Килиан наведе глава.
	„Да я видя отново… Да, такава, каквато я помня, с ефирните рокли и кожа с цвят на тъмен карамел, какао и кафе, с огромните светли очи и със заразителния й смях. Де да можех пак да съм младият мускулест мъж с широки панталони и бяла риза…“
	— Мисля, че и двамата искаме да се запомним, каквито бяхме, а не каквито сме сега.
	— Не те разбирам…
	„Как може днешният цветен свят да разбере онези вече изчезнали дни в бяло и черно? Искам да помня Бисила такава, каквото я пазя вътре в себе си. В сърцата ни все още тлее жарта от стария огън, но вече нямаме дърва, които да го накарат да пламне отново…“
	— Така е най-добре, Даниела.
	„Така е най-добре. Може би далеч от този свят има място, на което да се съберем отново. Как го наричаше тя? Не беше светът на мъртвите, а на неживите. Надявам се на това.“
	— Какво значение има, че сте остарели? Мислиш ли, че няма да види снимки, на които си и ти? Мисля да й подготвя пълен репортаж за Пасолобино.
	— Не искам да й показваш снимки, на които ме има, както и не искам да виждам нейна снимка. Обещай ми, Даниела. Не ни показвай колко сме се променили. Защо искаш да провалиш мечтите на двама старци? Няма ли да е достатъчно да й говориш за мен?
	„Кажи й, че не съм я забравял и за миг! Кажи й, че не е минал и ден, без да мисля за нея! Кажи й, че винаги е била моята _muarana muémué_… Тя ще разбере.“
	Даниела отиде при баща си и нежно го прегърна, сякаш вече й липсваше. Ново бъдеще се отваряше за нея: бъдеще, свързано с Лаха. Притеснителното на бъдещето е, че освен неясно е и плашещо, защото ни откъсва от това, което сме в момента, от настоящите ни дела. Беше прегърнала баща си, а той вече наистина започваше да й липсва. Поставяше начало на новия си живот на възрастта, на която баща й беше заминал за далечния африкански остров, пълен с палми, какаови плантации, и беше оставил зад гърба си каменните къщи с шистови покриви, притиснали се една в друга под дълбоката снежна покривка.
	— Добре, добре, дъще, стига толкова. — Килиан стана, развълнуван от обичта на Даниела. Очите му блестяха от вълнение. — Оставям ви. Уморен съм.
	Настъпи мълчание, което Кларънс наруши:
	— Много ще ми липсваш, Даниела… Вече нищо няма да е като преди.
	Даниела се замисли и потропа с пръсти по масата. Разбираше чувствата на Кларънс. Двамата с Лаха бяха преминали през етап на изненада, неведение и объркване, след като разбраха кой е биологичният му баща, който освен всичко друго беше убил бащата на брат му Инико. Колкото и да е било за самоотбрана, не беше лесно нито да се разбере, нито да се прости. Въпреки обърканите си чувства двамата с Лаха проникнаха до дъно в смисъла на думата _облекчение_.
	Положението на Кларънс обаче беше доста по-сложно. От една страна, макар че дълго време го беше подозирала, сега се радваше, че връзка, много по-силна от приятелството, я свързваше с Лаха, а Инико вече не беше просто мимолетна авантюра, обречена на забрава. Тя ще научава за него, а той за нея, макар че всеки един от тях ще върви по собствения си житейски път. От друга страна обаче, й беше толкова трудно да приеме ролята на баща си в цялата история, че беше престанала да му говори.
	— Кларънс… — Даниела си пое дълбоко въздух. — Не мислиш ли, че е време да поговориш с баща си? Рано или късно ще трябва да го направиш.
	— Не мога, Даниела. Какво да му кажа? Още не мога да разбера как Килиан е пазил в тайна съществуването на Лаха. Срамно е, но той поне е изстрадал раздялата си с Бисила. Докато татко… — Очите й се насълзиха. — Татко е изнасилил, убил и останал ненаказан. Не знам как мама може да продължи да живее с него. Беше й известна славата му на женкар и купонджия още преди да се омъжи за него, но няма думи за онова, което е извършил. Каква тежест има миналото? За мама вероятно никаква. Знаеш ли какво ми каза онзи ден по телефона? Каза, че вече били стари, а онова се е случило, преди да се омъжи за него, и как така да не му прости след трийсет години брак деяние, извършено под въздействието на алкохол и опиати…
	Попи сълзите си.
	— Ужасно е, Даниела. Не мога да позная родителите си.
	Даниела отиде до нея и я прегърна.
	— Хакобо не е останал ненаказан, Кларънс. Африканската кръв, която ще тече във вените на внуците му, цял живот ще му напомня какво е сторил. А сега, когато разбра за съществуването на син, който не е искал, се страхува да не загуби единствената си дъщеря.
	— Дори не пожела да говори с него… Със собствения си син…
	Кларънс прехапа устни, за да не се разплаче. Затвори очи и се замисли за събитията от последните месеци, от момента, в който намери онова късче хартия, което я отведе в Гвинея, където се запозна с Инико, Лаха и Бисила, без да предполага, че са част от семейната й история. Разкриването на истината беше свързало неразривно острова и планината. Но хората в тази нерушима връзка, така или иначе, ще започнат да изчезват един по един и вече нищо няма да е като преди. Не знаеше дали за добро, или за зло, но ще е различно.
	Толкова близо, а всъщност толкова далеч, помисли си. Или може би обратно? Сърцето й бленуваше въпреки разделите правилният израз да е: толкова далеч, а всъщност толкова близо.
	Етула, Формоса, Фернандо По, остров Масиас и Биоко.
	Рипото, Порт Кларънс, Санта Исабел и Малабо.
	Пасолобино.
	Толкова далеч, а толкова близо.


	През следващите години в дома Ребалтуе се чуваха думи на английски, испански и буби и тук-там по някоя на пасолобински, та даже и на пичинглиш. Кларънс се беше натоварила със задачата племенниците й да научат по нещо от езиците на предците си. Децата на Даниела и Лаха — Самуел и малката Еноа — попиваха всичко като гъби. Кларънс беше сигурна, че ако прекарваха повече време в Гвинея, отколкото в Калифорния, щяха да научат френски, португалски, фанг, анобонски, баленге, ибо и ндове. Що за остров е Биоко — една малка Вавилонска кула! Кларънс гледаше огромните тъмни очи на Самуел и се сещаше за Инико, на когото веднъж беше казала, че да говориш два езика, е като да имаш две души. Сега Самуел и Еноа знаеха милиони думи, които можеха да комбинират на различни езици, а тя очакваше от тях да се научат да ги съчетават в красиви фрази.
	Кларънс се радваше на кратките ваканции на Даниела, Лаха и децата, защото тогава самотната къща се изпълваше с живот. В продължение на няколко дни стените си припомняха вечеринките от предишни години, към които се наслагваха и гласовете на младите поколения. Даниела се подиграваше на Кларънс, че не е намерила кандидат, достоен да стане баща на децата й, и се опитваше да я убеди, че да си семеен, не е толкова страшно. Кларънс се заглеждаше в разхвърляните играчки и се усмихваше, защото, когато племенниците й идваха, сякаш през къщата минаваше ураган, на който се радваше единствено дядо Килиан, защото Кармен и Хакобо вече не напускаха Бармон.
	Хакобо, за когото Кармен се грижеше със себеотрицание, страдаше от алцхаймер и просто вегетираше. Кларънс си мислеше, че болестта на баща й е ироничен — за да не каже трагикомичен — обрат на съдбата: виновникът за драматичната промяна на животите им не си даваше сметка за нищо. Беше загубил паметта си напълно; не помнеше миналото си, чиито последици изживяваха двете братовчедки както в политически, така и в личен план.
	Когато Даниела идваше в Пасолобино, описваше с подчертано вълнение настъпващите положителни промени в Биоко, от казиното, което било реконструирано и модернизирано, до политическите, социалните, икономическите и съдебните реформи, довели до демократичното развитие на страната при пълно зачитане на човешките права. Говореше за обществените кампании за борба със злоупотребата с детския труд, етническата и религиозна дискриминация и насилието над жените. Разказваше разпалено и за борбата с неграмотността, за напредъка в здравеопазването, за признаването на правата на децата, за борбата със СПИН, за достъпа до новите технологии, за големия брой програми за професионална квалификация…
	Кларънс оставаше изненадана, защото онова, което разказваше братовчедка й, далеч не съвпадаше с информацията, която можеше да се прочете в интернет, и я обвиняваше, че говори като външния министър, който твърдял, че Испания подкрепяла диктатора въпреки негодуванието на част от народа и на испанското общество. В своя защита Даниела й казваше:
	— Ами ти, Кларънс? На чия страна си? Гвинея се нуждае от международна помощ, а за да й я доставят, няма как да не поддържат връзки с диктатора. Страхотна дилема, нали? Аз имам ясен отговор. Моралните принципи трудно се спазват в немотия и нужда. Колкото повече инвестиции се правят, толкова повече работни места се разкриват и по-лесно се върви напред. Останалото идва само.
	— Не знам… Няма ли да е по-лесно по какъвто и да е начин да се свали режимът и страната да се освободи веднъж завинаги от тиранията?
	— Наистина ли мислиш, че държавен преврат, планиран отвън, ще доведе до по-хуманни действия. Ако нямаше петрол, щеше ли да има толкова много преврати? Там има живот, Кларънс. Има политически партии, които се борят за промяната отвътре. Изтърпели са толкова много… Мисля, че е време да спрат упреците и да се приеме, че народът на Екваториална Гвинея иска да построи собственото си бъдеще без чужда намеса и без постоянни напътствия.
	Кларънс я слушаше и много искаше да повярва на думите й. Може би наистина нещата са се променили, откакто Инико й разказа историята на страната…


	Последното посещение на Даниела, Лаха и децата в Пасолобино беше много по-различно от останалите. Нямаше веселие, нито шеги, нито разпалени спорове. Кларънс се беше обадила на братовчедка си с тъжната новина, че Килиан е постъпил в болница с доста притеснителна диагноза.
	Скриха от него сериозността на състоянието му, но един следобед, когато Кларънс влезе в болничната стая, разбра, че той беше наясно за своя край, и вместо да покаже гняв или страх, беше напълно спокоен.
	Килиан беше обърнал глава към прозореца, с поглед, вперен някъде в небето. Даниела беше седнала до него и го държеше за ръката, както беше правила всеки ден през последните три седмици. Лаха също беше в стаята, но на разстояние, за да не нарушава близостта им. Кларънс се опря на вратата, така че да не могат да видят сълзите й. Възхити се на силата и твърдостта на братовчедка си, която дни наред не беше проляла и сълза пред умиращия си баща. Точно обратното: стараеше се да изглежда весела — и го постигаше, — идваше пременена и гримирана, за да не проличи колко много страда.
	Без да откъсва поглед от небето, Килиан каза, че този ден бил особено ведър и ясен. Къде беше дъждът, който винаги е бил част от най-тъжните дни в живота му?
	— Даниела, дъще, искам да ми отговориш на един въпрос. Мога да кажа, че си тръгвам спокоен и доволен… — направи кратка пауза, — но искам да знам дали бях добър баща.
	Кларънс усети силна болка в гърдите. Беше невъзможно, защото Хакобо беше загубил всичките си физически и умствени възможности, но ако можеше да й зададе този въпрос, тя нямаше да успее да му отговори. Какво би могла да му каже?
	— Най-добрият, татко — отговори Даниела, докато не спираше да го целува. — Най-добрият.
	Килиан затвори очи, доволен от отговора. Поне част от тъжния му живот след раздялата с Бисила е имала смисъл.
	Едри сълзи се стекоха по бузите на Кларънс. Тя нямаше да има възможността да даде подобен отговор и съжали, че докато Хакобо беше в състояние да я разбере, не му беше казала как, след като пряко засегнатите от деянието му са успели да потиснат първоначалното чувство на възмущение и срам, тя нямаше причина да не постъпи по същия начин. Прекалено късно, помисли си, си даваше сметка, че беше наложила на Хакобо възможно най-тежкото наказание: беше го накарала да страда, отхвърлен от собствената си дъщеря.
	Килиан отвори очи и се обърна към тях:
	— Майка ти… — започна — ми каза, че искала да ни погребат един до друг, и аз искам да изпълните това й желание. — Даниела кимна едва доловимо. Беше стиснала здраво устни, за да потисне вълнението си. — Но бих искал да направиш… двамата с Лаха да направите нещо за мен. Когато се върнете във Фернандо По, занесете в една торбичка две шепи пръст от моята градина: едната я разпръснете по алеята с кралските палми, а другата на гроба на дядо Антон в гробището на Санта Исабел.
	Лаха забеляза, че на Даниела й беше трудно да запази самообладание. Приближи се и сложи ръка на рамото й. Килиан му се усмихна. Беше неизбежно пътищата им с Бисила да не се кръстосат отново. Беше само въпрос на време духовете да го дарят с малко спокойствие. Беше напълно сигурен, че и Бисила е доволна, че е живяла достатъчно, за да види как животът й се възражда в този на децата им.
	Килиан погали с ръка малките раковини, висящи на врата му на вече доста изхабената кожена връвчица.
	— Помогни ми, Даниела. Развържи възела.
	Даниела развърза връвчицата и му я подаде. Килиан я задържа известно време, а после я подаде на дъщеря си.
	— Занеси това на Бисила; там, където отивам, няма да ми трябва. Кажи й, че се надявам да я пази през остатъка от живота си, така както пази мен. — Сви рамене и отново погледна към небето. — Това е всичко. Сега искам да поспя…
	Точно това искаше: да заспи и най-сетне да си почине на малък остров, осеян с какаови шушулки, където дните и нощите са еднакви и не липсва нито един зелен нюанс и където той беше помогнал в отглеждането на храната на боговете; да пресече малките морски заливи, преди да се изкачи по _хълма на треската_, и да усети уханието на малките бели цветчета на околните храсти; да чуе смеха, шегите и песните на нигерийците и да разкърши тяло в ритъма на барабаните; да се наслади на колорита на малкия кокетен град, разположен в подножието на потъналия в мъгла връх Санта Исабел; да почувства лепкавата горещина; да мине по райската алея с кралските палми; да се разходи сред папратите, кедрите и сейбите, по които подскачат птици, маймуни и пъстри гущери; да усети силата на вятъра и дъжда на тропическата буря и накрая да се остави на ласките на топлия бриз, напоен с мириса на изпечено какао.
	Лаха си замина седмица след погребението, защото работата го зовеше, а Даниела остана, за да сложи в ред нещата на Килиан. Братовчедките се стараеха да не плачат, за да не тревожат Самуел и Еноа, които все още не разбираха защо дядо им го няма в къщата, където винаги е бил около тях. Казаха им, че дядо им се е превърнал в пеперуда и е отлетял на небето. Възрастта им позволяваше да повярват на подобна история.
	Един следобед, докато Даниела прибираше в кашони личните вещи на Килиан, Кларънс забеляза, че прибира и връвчицата с двете малки раковини, и много се учуди. Попита я защо го прави, а тя й каза:
	— Дължа малко справедливост на майка си. Ако ги занеса на Бисила, ще трябва да приема, че баща ми не е бил верен на майка ми. А и не искам да се обръщам повече към миналото. Лаха и аз имаме настояще и бъдеще, и много работа занапред. Толкова много неща трябва да се свършат! Омръзна ми носталгията, пропила се в стените на тази къща! Това се отнася и за теб, Кларънс…
	Седна на леглото с раковините в ръка и изплака мъката, която криеше от децата си. Кларънс замълча. Остави я да се наплаче и да се освободи поне малко от чувството за сирота, което остава след смъртта на родителите.
	Даниела избърса сълзите си и подаде раковините на Кларънс.
	— Вземи това — каза примиренчески. — Направи с него каквото сметнеш за добре. Аз не мога и не искам да го разбера.
	Кларънс се сети за Инико и за гердана, който беше сложил на врата й, за да я пази от злите духове, които се навъртали наоколо. Колко различни бяха съдбите на обитателите на този дом! Сякаш някакво чудо ги беше събрало и поставило на това място в подходящия момент.
	Килиан и Бисила се бяха обичали въпреки разстоянието и времето и макар и в продължение на десетилетие да не бяха чули нищо един за друг, бяха поддържали мистериозна близост. Тя и Инико се бяха любили в определен момент и се бяха разделили по взаимно съгласие, защото знаеха, че нито един от двамата нямаше да се откаже от живота си заради другия.
	Въпреки това Даниела и Лаха страдаха най-много от миналото, белязало връзката им от самото начало; минало, от което трябваше да се освободят, за да намерят истинското си място и да построят собственото си бъдеще без ничия намеса и без омраза. Даниела искаше да се освободи от тежкия товар, защото знаеше, че светът принадлежи на необременените хора.
	Кларънс въздъхна. Даниела беше права, като й каза, че е прекалено носталгична. Не живееше в настоящето, а със своите и чуждите спомени. Толкова се стараеше да запази традициите, че се беше превърнала в един от камъните, градящи къщата. Но какво можеше да направи? Как да не е носталгична, след като много скоро къщата ще остане празна? След векове на нея ще се падне болезнената задача да затвори вратите на дома Ребалтуе и да остави къщата да се превърне като много други в лятна резиденция. Там ще останат заключени гласовете на десетки хора, чиито имена са изписани на родословното дърво във вестибюла, ням свидетел на живота на онези, които са си отишли и няма да се върнат. Това е. Живот.
	Погледна раковините на Бисила и Килиан и веднага разбра какво ще направи с тях. Ще ги сложи в малък пакет, в който ще добави две шепи пръст от градината на чичо й и ще го изпрати на Инико с последните две желания на Килиан. Не беше успяла да пренесе тленните останки на дядо си в Пасолобино, но поне можеше да му изпрати шепа пръст от родната му долина. Беше убедена, че Инико ще даде раковините на Бисила с нежността и думите, които би използвала и самата тя. За останалите уважението на предците може и да е глупост, но тя знаеше, че Инико ще я разбере. Знаеше също, че никой нямаше да изпълни по-добре от Бисила последните желания на чичо й.
	Момиченцето със сплетени на много малки плитчици коса влезе в стаята, прегърнало малко плюшено мече. Даниела вдигна Еноа и отново я сложи в леглото.
	Кларънс се замисли за племенниците си и сърцето й се изпълни с радост.
	Даниела беше избрала за децата си двете най-подходящи имена. Еноа означаваше „море“, а Самуел идваше от Сам Паркър, чието име на пичинглиш е поставило началото на Сампака. Един ден всичко ще остане в миналото, но имената на племенниците й ще слеят в едно минало и бъдеще. Морето и тунелът, образуван от кралските палми. Символите на възраждането и победата над времето.
	Кларънс се радваше на племенниците си, но изпитваше и завист. Те имаха късмета да не се притесняват от бялото и черното, от острова и планината. Тя ще им разкаже историята на народа буби и ще им покаже родословното дърво на Пасолобино; ще им разкаже и за любовта на баба им и дядо им, а те ще я изслушат, без тя да им причини каквото и да е страдание. Те са част от ново поколение и дори ще им се стори забавно, че малка част от Пиренеите е свързана завинаги с малък африкански остров.
	За нея обаче това винаги ще бъде историята на хора, дръзнали да променят хода на събитията в една столетна каменна къща, която сега гледа, тръпнеща, към бъдещето с решителността на крехка пеперуда.


	Казах ти, Килиан, да, още в самото начало. Страхуваше се, че снегът върху палмите ще се разтопи, ще се изпари и ще изчезне завинаги. Страхуваше се, че палмите няма да могат да пуснат корени в снега.
	Качвай се сега! Използвай крилата си и погледни дома си отвисоко, от планината! Погледни как се е вкопчил в живота! В реката на живота, която минава през градината на дома Ребалтуе, сега се вливат малки потоци, идващи от различни места…
	Казах ти, Килиан, да.
	Знаеше, че никога повече няма да ги видиш, но сега…
	Използвай порива на северния вятър и отлети до долината! Прелети над полето и се спри при стръмния морски бряг! Яхни западноафриканския пасат и долети до острова!
	Вече не си изгубен и без посока. Вече не си заседнал кораб. Никой звън на камбана не може да те отклони от правилната посока.
	Виждаш ли?
	Бисила се усмихва.
	Скоро ще е при теб. Отново ще сте заедно на място извън времето, без бързане, без забрани. Далеч от бурите, близо до покоя, там, където ще пиете само дъждовна вода.
	А сега, когато си вече прероден, най-сетне ще можеш да разбереш онова, което Бисила искаше да знаеш:
	Дирите на хората, вървели заедно, никога не изчезват.


>	Бележки на автора

	Сантименталният сюжет, който събира и разделя персонажите от Биоко и Пасолобино в този роман, е измислен. Въпреки това авантюрата на онези мъже и жени от Пиренеите, прекарали години на острова, е вдъхновена от действителни хора и събития. Сред тях са баща ми Франсиско Габас Паляс и дядо ми Франсиско Габас Фарре от рода Мата де Серлер; баба ми Росарио Паляс Вентура от рода Льоргодо де Селер и Исмаел Ламора Паляс, първи братовчед на баща ми от рода Касета де Рамастуе. Благодарение на техните спомени, разказани устно и съхранени в писма, от малка разбрах за съществуването на остров Фернандо По и научих много неща за онази малка част от Африка, с размерите на окръг от моята страна.
	Историята на десетки хора от долината Бенаске в област Рибагорса, провинция Уеска, които в края на XIX век решили да отидат на работа в Екваториална Гвинея, е разказана от Хосе Мануел Брунет, Хосе Луис Коскулюела и Хосе Мария Мур в необходима и интересна книга, озаглавена „Гвинея на бенаски език: От воловете на долината Бенаске до какаото на остров Фернандо По“ и публикувана през 2007 година, малко след смъртта на баща ми. Искам да отправя специална благодарност на Хосе Мария Мур, който извади от забравата истории, известни на неколцина, и ми позволи да присъствам на записите на хора, разказващи спомените си с подробности, които съм описала в романа си. Благодарна съм му и за това, че съвсем несъзнателно ме вдъхнови да облека в думи идея, която от години се въртеше в главата ми, предизвикана от любопитството към неразказаното и от желанието да чуя истории, разказани от местните там, които мисля, че не са представяни в пътеписите и романите с дължимото им уважение.
	Баща ми е роден в Серлер, малко, прекрасно, студено и слънчево селце на 1540 метра надморска височина, в община Бенаске, заобиколено от най-красивите и високи планини. Долината ни има дълга история, но сега е по-известна със ски комплекса си. В романа си реших да назова родното място на няколко от героите с името Пасолобино по две причини: за да бъда обективна, трябваше да се отдалеча от местността, в която съм прекарала голяма част от живота си, а и Пасолобино можеше да е едно от многото места, от които са тръгнали стотици хора, прекарали десетилетия в Гвинея. (През четирийсетте години на миналия век във Фернандо По е имало около хиляда испанци, а след обявяване на независимостта се съобщава, че през колониалния период испанците са били около осем хиляди.) Село Бисапо също е измислено, но описанието му съвпада с много от съществувалите по онова време. Истина е, че през 1975 година Масиас е заповядал да се изгори едно село, тъй като мислел, че жителите му се занимават с подривна дейност.
	Всички исторически събития, както и описанията на места и хора, са проверени и отговарят на действителността. Въпреки това зная, че най-добре запознатите с Гвинея читатели ще ми простят някои малки промени (като по-ранното заминаване на нигерийците) и допълнения (като новия интериор на „Анита Гуау“), направени от чисто художествени съображения.
	Наясно съм също така, че действието в романа се развива само на остров Фернандо По, а не в цяла Гвинея. Съществуващите сериозни различия между островната и много по-голямата континентална част на страната не позволяваха по-задълбочен анализ на всички гледни точки, някои от които са застъпени съвсем повърхностно. Основната идея, към която съм се придържала през цялото време, е да направя сравнение между двете райски кътчета, за които говореше баща ми: острова и родната му долина.
	Посветих много време в четене на всичко публикувано за Екваториална Гвинея, за да се запозная възможно най-добре с политическата и социалната история на страната през съответния период. По-долу изброявам всички книги, статии и автори, които са повлияли върху написаното в романа.
	1. За запознаване с географията, историята, икономиката и политиката на Екваториална Гвинея съм ползвала следните източници: „За историята на Екваториална Гвинея“ от Хусто Болекиа Болека (2003); „Гвинейският лабиринт“ от Емилиано Буале Борико (1989); „Масиас, жертва или палач“ от Агустин Нзе Нфуми (2004) — разказ за жестоката диктатура на Масиас; „Фернандо африканеца“ от Фернандо Гарсия Химено (2004), подробен и вълнуващ разказ на човек, живял повече от двайсет години в Гвинея до малко преди обявяването на независимостта; „Фернандо По: испанската колониална авантюра в Западна Африка (1778–1900)“ от Долорес Гарсия Кантус (2004); „От търговията с роби до отглеждането на какао: Еволюция на испанския колониален модел в Екваториална Гвинея от 1778 до 1914“ от Хуан Хосе Диас Матарнас (2005); „Записки за състоянието на западния бряг на Африка и най-вече за испанските владения в Гвинейския залив“ от Хоакин X. Наварро, морски капитан-лейтенант, секретар в правителството на Фернандо По. Документът е написан през 1859 година по нареждане на кралица Исабел II, с цел получаването на достоверна информация за испанските владения в залива; „Хронология на събитията в Екваториална Гвинея: От борбата за независимост (1948) до процеса срещу Масиас (1979)“ от Ксавиер Лакоста, ясна, интересна и пълна информация, която ми позволи да подредя по дати събитията, описани в романа.
	Статии от списание „Испанска Гвинея“, издавано от Кларетианския фонд от 1904 до 1969, чиито броеве могат да се прочетат на _www.raimonland.net_. Списанието, което Килиан чете по време на първото си пътуване с кораб през 1953 година, е истинско, а статията за буби лингвистиката е написана от отец Амадор дел Молино от Кларетианската мисия, който в продължение на години е изучавал историята на Гвинея. Много полезни ми бяха и илюстрациите на ботаника африканист, преподавател по природни науки и автор на книгите „В страната на пигмеите“ (1947) и „В страната на племето буби“ (1949). Също и документалният филм „Черна памет“ на Ксавиер Монтания (2007).
	От всички статии, които съм прочела през последните десет години, искам да спомена следните: „Диктатура на мрака“ от Хуан Хесус Аснарес (2008); „Екваториална Гвинея: от колония до пълноправна държава“ и „Екваториална Гвинея: Видеоматериали и библиография“ от Мигел Анхел Моралес Солис (2009) и есето „Екваториална Гвинея“ от Макс Линигер-Гумас и Герхард Сейбърт за „Нова енциклопедия на Африка“ (2008); „Испанска Екваториална Гвинея в контекста на Втората световна война“ от Хосе У. Мартинес Каррерас; „Екваториална Гвинея: Изгубената възможност“ от Хуан Мария Калво (1989); статии, публикувани в Държавен вестник на Екваториална Гвинея, които могат да се прочетат на _www.lagacetadeguinea.com_, статии в „История 16“ и в онлайн библиотеките за вестници и списания, както и в тази на вестниците „АВС“ и „Ежедневник на Горен Арагон“ (преди „Нова Испания“), където се предлага информация не само за Гвинея от началото на XX век, но и за Испания.
	От всички енциклопедии, уеб страници, списания, снимки, блогове и пътеписи за най-важни за проучването си смятам следните: _www.raimonland.net_ — прекрасен сайт, на който могат да се прочетат интервюта, исторически сведения от и за всички, живели в Гвинея: _www.asodegue.org_ — портал на Асоциацията за демократична солидарност с Екваториална Гвинея, където има политическа и икономическа информация и разнообразни статии за Екваториална Гвинея; _www.bisila.com_ — портал за езикови курсове по буби, снимков материал и библиография; _www.revistapueblos.org_ — портал на списание „Народи“, с многобройни статии с африканска тематика; _www.guinea-ecuatorial. Org_ — официалната страница на правителството в изгнание на Екваториална Гвинея; _www.guinea-eciatorial.net_ — където може да се намери богата информация за Екваториална Гвинея; _www.fundegue.es_ — портал на Фондация „Испания — Екваториална Гвинея“; списанието на Асоциацията на жените от Екваториална Гвинея, живеещи в Барселона „E’Waiso Ipola“ и новата уеб страница _www.malobosa.com_ на списание „Malabo S.A.“.
	На последно място, за всичко, свързано с отглеждането на какаото, използвах различни материали и особено статията „Доброто какао, наречено Сампака“, публикувана през 1957 година в специалното издание „Нашата Гвинея“ на списание „Испанската действителност“, в която баща ми е на почти всички снимки.
	2. За историята, културата, религията и традициите на народа буби най-полезна за мен се оказа книгата „Народът буби във Фернандо По“ от отец Антонио Аймеми, който е живял на остров Фернандо По като католически мисионер от ордена „Чедата на Непорочното сърце на Дева Мария“ от 1894 до смъртта си през 1941 година. Книгата е публикувана през 1942 година и в нея се съдържат статиите, написани от отеца за списание „Испанска Гвинея“. Тъй като не намерих екземпляр от книгата, за описанието на село Бисапо използвах превода на английски език от 2003 година на Колън Труелсън „The History of an Endangered African Tribe“. Той обяснява, че второто поколение буби в изгнание намира своя път от Испания до САЩ и затова в романа ми Фернандо Лаха работи в Калифорния, щат, който аз познавам много добре. Самият Труелсън признава, че човек, който не знае испански, много трудно би могъл да събере информация за народа буби.
	Другите материали, които съм използвала, са: „Чрез буби магията: Из джунглите на Гвинея“ от Хосе Мануел Новоа (1991); „Племето буби: Ритуали и вярвания“ от отец Амадор Мартин дел Молино (1989) от Кларетианската мисия, живял двайсет и четири години сред народа буби; списание „Испанска Гвинея“ на Кларетианския фонд; и _www.maib.org_ — официалната страница на Движението за самоопределение на остров Биоко, където има информация за историята на буби народа.
	И накрая вече посочените книги „За историята на Екваториална Гвинея“ от Хусто Болекиа Болека (2003) и „Гвинейският лабиринт“ от Емилиано Буале Борико (1989) също се оказаха много полезни, що се отнася до политиката, пряко свързана с остров Фернандо По/Биоко и народа буби.
	3. Тъй като в романа Кларънс е университетски преподавател по лингвистика и проявява интерес към испанско-африканската литература, и по-конкретно тази на Екваториална Гвинея, ще посоча няколко статии, свързани с темата: „Идентичността в испанско-африканския роман: 1950-1990“ от Хорхе Салво (2003), преподавател по испански език в Университета на Южна Каролина и автор на много статии; „Зараждаща се литература на испански език: Литературата на Екваториална Гвинея“ от Состене Ономо-Абена и Йозеф Отабела Меволо (2004); „Африканската литература на испански език: Литературното творчество на Екваториална Гвинея“ от Мбаре Нгом (1993) от Университета на Мериленд; и „Семантика и лексика на испанския език в Екваториална Гвинея“, докторска дисертация на Исакар Нгуен Дио Тиоганг (2007). Чела съм и статии от следните автори: Мариани Л. де Кастро Антолин, преподавател по география и история на Валядолид и автор на статии за Екваториална Гвинея и за отношенията между Гвинея и Испания; Умберто Риочи, говорител на Движението за самоопределяне на остров Биоко през 2009 година; Михаел Угарте, преподавател по испанска литература в Университета на Мисури; Хуан Томас Авила Лаурел, писател и главен редактор на списание „Ел Патио“ на Малабо и лектор в различни американски университети; Карлос Гонсалес Ечегарай, испански африканист; и Херман де Гранда, който има проучвания за езиците в Екваториална Гвинея.
	За испанския в Екваториална Гвинея си заслужава да се отбележат статиите на Состене Ономо-Абена и Аминоу Мохамадоу от Университета Яунде I (Камерун). Мохамадоу има статия, посветена на езика _espaguifranglés_, представляващ комбинация от испански, гвинейски — на големите етнически групи фанг, буби анобонци, ндове, — френски и английски. Трябва да спомена, разбира се, и Джон М. Липски, преподавател по лингвистика в Университета на Пенсилвания и специалист по диалектология, комбинации от езици, креолски езици и африкански елементи в испанския и португалския. Прекрасната му статия „The Spanish or Equatorial Guinea: Research on la Hispanidad’s Best-Kept Secret“ е тази, която може би щеше да прочете Кларънс в началото на лингвистичните си проучвания в Гвинея, ако беше довела задачата докрай.
	По отношение на литературното творчество на Екваториална Гвинея — от устното предколониално, през колониалното, характеризиращо се с описания на екзотиката, до постколониалното и зараждането на самобитна литература от разкази, легенди, романи и есета — и за да може читателят да си представи колко бедни са познанията ни за нашата история, препоръчвам едно много интересно есе на Хусто Болекия Болека в годишника от 2005 година на Виртуалния център „Сервантес“ и трудовете на Мбаре Нгом Файе и Донато Ндонго-Бийого, гвинейски журналист, историк, есеист и писател, автор на романите „Мракът на черната ти памет“ и „Силата на бурята“. Той е и специалист по модерна испанско езична литература в Екваториална Гвинея и през 1984 година публикува забележителната „Антология на литературата на Екваториална Гвинея“, включваща проза, поезия и драма.
	До творбите на авторите от Екваториална Гвинея се нареждат и написаните от испанци, живели в Гвинея. Знам, че има и други, аз например още не съм прочела „Сърцето на птиците“ от Елса Лопес (2001) и не съм гледала филма „Далеч от Африка“ на Сесилия Бартоломе (1996), но ще спомена онези, които съм прочела и които са ми помогнали за романа: „В страната на народа буби“ от Хосе Мас (написана през 1919 и преиздадена през 2010); „Зелен плащ под слънцето“ от В. Лопес Искиердо (1973); „Долината на племето буби“ от Мария Пас Диас (1998); „Домът на думата“ от Хосе А. Лопес Идалго (1994); „На юг от Санта Исабел“ от Карлес Декорс (2002); „Гвинея“ от Фернандо Гамбоа (2008); „Една африканска история“ от Хавиер Реверте (2009); „Приключението на Муни (По следите на Ирадиер: Бялата история на Екваториална Гвинея“ от Мигел Гутиеррес Гаритано (2010) и вече споменатия „Фернандо африканеца“ от Фернандо Гарсия Химено (2004).
	Моят роман ще влезе в дългия списък книги за Екваториална Гвинея, което ми носи голямо удовлетворение. Кларънс и Инико са част от дълга верига, включваща както предците им, така и бъдещите поколения. По същия начин този роман е част от дълга верига от написани и все още ненаписани думи за историята на Екваториална Гвинея. Но не само това. Надявам се испанският читател да се запознае или да си припомни един различен исторически, политически и социален контекст, далечен и в същото време близък; но искам и читателите от Екваториална Гвинея да научат нещо за онези, които, по една или друга причина, са живели в страната им, за моята земя и обичаите й, както и за промените, които сме преживели.


>	С благодарност

	На Хусто Болекиа Болека, гвинейски интелектуалец от буби етноса; преподавател в Катедрата по Френска филология на Университета на Саламанка; автор на многобройни статии, книги, есета, лингвистични и социолингвистични трудове, специалист по буби език, култура и антропонимия; поет и историк. Благодаря му, че прегледа романа ми, в който има по нещо от темите, в които той е експерт. Той направи необходимите корекции на диалозите и фразите на буби и пичинглиш (за този език съм ползвала речника, който са носили баща ми и дядо ми, изданието от 1919 година, което чете Килиан по време на първото си пътуване). Благодаря му и за уточненията, свързани с традициите на народа буби, както и за проверката на историческите и политическите събития, споменати в романа. Благодаря му, че беше така любезен да ми позволи да ползвам разказа му „Wewéöbiaarö“, който Фернандо Лаха разказва на Даниела. Но най-вече искам да му благодаря за топлите думи, с които изрази удоволствието, което му е доставило това пътуване от Пасолобино до Биоко.
	На Исмаел Ламора и Мари Пе Солана, живели дълги години на Фернандо По, и на Хосе Антолин, работил в телевизията на острова след обявяване на независимостта, за всички спомени от този период.
	На Луис Асеведо за това, че доближи Сампака до моите планини, и за постоянството му в поддръжката на имението.
	На Хосе Мария Мур за това, че ме запали да опозная миналото, и за свежите новини от пътуването му в Гвинея, нещо, за което дължа благодарност и на Хосеан Вилялабеитиа.
	На Маруха де Сан Лукас за това, че ми помогна с въпросите, свързани с модата и менютата от миналите епохи.
	На Фернандо Гарсия Химено за това, че следи стриктно всички подробности и описания на една епоха, която без него би потънала в забвение.
	На Ана Корел, Педро Агуавива и Фелиса Феррас за уместните им забележки по първата чернова.
	На Рамон Бадия Видал за мъдрите, проницателни и своевременни съвети, без които романът нямаше да стигне до добър край. Но най-вече за помощта му да мина по хълма на треската без страх.
	И на последно място на моята издателка, Ракел Хисберт, за това, че повярва на този проект и ми предостави изключителната възможност книгата да види бял свят. Благодарение на нея мога да посветя романа — в знак на почит — на всички, живели там, и на потомците им; както и на онези оттам, които е трябвало да съжителстват с тези оттук, и на техните потомци.
	Надявам се да се научим да се разбираме по-добре.
@	Ансилес, септември 2011
