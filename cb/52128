D>
	За бащата и дъщерята,
	Ричард и Фелисити Джемет
D$


E>
	Никое пътуване не е невъзможно.
	Трябва само една стъпка напред.
E$


>	Персонажи

#	Атлантис

	Татко Солт — пастрокът на сестрите (покоен)
	Марина (Мама) — настойницата на сестрите
	Клаудия — икономката на Атлантис
	Георг Хофман — адвокатът на Татко Солт
	Крисчън — капитанът на кораба


#	Сестрите Д’Аплиез

	Мая
	Али (Алкиона)
	Ася (Астеропа)
	Кики (Келено)
	Тиги (Тайгета)
	Електра
	Меропа (изчезнала)


>	Кики
>	Декември, 2007

>>	1.

	_Помня точно къде бях и какво правех, когато научих за смъртта на баща си_, помислих си, докато се взирах през прозореца в непрогледния мрак на нощта. Под мен периодично се появяваха малки струпвания от примигващи светлинки, свидетелстващи за човешко обитание. Всяка светлинка съдържаше живот, семейство, приятели…
	Усещах, че вече нямам никое от тези неща.
	Беше почти все едно гледах света преобърнат, понеже светлините под самолета приличаха на по-бледи копия на звездите над мен. Това ми напомни как един от преподавателите ми в колежа по изкуство ми бе казал, че рисувам, сякаш не виждам какво има пред мен. Беше прав. Не виждах. Картините се появяваха в ума ми, не в реалността. Често нямаха животинска, минерална или дори човешка форма, но образите бяха силни и винаги се чувствах длъжна да ги следвам.
	Като онази огромна купчина боклуци, които бях събрала от площадки за скрап из Лондон и държах в студиото си в апартамента. В продължение на седмици се опитвах да разбера точно как трябва да се комбинират частите. Беше като да работиш върху огромно кубче на Рубик, макар суровите съставки да бяха вонящ бидон за бензин, старо сламено плашило, автомобилна гума и ръждива метална кирка. Постоянно слагах частите по местата им, доволна от резултата, докато не добавех последния жизненоважен елемент, който винаги, където и да го поставех, сякаш проваляше цялата инсталация.
	Облегнах горещото си чело на хладния плексигласов прозорец, единственото нещо, което разделяше мен и всички останали в самолета от задушаване и сигурна смърт.
	Толкова сме уязвими…
	_Не, Кики_, скарах се остро на себе си, когато усетих надигащата се паника, _можеш да се справиш без нея, наистина можеш._
	Насилих се да насоча мислите си обратно към Татко Солт, защото предвид вродения ми страх от летенето, мисълта за момента, в който бях узнала за смъртта му, беше успокоителна по някакъв странен начин. Ако се случеше най-лошото и самолетът паднеше от небето и убиеше всички ни, поне той може би щеше да ме чака от другата страна. Все пак вече бе изминал пътя дотам. И бе пътувал сам, като всички нас.
	Обаждането дойде, докато си обувах дънките — беше по-малката ми сестра Тиги, която ми каза, че Татко Солт е мъртъв. Сега, гледайки назад, бях сигурна, че в началото изобщо не бях възприела думите й. Не можех да мисля за нищо друго, освен за това, как ще кажа на Ася, която обожаваше баща ни. Знаех, че ще бъде сломена.
	_И ти го обожаваше, Кики…_
	Така си беше. Тъй като ролята ми в живота беше да защитавам по-уязвимата си сестра — тя всъщност беше с три месеца по-голяма от мен, но й беше трудно да говори, затова аз винаги говорех вместо нея — заключих сърцето си, закопчах си дънките и влязох в дневната, за да й съобщя.
	Тя не каза нищо, само заплака в прегръдките ми. Положих огромни усилия да сдържа собствените си сълзи. За нея, за Ася. Трябваше да бъда силна, защото тя се нуждаеше от мен.
	Така беше тогава…
	— Имате ли нужда от нещо, госпожо?
	Върху мен се спусна облак от силен парфюм. Погледнах нагоре и видях стюардесата, надвесена над мен.
	— Ъ-ъ, не, благодаря.
	— Натиснахте звънеца — прошепна многозначително тя, сочейки останалите пътници, които до един спяха. Все пак беше четири сутринта по лондонското време.
	— Съжалявам — прошепнах в отговор и отместих лакътя си от бутона, който я бе повикал. Типично. Тя отвърна с кимване, същото като на една от учителките ми, когато ме бе видяла да си отварям очите по време на сутрешната молитва в училище. Чу се шумолене на коприна и стюардесата се прибра обратно в бърлогата си. Постарах се да се отпусна удобно и да затворя очи — исках да бъда като другите четиристотин души, които бяха успели да се спасят от ужаса да се носят из въздуха в алуминиева туба, унасяйки се в сън. Както винаги, се чувствах отхвърлена, оставена извън групата.
	Разбира се, можех да си взема билет в първа класа. Имах малко останали пари от наследството си, но не чак толкова, че да искам да ги хабя само за още няколко сантиметра място. Повечето ми пари бяха отишли за тузарския апартамент край реката, който купих за себе си и Ася в Лондон. Мислех си, че тя иска истински дом, че това ще я направи щастлива, но…
	И ето ме сега, в същата ситуация като миналата година по това време, когато седях до сестра си в икономичната класа, летейки през половината свят към Тайланд. Но този път Ася не беше с мен и не бягах към нещо, а от нещо…

	* * *

	— Ще желаете ли закуска, госпожо?
	Отворих очи, още полузаспала и замаяна, и видях същата стюардеса, която ме бе посетила през нощта. Забелязах, че светлините бяха включени, а някои прозорци бяха с вдигнати капаци и пропускаха розовата утринна светлина.
	— Не, благодаря, само кафе. Черно, ако обичате.
	Тя кимна и се оттегли, а аз се зачудих защо, след като си плащах за всичко това, се чувствах виновна, че моля за нещо.
	— Накъде пътувате?
	Обърнах се към съседа си, когото досега бях виждала само в профил. При това се виждаха само един нос, уста и кичур руса коса, висящ изпод черната качулка на суитшърта му. Сега беше с лице към мен и ме зяпаше. Едва ли беше на повече от осемнадесет; по брадичката и челото му още личаха следите от акне. До него се чувствах като пенсионерка.
	— Към Банкок, после Австралия.
	— Яко — отсъди той и нападна затворническата табла с негодни за ядене бъркани яйца, препържен бекон и дълго, розово нещо, което имаше вид на наденичка. — И аз накрая ще се запътя натам, но първо ще огледам Тайланд. Чувал съм, че Партитата по пълнолуние* са жестоки.
	[* Партитата по пълнолуние, или на англ. Fool Moon Parties, са много популярни сред туристите в Тайланд. Дори напоследък се правят специални екскурзии с тази цел, като партитата продължават с дни. — Б.ред.]
	— Така е.
	— Били сте там?
	— Няколко пъти — отвърнах, а въпросът му веднага извика съответните спомени в ума ми.
	— Кое препоръчвате? Чувал съм, че Ко Панган е най-доброто място.
	— Отдавна не съм била там, но чувам, че вече е огромно събитие, с около две хиляди души. Любимото ми място е плажът Ралей в Краби. Много е спокойно, но зависи какво ви харесва.
	— Чувал съм за Краби — отвърна той, мъчейки се да сдъвче наденичката. — Ще се видя с аверите в Банкок. Така и така имаме още две седмици до пълнолунието да решим. Вие у приятели ли отивате в Оз?
	— Да — излъгах.
	— Ще поостанете ли в Банкок?
	— Само за една нощ.
	Усетих вълнението му, когато самолетът започна спускането към летище „Суварнабуми“ и кабинният екипаж издаде обичайните инструкции към нас, затворниците. _Всичко това са глупости_, помислих си и затворих очи в опит да успокоя разтуптяното си сърце. Ако самолетът се разбиеше, всички щяхме да умрем мигновено, независимо дали масичката ми беше прибрана или не. Предполагах, че казват тези неща само за да ни накарат да се почувстваме по-добре.
	Самолетът кацна толкова плавно, че дори не забелязах, че сме на земята, докато не го съобщиха по високоговорителя. Отворих учи и изпитах чувство на триумф. Бях изминала полет на дълго разстояние сама и бях оцеляла. Ася би се гордяла с мен… ако още изобщо й пукаше.
	Минах през паспортния контрол, взех си багажа от лентата и тръгнах към изхода.
	— Да си прекарате добре в Оз — подвикна съседът ми тийнейджър, след като ме настигна. — Приятелчето ми казва, че животните там са откачени, паяци колкото чинии! Чао!
	Той ми махна и изчезна в стълпотворението. Аз излязох след него с много по-бавна крачка и ме удари позната вълна от влажен, горещ въздух. Взех летищния бус до хотела, в който имах резервация за вечерта, записах се на рецепцията и взех асансьора до стерилната си стая. Свалих раницата от раменете си, седнах на белите чаршафи и реших, че ако имах хотел, щях да давам на гостите си тъмни чаршафи, които не показват следите от други хора, както прави бялото, независимо колко силно го търкаш.
	Имаше толкова много неща в света, които ме озадачаваха, правила, измислени от някого някъде, вероятно отдавна. Свалих си ботушите и легнах. Мислех си, че бих могла да бъда навсякъде по света, и мразех това усещане. Климатикът бръмчеше над мен, затворих очи и се опитах да заспя, но не можех да се отърва от мисълта, че ако умра в този момент, никое човешко същество няма да узнае.
	Тогава осъзнах какво е самотата. Тя сякаш ме гризеше отвътре, но в същото време беше огромна празнота. Стиснах очи, за да задържа сълзите си — никога не съм обичала да плача — но те заприиждаха и накрая клепачите ми бяха принудени да се отворят под натиска, като язовирна стена напът да се пропука.
	_Няма нищо лошо в плача, наистина, Кики…_
	Чух успокоителния глас на Мама и си спомних как ми каза това, когато паднах от едно дърво в Атлантис и си изкълчих глезена. Прехапах долната си устна толкова силно в опит да не бъда ревла, че потече кръв.
	— Тя би се интересувала — промърморих безнадеждно.
	Взех телефона си и се замислих дали да не го включа и да пиша на Мама, за да й кажа къде съм. Но не бих понесла да видя съобщение от Ася, или още по-лошо, да няма такова. Знаех, че това би ме пречупило, така че хвърлих телефона на леглото и се опитах отново да затворя очи. Този път обаче зад клепачите ми изплува образът на Татко и отказа да се махне.
	_Важно е ти и Ася да си имате собствени приятели, освен една друга, Кики…_
	Той каза това точно преди да отидем заедно в университета в Съсекс, а аз се ядосах, понеже нямах нужда от другиго, нито пък Ася. Или поне така си мислех. После…
	— О, Татко — въздъхнах, — по-добре ли е там горе?
	През последните няколко седмици, след като Ася даде да се разбере, че вече не иска да бъде с мен, често говорех на Татко. Смъртта му просто не изглеждаше истинска; още го усещах близо до себе си по някакъв начин. Макар външно да не приличах по нищо на Тиги, следващата ми сестра, със странните й духовни вярвания, някаква странна част от мен също знаеше и усещаше неща… инстинктивно, както и в сънищата ми. Често се чувствах сякаш времето на сънищата ми е по-истинско и ярко от времето, в което бях будна — малко като да гледаш сериал по телевизията. Това бяха добрите нощи, защото имах и кошмари. Като онези с огромните паяци…
	Потръпнах при спомена за прощалните думи на тийнейджъра от самолета. Нямаше начин паяците в Австралия наистина да са колкото чинии, нали?
	— Господи!
	Скочих от леглото, за да спра потока на мислите си, и си измих лицето в банята. Погледнах отражението си в огледалото — очите ми бяха розови и подпухнали от плач, а косата ми — ужасно мазна след дългото пътуване — и реших, че приличах на малко диво глиганче.
	Нямаше значение колко пъти чувах от Мама колко са необичайни и красиви цветът и формата на очите ми, или как Ася ми казваше, че обича да гали кожата ми, според нея гладка и мека като кокосово масло. Знаех, че просто се опитват да бъдат мили, защото можеше да съм грозна, но не бях сляпа, и мразех да се държат покровителствено с мен, когато ставаше дума за външния ми вид. Тъй като имах пет красиви сестри, полагах специални усилия да не се съревновавам с тях. Електра — която по случайност беше супермодел — постоянно ми казваше, че бих могла да изглеждам много по-добре, ако се опитам, но това беше загуба на време и усилия, понеже никога нямаше да бъда красива.
	Можех обаче да създавам красота, и сега, в най-лошия си момент, си спомних нещо друго, което ми бе казал Татко като малка.
	_Каквото и да ти се случи в живота, Кики, едничкото нещо, което никога не може да ти бъде отнето, е талантът ти._
	Тогава си помислих, че това е просто още една — каква беше думата, която би използвала Ася? — „банална фраза“, която да компенсира факта, че съм зле на външен вид, зле в училище и зле с хората. А и Татко всъщност грешеше, понеже дори другите да не можеха да ти отнемат таланта, можеха да унищожат самочувствието ти с негативните си коментари и да ти размътят ума, така че вече да не знаеш коя си, нито как да угодиш на когото и да е, най-малкото на себе си. Това ми се случи на курса по изобразително изкуство, затова и напуснах.
	_Поне научих в какво не ме бива_, казах си, за да се утеша. Според учителите ми не ме биваше в почти никой от модулите, които бях взела в последните три месеца.
	Въпреки ударите, които аз и картините ми бяхме понесли, дори аз знаех, че ако сега загубя вяра в таланта си, нямаше смисъл да продължавам. Наистина само това ми бе останало.
	Върнах се в спалнята и си легнах отново. Исках само тези ужасни, самотни часове да отминат и най-накрая разбрах защо виждах толкова много старци по пейките в парка в Батърсий на път за колежа. Дори навън да беше мразовито, те имаха нужда да се уверят, че има други човешки същества на планетата, че не са съвсем сами.
	Явно съм заспала, защото сънувах кошмара с паяците и се събудих с писъци. Автоматично закрих устата си с ръка, за да се принудя да млъкна, за да не си помисли някой навън в коридора, че ме убиват. Реших, че просто няма как да остана сама в тази бездушна стая, така че си обух ботушите, взех фотоапарата и слязох с асансьора до рецепцията.
	Отвън имаше опашка от чакащи таксита. Качих се на задната седалка на едно от тях и казах на шофьора да ме закара до Кралския дворец. Винаги съм била в еднаква степен развеселена и разстроена от факта, че в Банкок, както и в каквото бях видяла от Тайланд като цяло, навсякъде има твърде много персонал. Във всеки магазин, дори да влезеш само за пликче фъстъци, винаги има един човек, който да те насочи, втори, който работи на касата, и трети да ти сложи покупките в торбата. Работната ръка тук беше невероятно евтина. Веднага се почувствах виновна за тази мисъл, но после си напомних, че затова обичах да пътувам: за да виждам нещата в перспектива.
	Шофьорът ме остави на Кралския дворец и аз последвах ордите туристи, много от които имаха почервенели рамене, издаващи, че са дошли наскоро от места с по-студен климат. Пред храма си събух ботушите и ги сложих сред многообразните чехли и маратонки, оставени край стъпалата от други посетители, след което влязох вътре. Смарагдовият Буда беше най-известната статуя в Тайланд; предполагаше се, че е на повече от петстотин години. Но беше доста малък в сравнение с други статуи на Буда, които бях виждала. Яркият цвят на нефрита и формата на тялото му ми напомняха на яркозелен гущер. Крайниците му бяха гладки и, честно казано, не много правилни. Не че имаше значение — „той“ беше красива статуя.
	Седнах с кръстосани крака на една от постелките, наслаждавайки се на времето си на сянка, в това широко, спокойно място, заобиколена от други хора, вероятно също потънали в самосъзерцание. Никога не съм била религиозна, но ако трябваше да си избера вяра, най-много ми харесваше будизмът, защото сякаш в него централна беше силата на природата, която според мен бе постоянно чудо, случващо се пред очите ми.
	Ася често казваше, че трябва да се запиша в Зелената партия, когато слушаше безкрайните ми тиради след някое предаване по телевизията за околната среда, но какъв смисъл имаше? Гласът ми нямаше значение и бях твърде глупава, за да ме вземат насериозно. Знаех само, че растенията, животните и океаните, които съставляваха екосистемата ни, твърде често бяха пренебрегвани.
	— Ако почитам нещо, то е това — промърморих на Буда. И той беше направен от земя — от издялан камък, превърнат в красота през хилядолетията, — и помислих, че вероятно ще ме разбере.
	Тъй като бях в храм, реших да поговоря малко на Татко Солт. Може би църквите и храмовете бяха като телефонни централи или интернет кафета: даваха ти по-добра връзка с небесата…
	— Здрасти, Татко, много съжалявам, че умря. Липсваш ми повече, отколкото си мислех. И много съжалявам, че не те слушах, когато ми даваше съвети, и всичките ти мъдри думи и прочее. Трябвало е да те слушам, защото виж къде се озовах сега. Надявам се да си добре там, горе — добавих. — Съжалявам, отново.
	Изправих се, усещайки натиска на напъващите сълзи в гърлото си, и тръгнах към вратата. Преди да пристъпя навън, се обърнах.
	— Помогни ми, Татко, моля те — прошепнах му.
	След като си купих бутилка вода от един уличен продавач, слязох до реката Чао Прая и загледах многото кораби по нея. Влекачи, моторни лодки и широки баржи, покрити с черен брезент, плаваха както всеки ден. Реших да се кача на някой ферибот — беше евтино и поне по-добро от седенето в ужасната ми хотелска стая до летището.
	Тръгнахме бързо по реката и видях стъклени небостъргачи със златни храмове, елегантно настанени между тях, а по брега разнебитени кейчета свързваха дървените къщи с живия поток по реката. Взех верния си фотоапарат марка „Никон“ — беше ми го подарил Татко за шестнадесетия ми рожден ден, за да мога, както се изрази, „да правиш снимки на това, което те вдъхновява, скъпа“ — и започнах да снимам. Ася все ми опяваше да мина на дигитална фотография, но аз и технологиите не се разбирахме, така че се придържах към това, което познавах.
	Слязох от кораба точно след хотел „Ориентал“, тръгнах по улицата край него и си спомних как веднъж бях почерпила Ася с чай в прочутия Салон на писателите. И двете се чувствахме не на място, облечени в дънки и тениски, докато всички останали бяха издокарани. Ася прекара часове в библиотеката, разглеждайки снимките с автографи на всички писатели, отсядали в хотела. Зачудих се дали някога ще напише романа си, понеже беше толкова добра в това да съставя изречения и да описва неща на хартия. Тя вече си имаше ново семейство — видях светлината в очите й, когато се прибрах у дома преди няколко седмици и в апартамента ни имаше мъж, на име Маус, който я гледаше с обожание като кученце.
	Седнах в едно улично кафене и си поръчах купа спагети и бира просто ей така. Алкохолът не ми влияеше добре, но се чувствах толкова ужасно, че не би могло да ми стане по-зле. Докато хапвах, си помислих, че най-много ме бе наранил не фактът, че Ася имаше ново гадже и работа, а че се бе отдръпнала от мен, бавно и болезнено. Може би си мислеше, че ревнувам, че я искам само за себе си, което просто не беше вярно. Обичах я повече от всичко и исках само да бъде щастлива. Не бях толкова глупава, че да не знам, че някой ден ще се появи мъж, каквато беше красива и умна.
	_Беше много груба с него, когато дойде в апартамента_, напомни ми съвестта ми. И да, действително не ми хареса, че беше там, и както обикновено не знаех как да скрия чувствата си.
	Бирата си свърши работата и затъпи острите ръбове на болката ми. Платих, станах и тръгнах безцелно по пътя, след което завих по тясна алея с уличен базар. Няколко щанда по-нататък попаднах на художник, който рисуваше с водни бои. При вида му си спомних за нощите на плажа Ралей в Краби със скицника ми и кутия бои, с които се опитвах да пресъздам красотата на залеза. Затворих очи и си спомних спокойствието, което бях изпитала там с Ася само преди година. Исках да си го върна толкова силно, че ме болеше.
	Върнах се край реката и се облегнах на балюстрадата, унесена в мисли. Щеше ли да бъде проява на страхливост да се върна на мястото, където се бях чувствала най-щастлива, преди да продължа към Австралия? Имах познати на плажа Ралей. Те щяха да ме познаят, да ми помахат и да ми кажат здрасти. Повечето от тях също бягаха от нещо, понеже Ралей беше такова място. Освен това единствената причина да ходя в Австралия бяха думите на Георг Хофман, адвоката на Татко, когато бях отишла да се видя с него. Беше просто дестинация далеч от Лондон.
	Така че, вместо да прекарам дванадесет часа, летейки в метален контейнер към място, където не познавах никого, можех утре вечер по това време да пия студена бира на плажа Ралей. Около две седмици там не биха навредили, нали? Все пак наближаваше Коледа и щеше да е по-малко ужасно да я прекарам на място, което познавах и обичах…
	За пръв път от много време изпитах въодушевление при мисълта да направя нещо. Преди усещането да изчезне, хванах първото такси, което видях, и го насочих обратно към летището. Отидох на гишето на Тайландските авиолинии в терминала и обясних, че трябва да отложа полета си за Австралия. Жената зад бюрото дълго натиска копчета на компютъра си и ми каза, че ще ми струва около четири хиляди бата, което не беше много в общата схема на нещата.
	— Имате гъвкав билет. За коя дата искате да презаверите? — попита тя.
	— Ъ-ъ, може би веднага след Коледа?
	— Всичко е пълно. Първият наличен полет е на осми януари.
	— Добре — съгласих се, доволна, че можех да обвиня съдбата за по-дългия престой. След това си купих билет от Банкок до Краби и обратно. Заминавах рано на другата сутрин.
	Върнах се в хотелската си стая, взех си душ, измих си зъбите и си легнах по-спокойна. Ако сестрите ми чуеха, щяха да кажат, че пак се размотавам, но не ми пукаше.
	Също като ранено животно отивах да се скрия и да си оближа раните.


>>	2.

	Най-добрата страна на плажа Ралей е, че се намира на полуостров и можеш да стигнеш до него само с кораб. Ася и аз бяхме пътували по много невероятни места, но седенето на дървена пейка в дългата лодка, носеща се бързо и шумно по яркосиньото море, и първият поглед към невероятните варовикови колони, издигащи се в дълбокото синьо небе, беше един от най-вълшебните моменти в живота ми.
	Приближихме се и видях въжета, закачени за скалата, по които се катереха хора като многоцветни мравки в ярки флуоресцентни къси панталони. Метнах си раницата на раменете и слязох от лодката, а кожата ми беше настръхнала от въодушевление. Макар и къси, крайниците ми бяха силни и пъргави, и скалното катерене бе едно от нещата, в които всъщност ме биваше. Не особено полезно умение за някого от Лондон, който иска да стане художник, но на място като това означаваше нещо. Замислих се как, в зависимост от това къде по света се намираш, силните и слабите ти страни могат да бъдат позитиви или негативи. В училище бях глупачка, докато Ася беше буквално суперзвезда. Но тук, в Краби, тя потъваше в сенките и седеше на плажа с книга в ръка, докато аз се наслаждавах на всички занимания на открито, които местността предлагаше. Бях на мястото си навън, на открито, както веднъж бе подхвърлила Мама, и бях станала по-известна от Ася в тукашната общност.
	Цветът на водата около мен беше уникален: в един момент тюркоазен, когато слънцето блеснеше по нея, а в следващия — тъмнозелен в сенките под огромните скали. Проправяйки си път към брега през плитчините, видях как плажът се разстила пред мен — полумесец от бял пясък, обграден от огромните варовикови колони, с палми, разпръснати между простите дървени колиби, които представляваха хотели и барове. От една от тях се носеше успокоителният звук на реге.
	Тръгнах с тежки стъпки по горещия бял пясък към „Ралей Бийч Хотел“, където бяхме отседнали миналата година, и се облегнах на бара рецепция, сгушен в дървената веранда.
	— Здрасти — казах на младата тайландка, която не ми беше позната. — Имате ли свободна стая за следващите няколко седмици?
	Жената ме огледа и извади голяма папка с резервации. Внимателно мина с пръст по всяка страница, след което поклати глава.
	— Идва Коледа. Много заето. Няма стая след двадесет и първи.
	— Тогава само за следващите две седмици? — предложих аз.
	Изведнъж усетих как нечия ръка ме тупва по гърба.
	— Кики? Ти си, нали?
	Обърнах се и видях Джак, висок и мускулест австралиец, който притежаваше хотела и ръководеше школата по скално катерене на плажа зад ъгъла.
	— Да, здрасти! — усмихнах му се. — Тъкмо се настанявам, поне за две седмици, преди да ме изхвърлят. Явно всичките ви стаи са заети.
	— Ще ти намерим някой килер, мило, не се притеснявай. Сестра ти с теб ли е?
	— Ъ-ъ, не. Сама съм този път.
	— Докога ще останеш?
	— До след Нова година.
	— Е, ако искаш да ми помогнеш с уроците на скалата, кажи. Имам нужда от това, Кики. По това време на годината е пълна лудница.
	— Може и да го направя. Мерси — отвърнах.
	— Попълнете детайлите — каза тайландската рецепционистка и ми подаде картичка.
	— Не се притеснявай за това, Нам — обърна се към нея Джак. — Кики беше тук със сестра си миналата година, така че вече ги имаме. Ела, ще те заведа в стаята ти.
	— Благодаря.
	Джак вдигна раницата ми, а рецепционистката ме гледаше лошо.
	— Къде ще ходиш, като си тръгнеш оттук? — попита дружелюбно той, водейки ме по дървената пътека, около която, зад редица очукани врати, се намираха няколко семпли стаи.
	— В Австралия — отговорих и застанахме пред вратата на двадесет и втора стая, в края на пътеката. Беше точно до генератора и имаше изглед към две кофи за боклук на колелца.
	— А, родната ми страна! В коя част?
	— На северозападния бряг.
	— По това време на годината е адска жега, да знаеш.
	— Горещината не ми пречи — отвърнах, отключвайки вратата.
	— Е, до скоро виждане! — Джак ми махна, обърна се и се отдалечи.
	Макар стаята да беше миниатюрна, влажна и воняща на боклук, пуснах раницата на пода и се почувствах по-весела откогато и да било в последните седмици, защото беше толкова хубаво да ме познават. Миналата година бях работила някои дни в школата по скално катерене и обожавах работата — да проверявам въжетата и да слагам ремъците на клиентите. Тогава с Ася бяхме останали без пари и Джак свали в замяна цената на стаята. Запитах се какво би казал, ако му съобщя, че вече нямам нужда да работя, защото съм милионерка. Поне на хартия…
	Дръпнах един изтъркан шнур, за да включа вентилатора на тавана, и накрая, след много тракане и скърцане, той започна да се върти, но едва-едва раздвижи въздуха. Свалих си дрехите и се преоблякох в бански и саронг, който си бях купила тук миналата година, след което излязох от стаята и слязох на плажа. Поседях малко на пясъка, смеейки се на факта, че тук, в „рая“, с всичките дълги лодки, движещи се напред-назад из залива, беше милион пъти по-шумно отколкото на брега на реката в центъра на Лондон. Станах, тръгнах към брега и влязох в морето. Щом стигнах достатъчно навътре легнах по гръб в прекрасната вода, погледнах към небето и благодарих на Господ, Буда или на когото се очакваше да благодаря, че съм се върнала в Краби. За пръв път от месеци се почувствах у дома си.

	* * *

	Тази нощ спах на плажа, както често бях правила в миналото, само с един кафтан, суитшърт и надуваема възглавница за комфорт. Ася смяташе, че съм откачила — „Комарите ще те нахапят до смърт“, казваше всеки път, когато се изнизвах от стаята със завивките си. Но когато светлината на луната и звездите грееше над мен, се чувствах някак по-защитена под покрива на света, отколкото под построения от хора.
	Събуди ме някакво гъделичкане по лицето. Вдигнах глава и видях две големи мъжки стъпала, които крачеха покрай мен към морето. Изтръсках пясъка, който бяха пуснали върху мен, и видях, че на плажа бяхме само двамата. Съдейки по светлината, която едва започваше да се разстила на хоризонта, беше малко преди изгрев. Ядосана от ранното събуждане, загледах как мъжът — който имаше брада и черна коса, прибрана в конска опашка, висяща от задната част на бейзболната му шапка — стигна до брега и седна, обгърнал с ръце коленете си. Обърнах се и се опитах отново да заспя — почивах си най-добре между четири и десет сутринта — но тялото и умът не искаха да ми съдействат. Затова седнах в същата поза като човека пред мен и загледах изгрева с него.
	Въпреки многото екзотични места, които бях посещавала, всъщност не бях виждала много изгреви, защото това не беше любимото ми време от деня. Великолепните, фини цветове на утринното небе ми напомниха на картина на Търнър, но много по-красива в реалността.
	Щом представлението на слънцето привърши, мъжът веднага стана, тръгна по брега и се отдалечи. Чух в далечината шума от двигателя на дълга лодка, известяващ началото на човешкия ден. Станах, защото бях решила да се прибера в стаята си и да поспя още малко, преди плажът да се изпълни с идващи и отиващи си пътници. Все пак, помислих, когато отключих вратата и се отпуснах в леглото си, си струваше да ме събудят, за да видя това.

	* * *

	Както винаги ставаше тук, времето сякаш отлетя, без да забележа. Бях се съгласила да помагам на Джак в школата по скално катерене. Освен това отидох и да се гмуркам и плувах с морските кончета, тигрови риби и сиви акули, които живееха по рифовете и дори не ме поглеждаха, докато се движеха между коралите.
	По залез сядах на плажа и си говорех с другите под звуците на Боб Марли. Бях приятно изненадана колко много хора от Ралей ме помнеха от миналата година и се прибирах в стаята си чак когато паднеше мрак и всички отиваха да се напият в бара. Не се чувствах толкова зле, защото аз ги напусках, а не те мен, и винаги можех да се върна и да се присъединя към тях, стига да поискам.
	Настроението ми се подобри още повече в деня, след като пристигнах, когато най-после събрах смелост да си включа мобилния телефон и видях, че Ася ми е оставила купища съобщения от типа на „Къде си?“, „Толкова се притеснявам за теб!“ и „Моля те, обади ми се!“ Имаше и много гласови съобщения от нея, в които общо взето повтаряше колко съжалява отново и отново. Отне ми известно време да пратя отговор — не само защото имах дислексия, нито защото автоматичната проверка на правописа на телефона ми беше по-зле и от мен, а защото не знаех какво да кажа.
	Накрая написах само, че съм добре, и се извиних, че не съм се свързала с нея по-рано, защото съм пътувала. Което си беше вярно. Тя отговори веднага — написа колко се радвала, че съм добре, попита къде съм и за пореден път се извини. Нещо ме спря да й кажа къде се намирам. Беше детинско, но беше единствената тайна, която можех да запазя от нея. А тя пазеше много тайни от мен напоследък.

	* * *

	Осъзнах, че съм прекарала две седмици в Ралей, чак когато Нам, младата тайландка на рецепцията, която се държеше все едно хотелът е неин, ми напомни, че трябваше да се изнеса от стаята до обяд.
	— По дяволите — изругах тихо и тръгнах, осъзнавайки, че ще се наложи да прекарам сутринта в търсене на стая.
	Върнах се в хотела около два часа по-късно, след като бях обиколила безрезултатно Ралей надлъж и шир в търсене на легло за през нощта, като Мария на магарето си, и отново се изправих пред острия поглед на Нам.
	— Камериерката трябва да изчисти стаята. Новият гост пристига в два следобед.
	— Тръгвам, тръгвам — отвърнах и ми се прииска да й кажа, че лесно бих могла да си позволя да пренощувам в петзвездния хотел „Раявади“. Ако имаше свободна стая, каквато знаех, че няма, защото вече бях проверила. Натиках всичко в раницата си и оставих ключа на рецепцията. _Просто ще се наложи да спя под звездите за няколко дни, докато мине Коледа_, помислих си.
	По-късно същата вечер, след като си изядох купата пад тай, видях Джак на бара. Беше прегърнал Нам, което веднага обясни неприязънта й към мен.
	— Намери ли си стая? — попита ме Джак.
	— Не, още не съм, но няма проблем да спя на плажа тази нощ.
	— Слушай, Кики, вземи моята, нямаш никакви грижи. Сигурен съм, че ще мога да си намеря легло другаде за няколко вечери. — Той притисна лице в самодоволното малко рамо на Нам.
	— Добре, благодаря ти, Джак — съгласих се веднага, понеже бях прекарала следобеда, пазейки раницата си на плажа, все едно е Свещеният Граал, и чудейки се как да си взема душ, за да отмия пясъка и солта от кожата си. Дори аз имах нужда от най-основните неща.
	Той бръкна в джоба си, извади ключа и ми го подаде под неодобрителния поглед на Нам. Последвах упътванията му и се качих по тясното стълбище до рецепцията. Отворих вратата и ако не броим миризмата на потни чорапи с намек за мокри хавлии, бях доста впечатлена — Джак имаше най-добрата панорама в хотела. Още по-хубавото беше тесният дървен балкон, построен над покрива на верандата долу.
	Заключих вратата, в случай че Джак се напие и забрави, че ми е заел стаята си, и се изкъпах под душа, който беше доста по-голям и силен от тези в стаите за гости на долния етаж. Облякох си чиста тениска и къси панталони и излязох да седна на балкона.
	Видях Седемте сестри, струпани една до друга край Орион. Когато Татко за пръв път ми показа моята звезда през телескопа, веднага забеляза разочарованието ми. Тя светеше най-слабо от всички, което ме описваше доста точно, а митологичната ми история изглеждаше в най-добрия случай неясна. Понеже бях толкова малка, исках да бъда най-ярката и светла звезда с най-добрата история от всички.
	_Кики_, каза тогава той, като взе малките ми ръчички в своите, _ти си тук, на земята, за да напишеш собствената си история. И знам, че ще го направиш._
	Загледана в звездния куп, се замислих за писмото от Татко Солт, което ми бе предадено от адвоката му Георг Хофман няколко дни след смъртта на Татко.
	Ася отказа да отвори своето, но аз отчаяно исках да прочета моето. Затова излязох в градината и се покатерих сред клоните на един великолепен стар бук — същото дърво, от което бях паднала като малка. Винаги се чувствах защитена там горе, прикрита от чужди погледи от листата на короната му. Често се качвах там, за да мисля — или да се цупя, в зависимост от ситуацията. Настаних се на един широк клон и скъсах плика.
C>
	__Атлантис__
	__Женевско езеро__
	__Швейцария__

	Скъпа моя Кики,
	Знам, че за теб ще е трудно да прочетеш това писмо. Моля те да проявиш търпение и да го изчетеш до края. Освен това бих предположил, че ще прочетеш това, без да плачеш, защото емоциите са страна, която държиш вътре в себе си. Ала аз съм наясно колко дълбоки чувства изпитваш всъщност.
	Сигурен съм, че си била смела заради Ася. Вие двете пристигнахте в Атлантис само шест месеца една след друга и начинът, по който ти винаги я защитаваш, е красива гледка. Ти обичаш дълбоко и ревностно, също като мен. Един съвет от човек, който знае за какво говори: постарай се това да не навреди на теб самата. Не се страхувай да я пуснеш да си отиде, когато дойде времето — връзката, която споделяш със сестра си, е дълбока и неразрушима. Вярвай в нея.
	Както вече трябва да си видяла, оставих на вас, момичетата, една армиларна сфера в специалната ми градина. Под всяко от имената ви има координати, които показват точно къде съм ви намерил. Има също и цитат, който, надявам се, ще сметнеш за подходящ. Аз определено смятам, че е.
	Освен това настоятелно те моля да отидеш и да се видиш с моя стар приятел и адвокат Георг Хофман колкото се може по-бързо. Не се притеснявай, това, което той има да ти каже, е много добра новина и само по себе си предоставя връзка с миналото ти, която ще бъде достатъчна да те изпроводи по пътя ти, ако пожелаеш да откриеш повече за родното си семейство. Ако решиш да направиш скока, съветвам те да научиш повече за една жена на име Кити Мърсър, която е живяла в Бруум, на северозападния бряг на Австралия. От нея започва твоята история.
	Осъзнавам, че се чувстваш засенчена от сестрите си. Жизненоважно е да не губиш вяра в себе си. Артистичният ти талант е уникален — ти рисуваш, както повелява въображението ти. И щом откриеш увереността, която да ти позволи да му се довериш, съм убеден, че ще полетиш.
	Най-накрая искам да ти кажа колко много те обичам, моята силна, решителна приключенка. Никога не спирай да търсиш вдъхновение и мир, Кики. Моля се един ден да дойдат при теб.
@	Татко Солт
C$
	Татко беше прав за едно нещо — отне ми почти час да прочета писмото и да разчета всяка една дума. Но за друго сгреши — едва не се разплаках. Седях горе на това дърво дълго време, докато не усетих, че цялата съм схваната, и ми се наложи да сляза.
	„С Божията благодат, аз съм този, който съм“ беше цитатът, гравиран върху армиларната сфера. Понеже както тогава, така и сега, нямах никаква представа коя съм всъщност, това не ме вдъхнови, а само ме депресира още повече.
	Когато отидох да се видя с Георг Хофман в офиса му в Женева, той каза, че Ася не може да влезе с мен, така че се наложи да ме изчака отвън. Тогава той ми каза за наследството ми и ми даде плик с черно-бяла снимка на по-възрастен мъж и момче тийнейджър, застанали до един пикап.
	— Очаква се да ги познавам ли? — попитах Георг.
	— Боя се, че нямам идея, Келено. Това беше единственото нещо, което пристигна с парите. Нямаше бележка, само адреса на адвоката, който преведе парите от Австралия.
	Планирах да покажа снимката на Ася, за да видя дали ще й хрумнат някакви идеи, но за да я окуража да отвори собственото си писмо от Татко, реших да не й казвам какво ми е казал Георг Хофман, докато не го направи. Когато най-накрая отвори своето писмо, тя го задържа в тайна от мен, така че още не знаеше за снимката, нито откъде всъщност бяха дошли парите за лондонския апартамент.
	Преди ми казваше всичко…
	Облегнах брадичка на ръцете си и се наведох напред през балкона, отново поразена от голяма доза от „мъките“, както се изразявахме аз и Ася, когато се чувствахме зле. С крайчеца на окото си забелязах самотна фигура, застанала на брега край скалите, загледана нагоре към луната. Беше човекът, който ме бе събудил на плажа преди две седмици. Не го бях виждала оттогава, а Ралей беше малка общност, така че предполагах, че си е тръгнал. Но ето го пак, сам в нощния мрак. Може би не искаше да го виждат…
	Погледах го известно време, за да видя къде ще отиде, но той дълго време не помръдна. Накрая ми омръзна, така че влязох вътре, легнах си и се опитах да заспя. Който и да беше мъжът, просто знаех, че е също толкова самотен, колкото и аз.


>>	3.

	На Бъдни вечер — когато, на всичкото отгоре, имаше и пълнолуние — автоматично направих това, което правехме аз и Ася всяка година със сестрите си, и погледнах към нощното небе, за да потърся ярката, вълшебна звезда, за която Татко винаги ни казваше, че е Витлеемската звезда. Веднъж проверих в Гугъл звездата, която посочи, и с помощта на Али открих, че всъщност е Полярната звезда — Поларис. В Швейцария тя беше високо в небето през цялата година, но тази нощ дори не можех да я намеря. Тогава си спомних, че според Гугъл звездата ставаше все по-трудна за откриване, колкото по` на юг отиваш. Загледах се в небето и се замислих колко е тъжно, че вече не сме деца и че можем да открием истината само като натиснем няколко копчета на компютъра.
	Но тази нощ, реших, щях да вярвам в магията. Спрях погледа си на най-ярката звезда, която можах да намеря, и помислих за Атлантис. Освен това, макар Коледа да не се празнуваше в будистката култура, тайландците все пак се опитваха да отбележат празника за чуждестранните си гости, като окачаха гирлянди и украшения, които поне подобряваха настроението на хората.
	Точно преди полунощ излязох от шумния бар и тръгнах към скалите, за да намеря най-добрия изглед към пълната луна. И там, вече застанал в сенките, беше мистериозният мъж — отново в мрака и отново сам. Много се раздразних, защото исках този момент да бъде специален и да съм сама на това място, така че се обърнах и се отдалечих от него. Тогава, щом се отдалечих достатъчно, погледнах нагоре и заговорих на сестра си.
	— Весела Коледа, Ася. Надявам се да я прекараш добре, всичко да е наред и да се чувстваш удобно. Липсваш ми — прошепнах на небето.
	Изпратих малко желание за Татко, а също и за Мама, на която той сигурно липсваше колкото и на нас. След това пратих нагоре по една целувка за всяка от сестрите си — дори за Електра, която изобщо не заслужаваше целувка, защото беше себична, злобна и разглезена… Но все пак беше Коледа. Обърнах се, поклащайки се леко заради допълнителната бира, която някой беше натикал в ръцете ми по-рано в бара.
	Докато подминавах мистериозния мъж, се препънах и две ръце хванаха моите под раменете, за да ме задържат да не падна.
	— Благодаря — измърморих. — Имаше, ъъъ… камък в пясъка.
	— Няма проблем.
	Ръцете му се отдръпнаха от моите и аз погледнах към него. Очевидно беше ходил да плува, понеже дългата му черна коса беше пусната от опашката и висеше мокра около раменете му. Той имаше това, което аз и Ася наричахме на шега „брада на гърдите“, макар неговата да не беше много впечатляваща, а линията черни косъмчета от пъпа до банския му беше като сянка под лунната светлина. Краката му също изглеждаха доста космати.
	Отново погледнах към лицето му и видях, че скулите му изпъкваха като остриета над тъмната му брада, на фона на която устните му изглеждаха много пълни и розови. Най-накрая се осмелих да го погледна в очите, които се оказаха удивително сини.
	Реших, че ми напомня на върколак. Все пак тази нощ беше пълнолуние. Той беше толкова висок и кльощав, че пред него се чувствах като тлъсто джудже.
	— Весела Коледа — промърмори той.
	— Да, весела Коледа.
	— Виждал съм те преди, нали? — попита той. — Ти беше момичето, което спеше на плажа онази сутрин.
	— Сигурно. Често съм там. — Свих рамене небрежно под погледа на странните му сини очи.
	— Нямаш ли си стая?
	— Да, но обичам да спя навън.
	— Всички тези звезди, безкрайността на вселената… кара те да виждаш нещата в перспектива, нали? — Той въздъхна тежко.
	— Така е. Къде си отседнал?
	— Наблизо. — Върколакът махна неясно към скалата зад себе си. — А ти?
	— Ей там. — Посочих към „Ралей Бийч Хотел“ зад нас. — Или поне раницата ми е отседнала там — добавих. — Чао.
	Тръгнах към хотела, правейки всичко възможно да ходя по права линия, което по принцип си беше трудно по пясъка, а с двете бири в мен ставаше почти невъзможно. Усещах погледа на Върколака върху себе си, докато не стигнах до верандата и си позволих кратък поглед назад. Той още се взираше в мен, така че грабнах две бутилки вода от хладилника и бързо се качих горе в стаята на Джак. След като отключих непохватно вратата, излязох крадешком на балкона и се опитах да намеря мъжа, но той бе изчезнал в сенките.
	Може би чакаше да заспя, за да се промъкне при мен и да приспи сетивата ми, като забие два огромни зъба във врата ми, за да не изкрещя, докато ми изпива кръвта до капка…
	_Кики, това са вампирите, а не върколаците_, припомних си с кикот, след което изпих цяла бутилка вода наведнъж, ядосана на себе си и на жалкото си тяло, което не можеше да се справи дори с две малки бири. Стигнах, олюлявайки се, до леглото, усетих как главата ми се завърта, когато затворих очи, и накрая изпаднах в безсъзнание.

	* * *

	Коледата беше болезнено подобна на миналогодишната, която прекарах тук с Ася. Масите на верандата бяха събрани и беше сервирана пародия на коледен обяд, сякаш можеше да се пресъздаде същността на Коледа в 34-градусова жега.
	След обяда, преяла с тежката европейска храна, отидох да поплувам, за да се отърва от това чувство. Беше почти три часът, времето, по което Англия щеше да се събуди. Ася вероятно щеше да прекара деня в Кент с новото си семейство. Излязох от морето и изтръсках капките от себе си като куче. По плажа лежаха лениво много двойки, заспали след обяда. Това беше първата Коледа от двадесет и седем години, която с Ася прекарвахме поотделно. Е, ако мистериозният мъж беше върколак, то аз бях самотна вълчица и трябваше просто да свикна с това.
	По-късно същата вечер бях седнала на ъгъла на верандата и слушах музика на айпода си. Беше от трещящия и гърмящ тип, който винаги ме разведряваше, когато се чувствах зле. Усетих потупване по рамото си и се обърнах; до мен стоеше Джак.
	— Здрасти — поздравих го, вадейки слушалките от ушите си.
	— Здрасти. Мога ли да ти купя една бира?
	— Не, мерси. Снощи пих достатъчно. — Завъртях очи, защото знаех, че е бил твърде пиян да забележи какво става с мен.
	— Добре. Виж, Кики, работата е там, че, ами… — Той извади един стол и седна до мен. — Нам и аз… се скарахме. Не помня къде съм сбъркал, но тя ме изрита от леглото в четири сутринта. Дори не дойде да помогне с коледния обяд, така че не мисля, че ще ме посрещне топло тази вечер. Знаеш какви са жените.
	Да, и аз съм жена, не помниш ли? Щеше ми се да го кажа на глас, но си замълчах.
	— Тъй че проблемът е, че нямам къде да спя. Имаш ли нещо против да спим в едно легло?
	Да, имам нещо против!
	— Виж, Джак, стига да мога да си оставя раницата в твоята стая, няма проблем да спя на плажа — уверих го.
	— Сериозно ли?
	— Сериозно.
	— Съжалявам, Кики, просто съм скапан след всички приготовления за Коледа и допълнителната работа в последните няколко дни.
	— Всичко е наред. Само ще отида да си взема каквото ми трябва и ще те оставя да се наспиш.
	— Сигурен съм, че ще ти намерим място утре — извика той след мен, докато се отдалечавах. Според моите усещания плажът беше много по-добра опция от това да спя в една стая с мъж, когото едва познавам. Това вече би ми докарало кошмари.
	Събрах си импровизираните постелки за спане и натиках остатъка от притежанията си в раницата. Утре наистина трябваше да си намеря място, където да отседна до заминаването си за Австралия след две седмици.
	На плажа си приготвих място за спане под един храст, след което, обзета от моментно желание, изрових мобилния си от джоба на късите панталони и набрах Атлантис.
	— Ало? — Някой вдигна телефона след две иззвънявания.
	— Здрасти, Мама, Кики е. Исках само да пожелая на теб и на Клаудия весела Коледа.
	— Кики! Толкова се радвам да те чуя! Ася каза, че си заминала. Къде си?
	Мама винаги ни говореше на френски и трябваше да си настроя мозъка, преди да отговоря.
	— О, знаеш ме, на един плаж съм и се занимавам с моите си неща.
	— Да, знаех си, че няма да изтраеш дълго в Лондон.
	— Така ли?
	— Ти си свободна душа, _chérie_. Имаш нужда да пътуваш.
	— Да, вярно си е.
	В този миг обичах Мама повече от всякога. Тя никога не съдеше и не критикуваше, а само подкрепяше момичетата си. Чух дълбоко мъжко покашляне от нейната страна и наострих уши.
	— Кой е там с теб? — попитах с подозрение.
	— Само Клаудия и Крисчън — отвърна Мама.
	С други думи, персоналът на Атлантис.
	— Ясно. Знаеш ли, Мама, беше много странно, но когато отидох на летището в Лондон преди три седмици, бях сигурна, че видях Татко. Вървеше в другата посока и се опитах да изтичам и да го хвана, но вече го нямаше. Знам, че звучи глупаво, но бях сигурна, че е той.
	— O, _chérie_ — въздъхна тежко Мама в слушалката. — Не си първата от сестрите си, която ми казва нещо подобно. Както Али, така и Ася ми казаха, че са сигурни, че са го видели или чули… и може би е било вярно. Но не в реалността. Или поне не в реалността, която познаваме.
	— Мислиш, че всички виждаме и чуваме призрака на Татко? — засмях се.
	— Мисля, че на всички ни се иска да вярваме, че го виждаме, така че може би въображението ни го кара да се появи. Аз често го виждам тук — каза Мама и изведнъж зазвуча много тъжно. — А и това е толкова трудно време от годината за нас. Добре ли си, Кики?
	— Познаваш ме, Мамо, не съм боледувала и ден в живота си.
	— А щастлива ли си?
	— Добре съм. А ти?
	— Баща ви ми липсва, разбира се, както и всички вие, момичетата. Клаудия ти праща обичта си.
	— И аз на нея. Добре, Мама, тук вече е късно, сега ще си лягам.
	— Ще поддържаш връзка, нали, Кики?
	— Да, разбира се. Лека нощ.
	— Лека нощ, _chérie_. И _joyeux Noel_.
	Напъхах мобилния обратно в джоба си, после обгърнах коленете си с ръце и облегнах глава на тях. Мислех си колко трудна трябва да е тази Коледа за Мама. Ние, момичетата, можехме да продължим към бъдещето, или поне да се опитаме. Имахме повече живот пред себе си, отколкото бяхме изживели, но Мама бе дала своя на нас и на Татко. Зачудих се дали всъщност не е обичала баща ни по „романтичния“ начин, и реших, че трябва да е било така, за да остане през всичките тези години и да направи нашето семейство свое. А сега всички я бяхме напуснали.
	Тогава се запитах дали истинската ми майка някога си мисли за мен, дали й липсвам и защо ме е дала на Татко. Може би ме е зарязала в някое сиропиталище и той ме е взел оттам, защото ме е съжалявал. Бях сигурна, че съм била много грозно бебе.
	Всички отговори ме чакаха в Австралия, на още дванайсет часа пътуване оттук. Беше адски странно, че трябваше да ида в единствената държава на света, която бях отказала категорично да посетя, макар че на Ася доста й се ходеше. Беше направо смехотворно, че причината за това бе кошмарът ми с паяците, но си беше така.
	Е, помислих си, докато се намествах на пясъка, _Татко ме бе нарекъл „силна“ и „авантюристка“_. Знаех, че ще ми трябва всяка капка от тези качества, за да се кача на онзи самолет след две седмици.

	* * *

	Отново ме събуди гъдел по лицето. Избърсах пясъка, изправих се и видях как Върколакът върви към морето. Зачудих се за миг колко ли девойки е погълнал в последните няколко часа и гледах как дългите му крака бързо прекосиха пясъка.
	Той седна близо до водата, в същата поза като предния път, а аз бях точно зад него. И двамата погледнахме нагоре, чакайки да започне представлението, все едно бяхме в театър. Театър на вселената… Хареса ми тази фраза и се почувствах горда, че съм я измислила. Може би Ася можеше да я използва някой ден в романа си.
	Представлението беше възхитително. Още по-епично го направиха няколкото облака в небето, смекчаващи изгряващото слънце, което се стече като златен жълтък в разбитите белтъци около него.
	— Здрасти — каза ми Върколака на връщане.
	— Здрасти.
	— Тази сутрин беше много добро, нали?
	— Да, страхотно.
	— Не мисля, че тази нощ ще можеш да спиш тук, навън. Задава се буря.
	— Да — съгласих се.
	— Е, до скоро виждане. — Той ми махна и си отиде.
	Върнах се на терасата няколко минути по-късно и видях, че Джак слага масата за закуска. Обикновено го правеше Нам, но никой не я бе виждал от Бъдни вечер насам.
	— Добро утро — казах аз.
	— Добро утро. — Той ме погледна виновно и добави: — Добре ли спа?
	— Не беше зле, Джак. — Повиках го с пръст и посочих отдалечаващата се фигура на плажа. — Познаваш ли го?
	— Не, но съм го виждал няколко пъти на плажа късно нощем. Изглежда самотник. Защо питаш?
	— Просто се чудех. Откога е тук?
	— Мисля, че поне от няколко седмици.
	— Ясно. Може ли да се кача и да се изкъпя в твоята стая?
	— Разбира се. Доскоро.
	След като си взех душ, седнах на пода на стаята на Джак и сортирах нещата от раницата си. Отделих чистите дрехи от мръсните — които бяха доста повече — и реших да ги оставя за пране, когато отида да си намеря стая. Така ако се случеше най-лошото и се окажех навън по време на буря тази вечер, поне утре щяха да ме чакат чисти, сухи дрехи.
	Макар в тази част на света да не се празнуваше денят след Коледа, всички тръгнаха по тясната уличка с бараки, минаващи за магазини, и изглеждаха също като в Европа: като че са преяли, препили и им е писнало, защото вече са си отворили подаръците и въодушевлението е преминало. Дори обикновено усмихнатата перачка изглеждаше мрачна, докато отделяше тъмните дрехи от белите и вадеше на показ бельото ми.
	— Ще е готово утре — каза тя и ми подаде билета, след което излязох. Чух слаб тътен на гръмотевица в далечината и започнах търсенето на стая.
	Стъпих отново на верандата на хотела малко по-късно, изпотена от жегата. Не бях успяла да намеря хотел, който да може да ми предложи стая по-рано от утре по обед. Седнах да изпия една кокосова вода и да размисля дали да не продължа нататък — да отида в Ко Пи Пи например, но и там нямаше гаранция, че ще намеря нещо. Е, една нощ навън под дъжда нямаше да ме убие, а ако станеше наистина лошо, винаги можех да се скрия под някоя от верандите на ресторанта.
	— Намери ли си вече стая? — попита с надежда Джак, докато минаваше покрай мен с поднос бира за съседната маса.
	— Да — излъгах, понеже не исках да го поставям в трудно положение. — Ще се кача да си взема раницата след обяда.
	— Би ли ми помогнала малко на бара, ако нямаш против? — попита той. — Нам е в неизвестност, а хотелът е пълен, така че нямах време да ида на скалата. Аби току-що се обади да ми каже, че там има опашка колкото питон, и горе-долу толкова ядосана.
	— Нямам нищо против, макар че не би трябвало да ми се доверяваш да нося табли — пошегувах се.
	— В буря всеки пристан върши работа, Кики. Ще е само за около два часа, кълна се. Получаваш безплатна бира и каквото искаш да ядеш за сметка на заведението тази вечер. Ела, ще ти покажа как стават нещата.
	— Мерси — отвърнах аз и се изправих, за да отида зад бара с него.


	Четири часа по-късно още нямаше помен от Джак и вече ми беше писнало. Барът беше претъпкан и всички искаха да пият — вероятно използваха витамин С или Блъди Мери като лек за махмурлука. Никоя от напитките не беше толкова проста като да отвориш капачката на една бира, и накрая се оказах оплескана със сок от манго, след като блендерът експлодира върху мен, защото не бях затворила правилно капака. Веселието на клиентите се беше изпарило за една нощ, заедно с опаковките на подаръците, и ми писна да ми крещят, задето работя бавно. Отгоре на всичко чувах как тътенът на гръмотевиците се приближава, което означаваше, че по-късно, навярно след като аз и раницата ми се разположехме на плажа, небесата щяха да се отворят.
	Джак най-накрая се върна и ме засипа с извинения за закъснението си. Огледа вече почти празната веранда.
	— Поне не си била прекалено заета. Долу на скалата беше лудница.
	Да бе, да… Не казах нищо; само си довърших порцията спагети и се качих да си взема раницата.
	— Благодаря ти, Кики. Доскоро — каза той, когато слязох обратно долу, платих си сметката за стаята и се изнесох.
	Тръгнах по плажа и почти директно над мен проблеснаха светкавици. Прецених, че остават около пет минути, преди да се излее пороят, така че увеличих скоростта си и завих надясно по една алея към един бар, в който бях ходила преди, но тогава видях, че повечето от колибите магазини бяха затворили по-рано заради задаващата се буря. Барът също затваряше кепенците, когато приближих.
	— Страхотно — промърморих, след като собственикът ми кимна рязко и продължи със затварянето. — Това е съвсем откачено и смехотворно, Кики — изпъшках. — Просто се върни при Джак и му кажи, че ще споделиш леглото му…
	Но краката ми ме понесоха напред, докато не се озовах на плажа от другата страна на полуострова. Наричаше се Пра Нанг и естетически погледнато беше много по-красив от Ралей. По тази причина беше любимо място на туристите, идващи за по един ден, така че обикновено го отбягвах. Освен това, тъй като луксозният хотел „Раявади“ беше до него, имаше доста страшни пазачи по периметъра. Една нощ с Ася отидохме там, след като последните лодки заминаха, и легнахме да гледаме звездите. Пет минути по-късно някой светна с фенерче в лицата ни и ни каза да си вървим. Опитах се да споря, че всички плажове в Тайланд са публични и охраната на хотела няма право да ни гони, но Ася ме накара да млъкна, докато ни бутаха към пътя, който водеше обратно към плебейската част на полуострова.
	Такива несправедливости изгаряха душата ми, защото земята и красотата й бяха създадени от природата, за да им се наслаждават всички свободно, а не само богатите.
	Сини и лилави светкавици прорязаха небето и аз осъзнах, че това не е моментът да водя философски дискусии със себе си. Погледнах напред по плажа и внезапно ми хрумна идея. На отсрещния му край се намираше Пещерата на принцесата и реших да тръгна към нея. На две трети от пътя по мен закапаха огромни дъждовни капки, все едно някой ме замеряше с малки парчета чакъл.
	Стигнах до входа на пещерата, влязох, препъвайки се, и хвърлих раницата си на пода. Вдигнах поглед и си спомних, че по някаква причина всъщност имаше две версии на принцесата, като и двете бяха миниатюрни фигурки с размер на кукли, настанени в два малки дървени храма, полускрити зад стотици многоцветни гирлянди. На олтара им горяха чаени свещи, които осветяваха вътрешността на пещерата с успокоителна жълта светлина.
	Усмихнах се на себе си при спомена за първото ми идване в пещерата с Ася. Мислехме си, че ще е като всяко друго тайландско светилище — очаквахме златна статуя и вездесъщите гирлянди, оставяни като дарове. Вместо това ни посрещнаха стотици фалоси с различен размер и форма. Погледнах ги сега, изпъкващи нагоре от песъчливия под на пещерата като еротични сталагмити и оставени по скалите наоколо. Червени, зелени, сини, кафяви… големи, малки… Явно това конкретно божество бе някаква богиня на плодородието. И предвид размера на инструментите, изпълващи пещерата, някои от които бяха по-високи от мен, никак не бях изненадана.
	Тази нощ обаче Пещерата на принцесата ми предлагаше убежище от дъжда, който течеше като завеса пред входа на пещерата. Изправих се и тръгнах край разните жертвени дарове към олтара, коленичих и отправих благодарствена молитва. След това се настаних до входа на пещерата и загледах бурята.
	Бушуващите над морето и назъбените варовикови колони светкавици озариха небето в грандиозен светлинен спектакъл. Дъждът блестеше като сребро под лунната светлина, изливайки се по плажа като из ведро, сякаш сълзите на Господ се лееха от небето.
	Най-накрая, с изцедени сили от спектакъла и от чистата енергия на вселената, се изправих с усилие. Преместих се по-навътре в пещерата с раницата си, постлах си легло и заспах зад един гигантски ален фалос.


>>	4.

	— Ох!
	Бързо се изправих до седнало положение, когато усетих нещо твърдо да се забива в ребрата ми. Погледнах нагоре и срещнах погледа на тайландски охранител, опитвайки се да се отърся от дълбокия сън, в който бях потънала. Той ме вдигна от пода, говорейки ядосано в радиопредавателя си.
	— Не можете да стоите тук! Вън! — излая той към мен.
	— Добре, добре, излизам.
	Наведох се да си прибера нещата в раницата. Още един охранител, по-нисък и набит от другия, дойде в пещерата да помогне на колегата си и двамата заедно ме извлякоха навън. Примигнах в светлината и видях, че слънцето тъкмо се канеше да изгрее в безоблачно небе. Поведоха ме по плажа, хванали здраво ръцете ми над лактите, сякаш бях опасен престъпник, а не туристка, която просто се е скрила от дъжда в пещера. Пясъкът под краката ми още беше влажен — единственият остатък от снощния впечатляващ порой.
	— Няма нужда да ме държите — казах сприхаво. — Тръгвам си, наистина.
	Един от тях заговори агресивно на тайландски, от който не можах да разбера и дума, докато вървяхме към пътеката на другия край на плажа. Зачудих се дали ще ме хвърлят в затвора като в „Банкок Хилтън“, телевизионния сериал с Никол Кидман, който ме бе подлудил от страх. Ако се случеше най-лошото, нямаше да мога дори да се обадя на Татко, който щеше веднага да се изстреля към Тайланд като куршум, за да ме освободи.
	— Това ти ли си?
	Обърнах глава и видях Върколака да дебне в храстите в задната част на плажа.
	— Да, аз съм — казах с изчервено от срам лице.
	— По, пусни я — заповяда той и тръгна към нас.
	Набитият охранител незабавно пусна ръката ми, после Върколака заговори на бърз тайландски на по-високия, който неохотно пусна и другата.
	— Съжалявам, приемат много сериозно задълженията си — каза ми той на английски с вдигната вежда. Отново заговори на двамата мъже, а после, след като погледът му се плъзна по плажа, ми направи знак да го последвам. Двамата пазачи му отдадоха чест; изглеждаха много разочаровани, докато ме гледаха как се препъвам след него в храстите.
	— Как успя да го направиш? — попитах. — Мислех си, че с мен е свършено.
	— Казах, че си ми приятелка. Най-добре да влезеш бързо.
	Тогава той ме хвана за ръката и ме задърпа през гората. Пулсът ми отново се ускори и се запитах дали щеше да е по-добре да остана с двамата охранители, отколкото да следвам непознат мъж в тайландската джунгла. Озовахме се пред скрита сред зеленината стоманена врата и Върколака натисна няколко цифри на електронната система за заключване до нея. Вратата се отвори плавно и той ме подкани да вляза. Отново се оказахме между дървета, но после изведнъж пред нас се разкри градина като огромен и красив оазис. От дясната ми страна видях голям плувен басейн, облицован с черни плочки. Изглеждаше като изваден от списание за дизайн. Минахме между дървета, покрити с разцъфтели златни цветове, и се качихме на широка тераса, пълна с плетени дървени мебели, по които една камериерка в униформа тъкмо слагаше големи, меки възглавнички.
	— Искаш ли кафе? Сок? — попита ме той, докато прекосявахме терасата.
	— Едно кафе би било чудесно — отвърнах аз, и той заговори на тайландски на камериерката, когато минахме покрай нея. Приближавахме се към двор, обграден от бели павилиони, всеки с традиционен тайландски V-образен покрив в стил ланна. В центъра на двора имаше езерце, по повърхността на което се носеха розови цветя. В средата му имаше черен ониксов Буда. Цялата постановка ми напомни на онези еротични спа салони, които се рекламираха по списанията. Последвах Върколака нагоре по дървените стълби до един от павилионите и се оказах на сенчеста тераса на покрива с прекрасен изглед към плажа Пра Нанг.
	— Леле! — успях само да възкликна. — Това е… страхотно! Била съм на този плаж много пъти, но дори не съм забелязала, че това място съществува.
	— Това е хубаво — каза той и ми направи знак да седна на един от гигантските дивани. Свалих си раницата от раменете и седнах внимателно, притеснена, че може да изцапам безупречната копринена дамаска. Това беше най-удобното нещо, на което бях сядала, откакто пристигнах в Тайланд, и ми се искаше да се излегна на възглавничките и да заспя.
	— Тук ли живееш? — попитах.
	— Да, поне засега. Не е мое, а на приятел — обясни той, докато прислужницата носеше по стълбите поднос с кафе и разни тестени продукти, подредени в малка кошничка. — Вземи си каквото искаш.
	— Благодаря. — Налях си чаша кафе и добавих две бучки кафява захар.
	— Мога ли да попитам защо охранителите те извеждаха от плажа?
	— Скрих се от бурята в Пещерата на принцесата. Аз… трябва да съм заспала, докато чаках да спре. — Гордостта ми попречи да му кажа истината.
	— Беше страхотна буря — каза той. — Харесва ми, когато природа взима контрола и ти показва кой е шефът.
	— Е — прочистих гърло. — С какво се занимаваш тук?
	— О… — Той отпи от черното си кафе. — Нищо особено. Просто исках да си почина за малко, нали разбираш?
	— Това е чудесно място за тази цел.
	— А ти?
	— Същото. — Пресегнах се към кроасаните с масло. Ароматът им дотолкова ми напомни за закуските на Клаудия в Атлантис, че почти забравих къде се намирам.
	— С какво се занимаваше преди?
	— Бях в един колеж по изкуство в Лондон. Не се получи, тъй че напуснах.
	— Ясно. И аз живея в Лондон… или поне живеех. На реката, в Батърсий.
	Погледнах го шокирана и се зачудих дали всичко това не е някакъв сюрреалистичен сън, който още сънувам, легнала зад аления фалос.
	— И аз живея там! В „Батърсий Вю“ — новите апартаменти, които току-що построиха до моста „Албърт“.
	— Знам точно кое място имаш предвид. Е, здравей, съседке! — Върколака за пръв път ми се усмихна истински и ми даде пет. Странните му сини очи светнаха и вече не приличаше на върколак, а по-скоро на много кльощав Тарзан.
	Сипах си още кафе и седнах по-назад на дивана, така че само стъпалата ми висяха над ръба. Щеше ми се да не носех ботуши, за да мога да си свия краката под тялото и да се опитвам да изглеждам елегантна, както подхождаше на обстановката.
	— Какво съвпадение… — поклати глава той. — Някой веднъж ми каза, че във всяка държава в света сме отделени само на шест стъпки от някого, когото познаваме.
	— Аз не те познавам — възразих.
	— Така ли? — Той се вгледа в мен, внезапно сериозен.
	— Не, трябва ли?
	— Ъ-ъ, не, просто се чудех дали не сме се срещали случайно на моста „Албърт“ или някъде там — измърмори той.
	— Може. Пресичах го всеки ден пеша, за да отида в колежа.
	— Аз минавах с колело.
	— Тогава не бих те разпознала, както си бил облечен в екип и с каска.
	— Вярно.
	И двамата си допихме кафетата в неловко мълчание.
	— Ще се връщаш ли скоро там? След Нова година, примерно? — попитах го накрая.
	Лицето на Върколака помръкна.
	— Не знам. Зависи какво ще стане… опитвам се да живея ден за ден. А ти?
	— И аз така, макар че трябва да ходя в Австралия.
	— Бил съм там вече. Макар че беше по работа, а така никога не е същото. Виждаш само разни хотели и офиси, и много скъпи ресторанти. Корпоративно гостоприемство, нали схващаш?
	Не схващах, но въпреки това кимнах в знак на съгласие.
	— Мислил съм да отида там… — продължи той. — Нали разбираш, когато искаш само да избягаш колкото може по-надалече…
	— Разбирам — отвърнах искрено.
	— Не звучиш като англичанка обаче, френски акцент ли чувам?
	— Да. Родена съм… е, всъщност не знам къде съм родена, защото съм осиновена, но съм израснала в Женева.
	— Още едно място, където съм бил, но видях само летището на път за ски курорта. Караш ли ски? Доста глупав въпрос всъщност, щом живееш в Швейцария.
	— Да. Обичам ските, но не ми харесва студът, нали разбираш?
	— Да.
	Отново настана неловка тишина, която не можех да запълня с кафе, защото вече бях изпила две чаши.
	— Къде си се научил да говориш тайландски? — успях да измисля въпрос.
	— Майка ми беше тайландка. Израснал съм в Банкок.
	— О! Тя още ли живее там?
	— Не, почина, когато бях на дванадесет. Тя беше… прекрасна. Още ми липсва.
	— О, съжалявам! — казах бързо, преди да продължа с въпросите. — А баща ти?
	— Никога не съм го виждал — отвърна рязко той. — Ами ти, познаваш ли биологичните си родители?
	— Не. — Нямах представа как сме успели да стигнем до толкова интимен разговор за двайсет минути. — Слушай, трябва да си ходя. Вече ти причиних достатъчно неудобство. — Изместих се напред с мъка, докато краката ми не докоснаха земята.
	— Къде си отседнала сега?
	— О — отвърнах вяло, — някакъв хотел на плажа, но, както знаеш, предпочитам да спя на открито.
	— Ти като че ли ми каза, че раницата ти си има стая. Защо я носиш със себе си?
	Моментално се почувствах като дете, хванато да крие сладки под леглото. Какво значение имаше дали той знае?
	— Защото имаше… объркване със стаята ми. Взех я назаем, но… човекът, който живееше там, се скара с приятелката си и си я поиска обратно. А навсякъде другаде беше пълно. Затова тръгнах към пещерата, когато заваля.
	— Ясно. — Той ме огледа внимателно. — Защо не ми каза това отначало?
	— Не знам — смотолевих със сведен поглед като петгодишно дете. — Не съм… отчаяна или нещо подобно. Мога да се грижа за себе си — просто нямаше свободни стаи.
	— Няма за какво да се притесняваш, напълно те разбирам.
	— Беше ме страх, че може да ме помислиш за бездомна скитница или нещо такова. А аз не съм.
	— Никога не съм си го помислял, кълна се. Впрочем, какво е това жълто нещо по косата ти?
	— Господи! — Прокарах ръка през косата си и открих, че краищата й са залепнали. — Това е манго. Приятелят ми Джак ме помоли да се погрижа за бара на „Ралей Бийч Хотел“ вчера следобед и се поръчваха много плодови шейкове.
	— Разбирам. — Той се опита да сдържи смеха си, но не успя. — Е, дали не бих могъл поне да ти предложа един душ? А след това може би легло за няколко вечери, докато нещата се поуспокоят на плажа? Водата е гореща — добави той.
	Това вече наистина ме изкуши. Мисълта за гореща вода и осъзнаването, че изглеждах и миришех отвратително, надделяха над гордостта.
	— Да, моля.
	Той ме отведе обратно долу и прекосихме двора до друг павилион, от дясната част на четириъгълника. В ключалката имаше ключ и той го завъртя, след което ми го подаде.
	— Всичко е приготвено. Винаги е така. Използвай колкото време ти трябва, не бързаме заникъде.
	— Благодаря — отговорих, влязох вътре и заключих вратата.
	— Леле! — възкликнах силно, когато видях интериора.
	Той не се шегуваше, че стаята е „приготвена“. Огледах огромното двойно легло с големи пухкави възглавници и мека покривка — всичко бяло, разбира се. Но чисто бяло — знаех, че тук няма да намеря никакви следи от други хора. Имаше голям телевизор с плосък екран зад капаци, които можеше да затвориш, ако не искаш нищо да ти напомня за външния свят, както и подбрани с вкус тайландски произведения на изкуството, а когато докоснах стените, открих, че са облицовани с коприна. Пуснах раницата си на пода от тиково дърво, измъкнах от нея душ гела си и влязох в помещението, което взех за баня, но се оказа гардеробна. Опитах друга врата и се озовах в баня с мощен душ и гигантска вградена в пода вана. Зад тях имаше стъклена стена, а отвъд нея — малка градинка с дръвчета бонзай и красиви цъфнали растения, чиито имена сигурно знаеше Ася, но не и аз. Градината беше обградена с висока стена, за да не може никой да те шпионира, докато се къпеш.
	Изкуших се да си напълня ваната и да се потопя в нея, но реших, че не бива да се възползвам прекалено. Затова пуснах душа и изтърках всяка част от тялото си, докато кожата ме заболя. Оказа се, че напразно съм ровила за душ гела — имаше цяла колекция луксозни продукти за тяло, подредена на мраморна полица.
	След като излязох от душа — макар да не бих искала никой да узнава, защото бях против всички тези лосиони и отвари, които жените се подлъгват да купуват — намазах тялото си с всичко, което намерих. Развих кърпата на главата си, пуснах си косата и забелязах колко дълга е пораснала. Докосваше раменете ми и падаше около лицето ми на къдрици.
	Ася все разправяше колко по-добре изглеждам с дълга коса. Мама я бе нарекла най-голямата ми красота, но на шестнадесет я бях отрязала съвсем късо, защото така беше по-лесна за поддържане. Ако трябва да съм честна, беше и един вид бунт. Сякаш исках да покажа на света, че не ми пука как изглеждам.
	Прибрах косата си от лицето и я събрах на темето си. За пръв път от години ставаше на опашка и ми се щеше да имах ластик, с който да я вържа.
	Върнах се в спалнята и загледах с копнеж голямото легло. След като проверих за всеки случай дали вратата е заключена си сложих тениската и се качих на него. _Само десет минутки_, казах си, полагайки глава на меките бели възглавници…

	* * *

	Внезапно ме събуди шумно тропане. Изправих се, без да имам представа къде се намирам. Цареше непрогледен мрак и затърсих сляпо светлина. Чух нещо да пада на пода и се изтъркалях от леглото в паника.
	— Добре ли си?
	Последвах гласа и потърсих с длани вратата. Размътеният ми мозък най-после се сети къде съм и кой чука.
	— Не мога да намеря ключалката, а тук е много тъмно…
	— Просто използвай ръцете си, за да напипаш ключа. Точно пред теб е.
	Гласът ме успокои и започнах да опипвам мястото малко под кръста си, където обикновено се намираха ключалките на вратите. Пръстите ми напипаха ключа, хванаха го и след няколко опита успях да го завъртя. После хванах дръжката.
	— Отключено е — викнах, — но не мога да отворя вратата.
	— Дръпни се и аз ще я отворя.
	Стаята изведнъж бе обляна от светлина и успях да си поема дъх, обзета от чувство на облекчение.
	— Съжалявам за това — каза той, влизайки в стаята. — Ще трябва да доведа някой да поправи бравата. Заяжда, защото не е използвана от известно време. Добре ли си?
	— Да, всичко е наред. — Седнах на леглото, вдишвайки дълбоко и тежко.
	Върколакът се втренчи безмълвно в мен.
	— Страх те е от тъмното, нали? Затова обичаш да спиш навън.
	Беше прав, но нямаше как да го призная.
	— Не, разбира се, че не. Просто се събудих и не знаех къде съм.
	— Ясно. Извинявай, че те изплаших, но е почти седем вечерта. Спала си почти дванайсет часа. Трябва да си била много уморена!
	— Бях. Съжалявам.
	— Няма проблем. Гладна ли си?
	— Още не знам.
	— Ако огладнееш, Там приготвя вечерята. Добре дошла си да вечеряш с мен на главната тераса.
	— Там?
	— Главният готвач. Ще бъде готова след около половин час. Дотогава!
	Той излезе от стаята и аз изругах на висок глас. Цял изгубен ден! Което значеше, че почти сигурно бях изгубила резервацията си в новия си хотел, когато не съм се появила на обяд, за да се настаня. Още повече че тъй като бях спала толкова до късно, щеше да ми се наложи пак да се справям със смяната на часовия пояс, а и странният ми върколашки домакин вероятно си мислеше, че съм умствено изостанала или нещо подобно.
	Защо се държеше толкова мило с мен? Не бях толкова глупава, че да повярвам, че няма скрити мотиви. Все пак той беше мъж, а аз бях жена… поне за някои хора. Но пък ако искаше това, значи си падаше по мен, което беше смехотворно. Освен ако не беше отчаян и готов да се задоволи с каквото намери.
	Облякох един кафтан, който не харесвах, понеже беше почти рокля, но нямах нищо друго — повечето ми дрехи още бяха в пералнята. Щом излязох, скришом заключих вратата и скрих ключа в саксията до нея, защото целият ми свят беше в тази раница.
	Навън беше още по-красиво през нощта, отколкото през деня. От ниските тавани висяха фенери, излъчващи мека светлина, а водата около ониксовия Буда бе осветена отдолу. От гигантските саксии се носеше чуден аромат на жасмин, а усещах и още по-приятен мирис — на храна.
	— Тук съм!
	Видях една ръка да ми маха от терасата пред главния павилион.
	— Здрасти — каза той и ми посочи стол.
	— Здрасти. Съжалявам, че спах толкова дълго днес.
	— Никога не се извинявай, че спиш. Ще ми се и аз да можех.
	Видях го как въздъхна тежко и тогава, понеже не можех да продължавам да го наричам Върколака, след като се бе държал толкова мило с мен досега, го попитах как се казва.
	— Не ти ли казах онзи ден?
	— Не — отвърнах твърдо.
	— О… наричай ме просто Ейс. А ти как се казваш?
	— Кики.
	— Ясно. Това е прякор като моя, нали?
	— Да.
	— От какво е съкратен?
	— Келено.
	— Доста необичайно.
	— Да, баща ми — осиновителят ми, по-точно — имаше някаква странна мания по Седемте сестри от Плеядите. За съзвездието става дума — обясних, както обикновено ми се налагаше.
	— Извинете, господине, може ли да сервираме?
	Прислужницата се бе появила на терасата, с един мъж в униформа на готвач зад себе си.
	— Да, разбира се. — Ейс ме заведе до масата. — Какво искаш за пиене? Вино? Бира?
	— Нищо, благодаря. Само вода.
	Той ни наля по чаша от бутилката на масата.
	— Наздраве!
	— Наздраве! Благодаря, че ме спаси днес.
	— Няма за какво. Вече се чувствах достатъчно зле, че живея на такова място съвсем сам, а като те видях да спиш на плажа…
	— До вчера това си беше мой избор, но леглото тук е направо фантастично.
	— Както казах, можеш да останеш колкото искаш. И преди да откажеш, не го казвам просто от учтивост или съжаление, наистина бих се радвал на компанията ти. Стоя тук сам от почти два месеца.
	— Защо не извикаш приятелите си от Лондон да ти дойдат на гости?
	— Това не е вариант. А сега — каза той, когато поставиха пред нас чиния с горещи кралски скариди, — да си похапнем.
	Тази вечеря беше една от най-добрите, които бях яла от дълго време насам — поне откакто Ася ми бе сготвила печено за обяд миналия ноември в Лондон. Така и не се бях научила да готвя, защото тя беше толкова добра в това, и почти бях забравила какъв вкус има добрата храна. Поглъщах порция след порция — ароматна супа от лимонена трева, крехко печено пиле, увито в листа от пандан, и люти — рибни кексчета със сос нам джим.
	— О, Господи, беше толкова вкусно! Този ресторант ми харесва, много ти благодаря за поканата. Имам бебе от храна. — Посочих подутия си корем.
	Ейс се усмихна на описанието ми. Не си бяхме говорили много по време на вечерята, вероятно защото бях прекалено заета да се тъпча.
	— Е, успя ли храната да те убеди да останеш? — Ейс отпи от водата си. — Искам да кажа, няма да е за много дълго, нали? Каза, че заминаваш за Австралия след Нова година.
	— Да, така е. — Най-накрая се предадох. — Ако си сигурен, би било страхотно.
	— Чудесно. Искам да те помоля само за едно нещо: знам, че имаш много приятели на Ралей, и бих предпочел да не им казваш, че си отседнала тук с мен, нито къде се намира къщата. Много държа на личното си пространство.
	Очите му ми казаха всичко, което думите му премълчаха.
	— Няма да кажа нито дума. Обещавам.
	— Благодаря. А сега ми разкажи за рисунките си. Трябва да си много талантлива, за да получиш място в лондонски колеж по изкуствата.
	— Ами… всъщност напуснах няколко седмици по-късно, защото осъзнах, че не съм. Или поне не по начина, по който искаха да бъда.
	— Искаш да кажеш, че не са те разбрали?
	— Би могъл да се изразиш и така. — Завъртях очи. — Нищо не ми се получаваше както трябва.
	— Тогава би ли казала, че си „по-авангардна“ от някого като Моне, например?
	— Може и така да се каже, но не бива да забравяш, че и Моне е бил авангарден за времето си. Не бяха виновни учителите ми, аз просто не можех да науча каквото се опитваха да ми преподават. — Затворих уста, чудейки се защо му разказвах всичко това. Сигурно беше адски отегчен. — Ами ти? С какво се занимаваш?
	— О, нищо толкова интересно. Просто стандартната работа в Сити. Отегчително, нали знаеш?
	Не знаех, но кимнах в съгласие.
	— Значи си взел… отпуска?
	— Да, нещо подобно. А сега — продължи той, потискайки прозявката си, — мога ли да ти предложа още нещо?
	— Не, мерси, беше предостатъчно.
	— Прислугата ще дойде да вдигне масата, но аз трябва да се опитам да поспя. Както знаеш, ставам преди изгрев. Впрочем охранителите знаят, че си отседнала при мен, а кодът за вратата е 7777. — Той ми се усмихна леко. — Лека нощ, Кики.
	— Лека.
	Когато той си тръгна, видях персонала да кръжи наоколо — вероятно бяха готови да си лягат и искаха да приключат с работата за деня. Реших, докато съм под закрилата на Ейс, да си позволя да се разходя по Пра Нанг. Слязох по пътеката и натиснах червения бутон до вратата. Тя се разтвори и ме пусна на пустия плаж.
	— _Sawadee krap*._
	[* Традиционен тайландски поздрав, означаващ най-вече „Здравей“. — Б.ред.]
	Подскочих и се обърнах наляво, където видях По, набития охранител, който ме бе издърпал насила по плажа в шест тази сутрин. Той се изправи от столчето си, поставено дискретно сред растенията, ограждащи вратата, и ме поздрави с фалшива усмивка.
	— _Sawadee ka_ — отвърнах, събирайки длани в традиционния тайландски поздрав _wai_.
	До столчето му имаше малко радио, от което дрънчеше тайландска поп музика, и гледайки неравните му, жълти зъби, изведнъж го видях от другата страна на оградата — в буквален и преносен смисъл — и се запитах колко ли деца има да храни и колко ли скучна и самотна е работата му. Макар че, продължих да мисля, вървейки сред зеленината, част от мен му завиждаше, че има всичко това за себе си. Той имаше красота и пълен мир всяка нощ. Пристъпвайки по плажа, усещайки свобода, каквато, за жалост, само привилегированото положение можеше да купи в тази част на света, си представих как един ден ще вдишам света в цялата му прелест, а после ще го нарисувам на платно, за да го видят всички.
	Слязох до морето и потопих пръстите на краката си във вода с перфектна телесна температура. Вдигнах поглед към небето, изпълнено със звезди тази нощ, и ми се щеше да имах речника да облека мислите си в думи. Защото усещах неща, които не можех да обясня, освен чрез картините си, или, в последно време, инсталацията, по която се бях вманиачила.
	Не беше правилна, разбира се — опитваше се да каже твърде много за твърде много неща — но толкова обичах да работя в студиото си над реката! И с Ася в кухнята, приготвяща вечеря, се бях чувствала напълно задоволена.
	— Стига, Кики! — казах си твърдо. Нямаше пак да започна да гледам назад. Ася бе направила каквото трябва и аз се бях отдръпнала от пътя й и живеех собствения си живот. Или поне се опитвах.
	Тогава се запитах дали Ася някога е мислила за себе си като тежест за мен. Не исках да започвам да я критикувам, защото я обичах, но може би бе забравила как се нуждаеше от мен, когато беше малка и не обичаше да говори. Не я биваше и във взимането на решения, нито в това да казва каквото мисли, особено както бяхме по средата между сестрите ни, всичките със силна воля. Не исках да й вменявам вина или нещо подобно, но всяка история винаги имаше две страни и тя може би бе забравила моята.
	Изненадващо обаче май си бях намерила нов приятел. Чудех се каква е неговата история и защо в действителност беше тук; защо излизаше само по изгрев и след мръкване и не искаше да кани приятелите си на гости, макар да признаваше, че е самотен…
	Тръгнах бавно по пясъка обратно към скрития дворец сред дърветата. Охранителят По тръгна да въвежда цифрите на електронната система, но аз стигнах първа и натиснах 7777, за да му покажа, че и аз знам кода.
	След като си взех ключа от саксията отворих вратата на стаята си и открих, че някой е влизал преди мен. Леглото беше оправено с чисти чаршафи, а дрехите, които бях свалила по-рано, бяха сгънати и оставени на един от столовете. Невидимата фея на чистенето бе оставила и нов комплект пухкави хавлии и след като измих пясъка от краката си, се пъхнах в леглото.
	Проблемът беше, помислих си, че винаги бях живяла между два свята. Можех с радост да си легна да спя на плажа, но се чувствах също толкова удобно в стая като тази. И въпреки настояването ми, че мога да живея с много малко, тази нощ не знаех кое от двете предпочитам.


>>	5.

	През следващите няколко дни с Ейс си установихме нещо като дневен ред в двореца. Той се будеше много рано, а аз — много късно; следобед се изнасях обратно към плажа Ралей, за да не му досаждам. Казах на приятелите си в Ралей, че съм отседнала в хотел край плажа, и никой не се усъмни. Следователно Ейс и аз общувахме само на вечеря. Той като че ли очакваше да вечерям с него, а аз нямах нищо против, защото храната беше фантастична. Не говореше много, но понеже бях свикнала с мълчанието на Ася, това ми бе познато и, по някакъв странен начин, утешително.
	След като три дни живях на няколко метра от него, осъзнах, че няма никаква опасност да ми се нахвърли. Знаех, че не съм типът момиче, което мъжете харесват, а и освен това, ако трябваше да бъда честна, никога не бях изпитвала особено удоволствие от секса.
	Бях загубила девствеността си преди девет години, точно тук, на плажа Ралей. Изпих две бири, което винаги си беше опасно за мен, и останах будна много след като Ася беше отишла да си ляга. Момчето беше студент като нас — мисля, че се казваше Уил — и отидохме на разходка по плажа, а целувките бяха доста приятни. И така накрая се оказахме в хоризонтално положение и стигнахме до края, което ми причини болка, но не бе много силна. Събудих се на следващата сутрин с махмурлук и направо не можех да повярвам, че за това е цялата дандания.
	Бях го правила още два-три пъти след това, на различни плажове с различни тела, за да видя дали няма да се подобри, но това така и не стана. Бях убедена, че милиони жени биха ми казали, че изпускам нещо, но не можех да съжалявам за това, което никога не съм имала, така че не ми пукаше.
	Беше интересно, че макар Ася и аз да бяхме почти като сиамски близначки, единственото нещо, за което никога не бяхме си споделяли, беше сексът. Нямах представа дали още е девствена или не. В спалните в училище момичетата си споделяха интимни детайли нощем за момчетата, които харесваха, и докъде бяха стигнали с тях. Но Ася и аз пазехме мълчание по въпроса и пред тях, и помежду си. Може би чувствахме, че всякаква близка физическа връзка с мъж би представлявала предателство. Поне аз се чувствах така.
	Излязох от стаята, без да си правя труда да заключвам, понеже знаех, че невидимата фея чистачка ще се спусне веднага щом изляза, и отидох на терасата, където ме чакаше Ейс.
	— Здрасти, Кики — поздрави ме той, изправи се и ме изчака да седна. Очевидно беше научен на маниери и аз оцених жеста. Той наля и на двама ни прясна вода от каната и ме огледа.
	— Ново горнище?
	— Мда. Спазарих се и свалих цената на двеста и петдесет бата.
	— Абсурдно, нали? Когато толкова много хора купуват подобни дрехи от дизайнерски магазини в Лондон за стотици пъти повече.
	— Е, аз не бих го направила.
	— Някога имах гадже, което не се и замисляше, преди да похарчи хиляди за някоя чанта. Нямаше да е толкова зле, ако беше нещо, което ще се ползва цял живот, но после излизаха дрехите за новия сезон и тя си купуваше нова чанта, а старата отиваше в един шкаф с останалите и никога повече не се вадеше. Веднъж я хванах да стои там и да се любува на колекцията си.
	— Може би ги е възприемала като произведения на изкуството. Всеки си има вкус, но това не е по моя. Както и да е, вие, мъжете, сте също толкова лоши с вашите коли — добавих, докато прислужницата сервираше тазвечерния пир.
	— Права си — каза той, а прислужницата изчезна също толкова тихо, колкото се бе появила. — Притежавах редица луксозни автомобили само защото можех.
	— Това караше ли те да се чувстваш добре?
	— Тогава — да. Харесвах звука на двигателите. Колкото повече шум вдигаха, толкова по-добре.
	— Момчетата с техните играчки…
	— Момичетата с техните бижута — контрира той с усмивка. — А сега, ще ядем ли?
	Започнахме да се храним в приятна тишина. След като се наядох, се облегнах доволна назад.
	— Всичко това ще ми липсва, когато пак се превърна в обикновена туристка в Австралия. Тук е като част от рая. Имаш страхотен късмет.
	— Предполагам, че човек никога не може да оцени това, което има, докато не го загуби.
	— Е, не си загубил това. А то е страхотно!
	— Не съм… все още. — Той отново въздъхна тежко. — Какво ще правиш за Нова година утре вечер?
	— Не съм се замисляла, честно казано. Джак ме покани в ресторанта да посрещна Нова година с останалите от тайфата. Искаш ли да дойдеш?
	— Не, благодаря.
	— Какво ще правиш? — попитах от учтивост.
	— Нищо. Искам да кажа, това е календар, създаден от хора, и ако бяхме примерно в Китай, щяхме да празнуваме по друго време от годината.
	— Вярно, но това все пак е ритуал, нали? Когато се очаква да празнуваш и накрая се чувстваш като пълен загубеняк, седиш сам и получаваш съобщения от приятелите си, които са на страхотни партита. — Усмихнах се.
	— Миналата година бях на страхотно парти — призна Ейс. — В един клуб в Сен Тропе. Отидохме на един кораб, а сервитьорките отваряха бутилки шампанско за стотици евро всяка и го пръскаха навсякъде, все едно беше вода. Тогава мислех, че е страхотно, но бях пиян, а когато си пиян, всичко ти изглежда фантастично, нали?
	— Честно казано, не съм се напивала много често. Алкохолът не ми понася, затова обикновено го отбягвам.
	— Късметлийка. Аз — като повечето хора, предполагам, — го използвам, за да забравя. Да облекча напрежението.
	— Да, определено помага да се почувстваш по-добре.
	— Направих някои много тъпи неща, когато пиех — призна Ейс. — Така че сега не близвам. Не съм пил от два месеца и половина, така че сигурно ще се напия и от една бира. Преди ми трябваха поне две бутилки шампанско и няколко водки, за да усетя дори малко опиянение.
	— Леле! Е, аз понякога пия по чаша шампанско за специални случаи — рождени дни и други подобни.
	— Слушай какво. — Той се наведе напред и се вгледа с мен, а сините му очи внезапно се оживиха. — Какво ще кажеш да отворим бутилка шампанско утре в полунощ? Както каза, това е за специални случаи, а утре все пак е Нова година. Но ще се ограничим до една чаша на човек.
	Намръщих се и той го забеляза.
	— Не се притеснявай, не съм бил алкохолик. Спрях да пия напълно в момента, в който осъзнах какво правя. Не искам и да бъда тъжния човек в ъгъла, който отказва да пие и всички го смятат за член на Анонимните алкохолици. Искам да се наслаждавам на алкохола, но без да се нуждая от него. Разбираш ли?
	— Да, но…
	— Довери ми се — само по една чаша. Разбрахме ли се?
	Какво можех да кажа? Той беше домакинът ми и не можех да му откажа, но щях да си приготвя раницата за тръгване, в случай че нещата стигнеха по-далече.
	— Разбрахме се — съгласих се.

	* * *

	Седнала на плажа Ралей на следващия ден, усещах същата енергия във въздуха както преди Коледа, докато хотелите подготвяха верандите си за вечерното празненство. Омръзна ми да зяпам жалката скица на варовиковите колони, която бях нарисувала с въглен, станах и тръгнах по пясъка към хотела „Ралей Бийч“.
	— Здрасти, Кики, как върви?
	— Добре — отговорих на Джак, който редеше чаши по дългата маса. Изглеждаше в доста по-добро настроение от последния път, когато се видяхме преди няколко дни — тогава седеше на бара и пиеше бира след бира. Причината се появи зад него и сложи собственически ръка на рамото му.
	— Няма достатъчно вилици — каза Нам и ме стрелна с убийствен поглед, както обикновено.
	— Мисля, че има още в кухнята.
	— Иди да ги вземеш сега, Джак. Искам да подредя масата ни за после.
	— Тръгвам, тръгвам. Ще идваш ли довечера? — обърна се пак към мен Джак.
	— Може да намина по-късно вечерта, да — отвърнах, знаейки, че „по-късно вечерта“ Джак няма да забележи нищо, дори Исус Христос да си поръча питие на бара.
	Джак тръгна след Нам към кухнята, но се спря и се обърна към мен.
	— Впрочем един приятел мисли, че знае кой е твоят мистериозен човек от плажа. Отиде в Ко Пи Пи за Нова година, но ще ми каже повече, като се върне.
	— Ясно.
	— Доскоро, Кики — каза той и тръгна към кухнята, следвайки Нам с таблата си като малко агънце след Бо Пийп*. Този голям, здрав мъж, който можеше да се изкачи по скала по-бързо от всеки друг, когото бях срещала някога… надявах се само никога да не се отнасям така с бъдещия си партньор. Но бях виждала толкова много мъже, командвани от властните си жени, че може би им харесваше.
	[* Малката Бо Пийп — героиня от английска песничка от 1805 г.; малка овчарка, която е загубила овцете си. — Б.ред.]
	И аз ли съм командвала Ася така? Затова ли си тръгна?
	Мразех тази си мисъл, така че реших да я игнорирам и да продължа с деня, който трябваше да носи нови начала. Утеших се с мисълта, че каквото и да чуе Джак от приятеля си за Ейс, вероятно е без значение. Тук, на полуостров в средата на нищото, фактът, че някой е ял сладолед вместо близалка, минаваше за новина. Малките общности живееха за клюките, а хора като Ейс, които живееха сами, възбуждаха най-много слухове. Това, че домакинът ми не си е разказал живота на тоя и оня в пиянски разговор, не го правеше лош човек. Всъщност го смятах за доста интересна и интелигентна личност.
	Вървейки по заградената алея, която водеше към другия ми живот, осъзнах, че започвам да изпитвам защитническо чувство към Ейс, както някога към Ася, когато хората ме питаха дали е добре, защото беше толкова тиха и не говореше много.
	Върнах се в стаята си и се изкъпах и намазах с лосион — което вече правех всеки ден и се притеснявах, че ще ми остане навик завинаги, ако не престана, — след което облякох стария си кафтан и излязох на терасата. Ейс вече беше там, облечен в чиста бяла ленена риза.
	— Здрасти. Добре ли прекара днес? — попита той.
	— Да, но изкуството още не ми върви. Не мога да нарисувам един квадрат в момента, за друго да не говорим.
	— Ще се върне, Кики. Просто трябва да изкараш всичките им негативни коментари от главата си. Това отнема време.
	— Да, така изглежда. А ти как прекара днес?
	— Както винаги. Четох книга, после отидох на разходка и помислих за това, което пишеше в нея. Осъзнах, че никоя от тези книги за „самопомощ“ не може да ми помогне, защото в крайна сметка човек трябва да си помогне сам. — Той се усмихна иронично. — Няма лесни решения.
	— Така е, никога няма. Трябва просто да продължиш да се опитваш, нали?
	— Да. Готова ли си за вечеря? — попита ме накрая, нарушавайки тишината, която се бе спуснала над масата.
	— И още как!
	Пред нас изникна гигантски омар, придружен от множество гарнитури.
	— Леле! Омарът е абсолютният номер едно сред любимите ми морски ястия — възкликнах щастливо и се захванах за ядене.
	— За пътешественичка, която срещнах, докато спеше на плажа, имаш доста изискан вкус — подкачи ме той, след като и двамата си опразнихме чиниите и минахме на десерта от пресни плодове и домашни сорбета. — Според това, което каза, баща ти е богат, така ли?
	— Беше, да. — Осъзнах, че не бях казала на Ейс за смъртта на Татко, но сега беше достатъчно подходящ момент, така че го направих.
	— Съжалявам за случилото се, Кики. Значи това е първата ти Коледа и Нова година без него?
	— Да.
	— Затова ли си тук?
	— Да и не… изгубих и друг близък наскоро. Нещо като… другата ми половина.
	— Гаджето ти ли?
	— Не, сестра ми, всъщност. Искам да кажа, още си е жива, но реши да тръгне по собствения си път.
	— Разбирам. Приличаме си, а?
	— Така ли? И ти ли си изгубил някого?
	— Може да се каже, че изгубих практически всичко в последните няколко месеца. Няма кого да обвинявам, освен себе си. — Той отпи глътка вода. — За разлика от теб.
	— Не бях виновна за смъртта на Татко, но мисля, че прогоних сестра си. Като се държах… деспотично. — Най-накрая го казах на глас. — И може би се опитвах да налагам твърде много контрол. Нямах намерение да го правя, но тя беше много срамежлива като дете и не говореше много, затова аз говорех вместо нея, и така си остана.
	— Значи е открила собствения си глас?
	— Нещо такова, да. Разби ми сърцето, ако трябва да съм честна. Тя беше моят… човек, ако знаеш какво искам да кажа.
	— О, да, знам — отвърна той с тъга. — Когато имаш пълна вяра на някого и той те разочарова, много е трудно да го преживееш.
	— Това случвало ли ти се е? — Той погледна нагоре и видях истинска болка в очите му.
	— Да.
	— Искаш ли да поговориш за това? — попитах го, осъзнавайки, че той постоянно ме насърчаваше да говоря за моите проблеми, но щом станеше дума за неговите, веднага млъкваше.
	— Боя се, че не мога. По всякакви причини, включително юридически… Само Линда знае истината — промърмори той, — и е най-добре ти да не я научаваш.
	Ето, пак се правеше на мистериозен и вече наистина започваше да ми дотяга. Реших, че става дума за жена, която се опитва да му вземе милионите при развода, и ми се щеше да не се самосъжалява по този начин.
	— Ако някога пожелаеш да говориш с някого, знаеш къде съм — предложих, като си мислех, че тази вечер не се очертава особено приятна.
	— Благодаря, Кики, оценявам жеста, както и компанията ти тази вечер. Ужасявах се при мисълта да посрещна Нова година сам. Както ти самата каза, това е една от онези нощи, нали? Както и да е, нека вдигнем тост за баща ти. И за старите и новите приятели. — Чукнахме се с чашите си вода. Тогава той погледна часовника си — марка „Ролекс“, и определено не от фалшификатите, които се продаваха по сергиите в Банкок. — Десет минути до полунощ. Какво ще кажеш да налея чашите шампанско, които си обещахме, и да се разходим до плажа, за да посрещнем Новата година?
	— Както кажеш.
	Докато го нямаше, използвах момента да пратя съобщение на Ася и да й честитя Новата година. Изкуших се да й кажа за новия си приятел, но реших, че ще ме разбере погрешно, и не го направих. Пратих съобщение и на Мама, и общ поздрав на останалите си сестри, където и по света да се намираха тази нощ.
	— Готова ли си? — Ейс държеше по една искряща чаша във всяка ръка.
	— Готова съм.
	Тръгнахме към вратата и По скочи да ни отвори.
	— Още пет минути… някакви пожелания за Новата година? — попита ме Ейс, докато стояхме на брега.
	— По дяволите, не съм измислила нито едно! Чакай, сетих се! Да се върна към изкуството си и да намеря смелост да отида в Австралия и да открия откъде съм дошла.
	— Имаш предвид, биологичното ти семейство?
	— Да.
	— Леле! Това е нещо, за което не си ми казвала.
	— А твоето пожелание? — Погледнах го в лунната светлина.
	— Да приема това, което идва, и да го посрещна смело — каза той, без да гледа към мен, а взирайки се в небесата. — И да се уверя, че това е единствената чаша шампанско, която ще изпия тази нощ — добави с усмивка.
	Няколко секунди по-късно чухме вой на сирени от лодките в залива и видяхме искрящите фойерверки от близкия плаж Ралей над върховете на варовиковите колони.
	— О, страхотно! — ахнах аз, когато от другия край на плажа се понесоха плавно нагоре китайски хартиени фенери.
	— Наздраве, Кики! — каза той и чукна чашата ми шампанско със своята. Видях как изгълта цялата си чаша на две глътки. — Боже, това беше хубаво! Честита Нова година! — Тогава той ме обгърна с ръце и ме притисна в мечешка прегръдка, която изля повечето ми шампанско над рамото му и по пясъка. — Ти ми спаси живота в последните няколко дни. Сериозно говоря.
	— Не мисля, че съм го направила, но все пак благодаря.
	Той ме хвана за раменете и леко ме тласна назад.
	— О, да, направи го.
	Тогава доближи устните си до моите и ме целуна.
	Беше хубава целувка, силна, но в същото време и мека. Като гладен върколак на успокоителни. Рационалната част на мозъка ми — тази, която обикновено разпознаваше предупредителните знаци за подобно действие, — беше изключила, така че целувката продължи много дълго.
	— Ела — каза Ейс, след като най-накрая отлепи устата си от моята и ме поведе за ръката назад по плажа. Когато подминахме По, който сигурно ни беше видял да се целуваме, му се усмихнах и му пожелах щастлива Нова година.
	Когато Ейс ме заведе в стаята си, още държейки ме за ръката, почувствах, че може наистина да се окаже такава.
	Тази нощ… е, без да влизам в детайли, Ейс очевидно знаеше какво прави. Всъщност май беше нещо като експерт, какъвто аз категорично не бях. Но е направо невероятно колко бързо можеш да научиш нещо, когато го поискаш.
	— Кики — каза той, галейки ме по бузата няколко часа по-късно, явно вече призори, защото чувах пойните птици навън, — толкова си… възхитителна. Благодаря ти.
	— Няма за какво — отвърнах, макар да звучеше сякаш описва любимия си сладолед.
	— Това сега, е нещо моментно, нали? Искам да кажа, не може да има никакво бъдеще.
	— Разбира се, че не — отвърнах с привидно безразличие, понеже не исках да създавам впечатлението, че ще се лепна за него и няма да го оставя на мира.
	— Добре, защото не искам да те нараня, нито когото и да било другиго, никога повече. Лека нощ и приятни сънища.
	С тези думи той се обърна на другата страна в леглото, което като че ли беше още по-голямо и удобно от моето, и заспа в своята половина.
	Разбира се, че е само моментно, казах си наум, завъртайки се към своята половина, и осъзнах, че за пръв път спя в едно легло с мъж, понеже предишните ми нескопосани опити бяха все навън. Лежах и гледах в мрака, радвайки се, че кепенците на прозорците пропускаха поне малко новогодишна светлина, и си мислех, че точно от това имах нужда. Беше перфектно, казах си — повдигане на настроението без никакви задължения. Щях да замина за Оз след няколко дни, а Ейс може би щеше да ми праща съобщения от време навреме. Не бях някоя викторианска героиня, която е пожертвала целомъдрието си и е принудена да се омъжи. На хората от моето поколение бе дадена свободата да правят каквото им харесва с телата си. А тази нощ наистина ми беше харесало…
	Много внимателно, пръстите ми се преместиха към него, за да намерят и докоснат кожата му и да се уверят, че е истински и диша до мен. Дръпнах ги, когато той помръдна, но той се завъртя обратно към мен и ме обгърна с ръце.
	На топло и сигурно място в ръцете му, с тежестта на тялото му до моето, най-накрая заспах.

	* * *

	Оказа се, че случилото се на Нова година не е било за една нощ — започна да се повтаря редовно всяка сутрин, следобед и вечер. А когато не бяхме в хоризонтално положение, правехме забавни неща заедно. Ейс ме будеше по изгрев, за да видим маймуните, които обявяваха присъствието си с тропане по тавана, когато нахлуваха в двореца в търсене на огризки от храна. След като ги снимах, един от охранителите ги гонеше с миниатюрен катапулт, а аз се връщах в леглото. По-късно сутринта Ейс пак ме будеше, този път с табла с вкусни неща за ядене. През дългите, горещи следобеди смучехме парчета ананас и манго и гледахме филми от колекцията му.
	Една сутрин в плитчините на морето пред двореца се появи луксозна моторна лодка. По ни помогна да се качим на борда, извади фотоапарат и предложи да ни снима, но Ейс веднага отказа категорично. Когато тръгнахме, Ейс ми каза, че ме води на специално място. Тъй като често карах моторната лодка на собственото си семейство по Женевското езеро, скоро поех управлението от капитана и без усилие направлявах кораба по вълните, като от време навреме правех каскади, само за да го уплаша. Когато пред нас се извиси стена от варовикови колони насред морето, оставих капитана отново да поеме управлението. Той майсторски вкара кораба в скрита лагуна, защитена от всички страни от зашеметяващи скални стени. Водата беше зелена и спокойна, в нея дори растяха мангрови дървета. Наричаше се Ко Хонг и беше същински рай. Аз първа скочих във водата, но Ейс скоро ме последва и заплувахме в него, сякаш беше личният ни плувен басейн, захвърлен сред океана.
	След това седнахме на палубата, пихме горещо, силно кафе, и се наслаждавахме на мира и спокойствието на това невероятно място. После ни закараха обратно вкъщи, легнахме си и правихме любов. Беше прекрасен ден, който знаех, че никога няма да забравя. Такива дни идват веднъж в живота, дори за хора като мен.
	На петата нощ, която прекарах в леглото на Ейс — собствената ми стая бе изоставена от Нова година — се запитах дали съм във „връзка“. Част от мен бе ужасена, защото това не влизаше в намеренията ми, нито в тези на Ейс, както бе заявил ясно. Но друга част от мен искаше да снима двама ни, гледащи се романтично на плажа, и да я прати на всичките ми сестри, за да видят, че все пак не съм пълна загубенячка. Този мъж по някаква причина ме харесваше. Той се смееше на шегите ми — които бяха много лоши и дори аз го знаех — и сякаш дори намираше смешното ми малко тяло за „секси“.
	Но освен това ме разбираше по начин, по какъвто досега ме бе разбирала само Ася, и се бе появил в живота ми точно когато имах нужда от него. И двамата бяхме оставени да се носим без посока по течението на света и бяхме изплували заедно на същия бряг, без да знаем какво идва след това, и беше утешително да се задържим за някого, поне за малко.
	На шестия ден се събудих сама, погледнах часовника и видях, че е почти един следобед. Ейс и нормалната му доставка на плодове, кроасани и кафе се бавеха. Тъкмо се канех да стана и да го потърся, когато той отвори вратата с поднос в ръце. Това щеше да ме успокои, ако не беше изражението на лицето му.
	— Добро утро, Кики. Добре ли спа?
	— Да, от четири досега, както знаеш — отвърнах, докато той сваляше подноса на масата.
	Обикновено той идваше и си лягаше до мен, но днес не го направи. Вместо това седна на ръба на леглото.
	— Днес имам да върша разни неща. Искаш ли да излезеш някъде за следобед?
	— Разбира се — съгласих се ведро.
	— Ще се видим за вечеря в осем, нали? — Той се изправи и ме целуна по челото.
	— Да, разбира се.
	Той ми помаха и се усмихна на тръгване, и понеже бях новачка в любовните връзки и подобни неща, не бях сигурна дали това е нормално. Дали беше, защото има работа за вършене и животът се връща в нормалното си русло след Нова година, или трябваше да се паникьосам и да си събера багажа в раницата? В крайна сметка, понеже не исках да изглеждам все едно нямам къде да отида и не мога да се забавлявам сама, се върнах по плебейската пътека до Ралей със скицника си. Когато се качих на верандата на „Ралей Бийч Хотел“, видях, че плажът не е толкова претъпкан, колкото беше по Нова година. Нам работеше на бара, така че си поръчах мангов шейк само защото щеше да й се наложи да ми го направи. После седнах на един от столовете на бара и я загледах със самодоволно изражение, с което не се гордеех.
	— Трябва ти стая? — попита тя, докато белеше мангото, преди да го пусне в блендера.
	— Не, имам си, благодаря.
	— В кой хотел си?
	— В „Сънрайз Рисорт“.
	Нам кимна, но видях странен блясък в очите й.
	— Не съм те виждала отдавна. Никой не е.
	— Бях заета.
	— Джей казва, че те видял на Пра Нанг, да се качваш в лодка с мъж.
	— Така ли? Ще ми се.
	Завъртях очи, но сърцето ми заби по-бързо. Джей беше мой познат от миналата година, приятел на Джак. Понякога помагаше на бара, но беше постоянен скитник, който ходеше където може да припечели нещо. Някой ми беше казал, че някога е бил прочут журналист, преди дрогата да го провали. Бях го виждала да седи тук, вътре, и най-спокойно да пуши джойнт. Не одобрявах дрогата, а тук, в Тайланд, притежанието се наказваше жестоко, независимо дали е един джойнт или пакет хероин.
	Освен това си падаше по Ася и се лепваше за нея всеки път, когато влизахме да пийнем по нещо. Тя го намираше за също толкова неприятен и плашещ, колкото и аз, така че се бях погрижила никога да не остава насаме с него.
	— Той казва, че те видял — настоя Нам, подавайки ми шейка. — Имаш ново гадже?
	Каза го, сякаш бях имала старо… и тогава осъзнах, че може би си мисли, че с Джак сме имали нещо, докато спях в стаята му. Господи, жените бяха толкова жалки понякога. Беше очевидно за всички, че Джак е като пластилин в малките й, слаби ръчички.
	— Не, няма такова нещо — отрекох категорично и изпразних чашата колкото можах по-бързо.
	— Джей каза, че познава мъжа, с когото си била. Лош човек. Известен.
	— Значи на Джей му трябват нови очила, щото не съм била аз. — Отброих шейсет бата, с още десет бакшиш, оставих ги на бара и се изправих.
	— Джей ще дойде по-късно. Ще ти разкаже.
	Поклатих глава и пак завъртях очи към нея, сякаш я мислех за луда, след което излязох, опитвайки се да изглеждам нормално. Вместо да тръгна надясно по плажа, обратно към двореца, завих наляво, където се намираше хотелът, в който бях казала на Нам, че съм отседнала, в случай че тя или Джей, или който и да било друг, ме гледат. Оставих си обувките и хавлията на плажа пред хотела, в който уж спях, и влязох във водата да поплувам и да помисля.
	Какво имаше предвид, когато каза, че Джей е нарекъл Ейс „лош човек“? В представите на Нам това вероятно означаваше просто, че е женкар, нищо повече. Знаех, че Ейс е имал много приятелки в Лондон — постоянно споменаваше разни жени, с които си е прекарал добре. А това, че бил „известен“, можеше и да е вярно, но нямаше как да зная, защото никога не четях вестници и списания заради дислексията си.
	Излязох от водата и легнах на пясъка, за да изсъхна на слънце, и се зачудих дали да кажа на Ейс. Очевидно беше параноичен по отношение на уединението и анонимността си… Ами ако наистина беше някоя голяма знаменитост? Винаги можех да питам Електра — това беше светът, в който тя живееше всеки ден. И ако наистина беше така, поне веднъж щях да я накарам да млъкне — грозната сестра Д’Аплиез с гадже знаменитост. Почти си струваше да й пратя съобщение, само за да видя реакцията й.
	Но знаех, че ако кажа на Ейс, че някой го е разпознал, щеше само да се притесни. Освен това Джей не знаеше къде живее той — или поне така се надявах.
	Може би трябваше да кажа на Ейс… но ми оставаха само няколко дни тук, преди да замина за Австралия, и не исках да развалям малкото време, което ни оставаше заедно. Накрая реших, че щом се върна сред стените на двореца, ще стоя там и няма да излизам, докато не дойде време да тръгна за летището. А днес можех само да се надявам никой да не ме види как се прибирам.
	Избрах момент точно преди залез, когато плажът Пра Нанг започваше да се изпразва, но още можех да остана незабележима сред тълпата. Отново влязох във водата, после седнах на хавлията си много близо до По, който ме видя и веднага се опита да натисне копчетата, за да ме пусне вътре. Игнорирах го и легнах на няколко метра от него. Щях да се промъкна вътре, когато всички очи се обърнеха към залеза пред мен.
	Двадесет минути по-късно шоуто започна, а аз се спуснах към вратите на двореца като преследвано животно.
	Не знаех какво да очаквам, когато тръгнах по пътеката към стаята си, но поне ако на Ейс внезапно му беше писнало от мен и ме помолеше да се изнеса тази нощ, новогодишната навалица бе отминала и имаше достатъчно свободни стаи в хотелите край плажа. Отворих вратата на стаята си и усетих аромат на цветя да се носи по въздуха.
	— Тук, вътре съм, ела при мен.
	Влязох в банята и видях Ейс, легнал в огромната овална вана, която бе заобиколена от множество чаени свещи, озаряващи банята с мека светлина и изпускащи лек приятен аромат. По повърхността на водата се носеха стотици бели и розови цветчета.
	— Ще дойдеш ли при мен?
	Изкикотих се.
	— Какво е толкова смешно?
	— Изглеждаш като сюрреалистична версия на онази известна картина с мъртвата Офелия.
	— Имаш предвид по-космата и грозна версия? Благодаря — отвърна той с усмивка. — А аз се опитвах да бъда романтичен. Признавам, че камериерката попрекали с цветята, но никога не трябва да молиш тайландец да ти приготви вана, ако не искаш после да отлепяш листенца от себе си с дни. Хайде, влизай вътре!
	Така и направих. Легнах във ваната с глава, облегната на гърдите му, а ръцете му ме обгърнаха през кръста. Чувствах се фантастично.
	— Съжалявам за по-рано — прошепна той в ухото ми го целуна нежно. — Трябваше просто да уредя някои неща по телефона.
	— Няма за какво да се извиняваш.
	— Липсваше ми — прошепна той отново. — Вкъщи ли ще вечеряме тази нощ?
	— Винаги вечеряме вкъщи — отвърнах с усмивка.
	Много по-късно, след като най-после излязохме от ваната и хапнахме прясна риба в сос тамаринд, излязохме на разходка по плажа и легнахме да гледаме звездите.
	— Покажи ми коя е твоята звезда — помоли ме Ейс.
	Намерих млечнобялото съзвездие и го посочих.
	— Аз съм третата от горе надолу, на около два часа по часовниковата стрелка.
	— Виждам само шест звезди.
	— Седем са, но последната много трудно се вижда.
	— Как се казва?
	— Меропа.
	— Не си я споменавала преди.
	— Не. Тя така и не се появи. Или поне Татко доведе у дома само шест сестри.
	— Странно.
	— Да, но като се замисля сега, цялото ми детство беше странно.
	— Знаеш ли защо е осиновил всички ви?
	— Не, но като дете човек не се чуди, нали? Просто го приема. Обичах да живея с Ася и останалите ми сестри около мен. Ти имаш ли братя и сестри?
	— Единствено дете съм, тъй че никога не ми се е налагало да споделям нищо. — Той се изсмя рязко и се обърна към мен. — Не говориш много за другите си сестри. Какви са те?
	— Мая и Али са най-големите. Мая е много мила и толкова умна — говори около милион езици — а Али е страхотна, толкова смела и силна. Скоро й се случиха лоши неща, но се справя. Възхищавам й се, нали разбираш? Искам да бъда като нея.
	— Значи Али е моделът ти за подражание в семейството?
	— Може би да, така е. А Тиги… — Помислих за момент, чудейки се как да я опиша най-добре. — Ако не броим Ася, тя е най-близката ми сестра. Тя е много… каква е думата за човек, който сякаш разбира неща, без да си ги казал на глас?
	— Има силна интуиция? — предположи Ейс.
	— Да, точно така. Тя гледа на света по много позитивен начин. Ако го рисувах, както го вижда тя, щеше да е толкова красиво! И накрая е Електра — промърморих, — но с нея не се разбираме. — Тогава обърнах разпита към него. — Ами твоето детство, какво беше?
	— Също като теб, тогава не го смятах за странно. Обичах майка си и живота в Тайланд, но малко след смъртта й бях изпратен на училище в Англия.
	— Трябва да е било много трудно да си далеч от всичко, което познаваш.
	— Не беше… чак толкова зле.
	— Ами баща ти? — попитах.
	— Казах ти, не го познавам.
	Гласът му прозвуча рязко и усетих, че не бива да питам повече по този въпрос, макар че бях много любопитна.
	— Чудила ли си се дали Татко Солт не е истинският ти баща? — попита той накрая от мрака.
	— Никога не съм се замисляла за това — отвърнах, но изведнъж наистина се замислих. — Това би означавало, че е пътувал по света и е направил шест незаконни дъщери.
	— Това би било странно — съгласи се Ейс, — но трябва да има някаква причина, нали?
	— Кой знае? И всъщност на кого му пука? Той вече е мъртъв, така че никога няма да узная.
	— Права си. Няма смисъл постоянно да мислим за миналото, нали?
	— Не, но всички го правим. Всички мислим за грешките, които сме допуснали, и ни се иска да можехме да ги променим.
	— Ти обаче не си направила никакви грешки, които да промениш, нали? Родителите ти са го сторили, като са те изоставили.
	Тогава се обърнах и погледнах Ейс, и може би беше от лунната светлина, но очите му изглеждаха прекалено ярки, сякаш сдържаше сълзите си.
	— Това ли е направил баща ти? Изоставил те е?
	— Не. Значи ще търсиш истинските си родители в Австралия?
	Това беше патентованият метод на Ейс за тенис с въпроси, и топката ми бе върната майсторски. Оставих му тази победа, защото виждах, че е разстроен.
	— Може би — свих рамене.
	— Как си разбрала къде си родена?
	— Когато Татко умря миналия юни, остави на нас, момичетата, нещо, наречено армиларна сфера, на която бяха гравирани координатите на местата, където ни е намерил.
	— Къде беше твоето?
	— На място, наречено Бруум. На северозападния бряг на Австралия е.
	— Ясно. Има ли още нещо?
	— Каза ми да отида там и да попитам за жена на име Кити Мърсър.
	— Това ли е всичко?
	— Да, поне от него, но няколко дни по-късно открих и че ми е оставено наследство.
	— „Странно, все по-странно“, както е казала Алиса. Опитвала ли си се да потърсиш тази Кити Мърсър в Интернет? — попита той.
	— Ъ-ъ, не. — Радвах се, че е тъмно и не може да ме види как се изчервявам. Започвах да се чувствам като на разпит. — Не е честно да ми задаваш всички тези въпроси, а да не отговаряш на никой от моите.
	Той се засмя.
	— Страхотна си, Кики. Казваш точно каквото си мислиш.
	Тогава ме обърна върху себе си и ме целуна.

	* * *

	Два дни по-късно се събудих и осъзнах, че нямах представа коя дата е и че напълно съм загубила представа за времето. Станах от леглото и прерових раницата си, за да намеря принтираните си билети за Банкок и Сидни. После проверих днешната дата на мобилния си.
	— О, по дяволите! Тръгвам утре — изстенах ужасена. Строполих се на леглото в същия момент, в който Ейс влезе с обичайния си поднос. Между кроасаните бе кацнала книга.
	— Взех ти нещо — каза той, оставяйки подноса на масата.
	Вторачих се в книгата. На предната корица имаше черно-бяла снимка на красива жена. Тя беше облечена в старомодна рокля с висока яка, закопчана с редици малки перлени копчета. Трябваха ми няколко секунди да разчета името на корицата.
	— „Кити Мърсър, перлената господарка“ — прочетох на глас.
	— Да! — възкликна триумфално Ейс, вмъкна се при мен под чаршафите и ми подаде чаша кафе. — Потърсих я в Гугъл — има собствена страница в Уикипедия, Кики!
	— Наистина ли? — кимнах глупаво.
	— Изглежда като невероятна личност. Според това, което прочетох, е постигнала много в епоха, когато на жените е било трудно да заемат ръководни позиции. Така че поръчах биографията й с експресна доставка с моторница от една книжарница в Пукет.
	— Направил си какво? — изгледах го косо.
	— Вече я прегледах и историята е толкова интересна! Сигурен съм, че ще я харесаш.
	Той взе книгата и я бутна към мен, а аз едва се сдържах да не се отдръпна и от нея, и от него. Оставих кафето на нощното шкафче и станах от леглото.
	— Защо си си направил всичкия този труд? — попитах го, обличайки тениската си. — Това не е твоя работа. Ако исках да открия всичко това, щях да го направя сама.
	— Господи! Само се опитвах да помогна! Защо си толкова ядосана?
	— Не съм ядосана! — сопнах му се, макар и двамата да знаехме, че съм. — Още дори не съм решила дали искам да открия нещо за истинските си родители!
	— Е, няма нужда да я четеш сега, можеш да си я запазиш за когато си готова.
	Ейс пак се опита да ми подаде книгата, а аз я избутах.
	— Може би трябваше да ме питаш, преди да я купиш — казах, докато си обличах късите панталони, и веднага загубих равновесие, в резултат на което не изглеждах толкова изпълнена с достойнство, колкото трябваше.
	— Да, може би трябваше.
	Излязох ядосана от стаята и се качих горе, за да седна на терасата на покрива, понеже имах нужда да остана сама и да се успокоя.
	Десет минути по-късно той се качи горе и седна до мен на копринения диван, още с книгата в ръка.
	— Какъв е истинският проблем, Кики? Кажи ми.
	Прехапах устна, загледана в хората, които плуваха в океана под нас.
	— Виж, много е мило от твоя страна, че си положил всички тези усилия да ми вземеш книгата. Сигурно не е било лесно да я поръчаш толкова бързо. Аз просто… не се справям добре с книгите. Никога не ме е бивало в четенето. Затова не потърсих нищо за Кити Мърсър. Имам… дислексия, много лоша дислексия всъщност, и ми е трудно да чета.
	Ейс ме прегърна през раменете.
	— Защо просто не ми го каза?
	— Не знам — измънках. — Срам ме е.
	— Няма от какво да се срамуваш. Някои от най-интелигентните хора, които познавам, имат дислексия. Хей, знам какво ще направим — ще ти чета на глас! — Той ме притегли към себе си, за да се облегна на рамото му, и започна да обръща страниците, преди да успея да го спра.
	— Първа глава. Единбург, Шотландия, 1906 година…


>	Кити
>	Единбург, Шотландия
>	Октомври 1906

>>	6.

	Кити Макбрайд лежеше в леглото и гледаше малкия домашен паяк, който увиваше мрежата си около злополучна синя муха, влетяла в капана му в един от ъглите на тавана. Бе видяла как синята муха бръмчи из стаята й миналата нощ, преди да угаси газовата лампа — последната издръжлива останка от топлата есен, преминаваща в зима. Замисли се, че паякът трябва да е работил цяла нощ, за да мумифицира синята муха в копринените си нишки.
	— Това трябва да е храна за цял месец за теб и семейството ти — каза тя на паяка, преди да си поеме решително дъх и да отметне завивките си.
	Треперейки по целия път през ледената стая до умивалника, тя се изми много по-набързо, отколкото майка й би одобрила. През малкия си прозорец видя, че къщите с тераси от другата страна на тясната улица са покрити с воал от гъста утринна мъгла. Навлече си вълнената долна риза, закопча копчетата на роклята си върху дългата си бяла шия и събра червеникаво кафявата си грива в кок на темето си.
	— Изглеждам като същински призрак — каза на отражението си в огледалото и се пресегна към чекмеджето за бельо, за да си вземе ружа. Сложи малко на бузите си, втърка го хубаво и ги ощипа. Беше си купила пудриерата с руж от „Дженърс“ на „Принсес стрийт“ преди два дни със спестените шилинги от уроците по пиано, които даваше два пъти седмично.
	Баща й, разбира се, би казал, че суетата е грях. Но според баща й повечето неща бяха греховни — той прекарваше времето си в писане на проповеди, които после изнасяше пред паството си. Ругатните, суетата, дяволското питие… и любимото му: плътските удоволствия. Кити често се чудеше как тя и сестрите й се бяха появили на бял свят: на баща й все пак трябва да се е наложило да се отдаде на тези „удоволствия“, за да се родят, нали? А сега майка й чакаше още едно бебе, което означаваше, че трябва да са направили онова нещо съвсем наскоро…
	Кити се сепна, когато образът на родителите й без дрехи премина през главата й. Съмняваше се някога да успее да махне долната риза и кюлотите си пред когото и да било, най-малкото пред мъж. Потръпвайки от ужас, върна скъпоценния си руж в чекмеджето, за да не вземе по-малката й сестра Марта да се изкуши да го открадне. После отвори вратата на спалнята си и побърза надолу по трите реда дървени стълби за закуска.
	— Добро утро, Катрин.
	Ралф, баща й, който седеше начело на масата, докато трите му по-малки дъщери седяха тихо от едната й страна, вдигна поглед към нея и й се усмихна топло. Всички казваха, че прилича на баща си, с неговата гъста, къдрава червеникава коса, сини очи и високи скули. По бледата му кожа почти нямаше бръчки, макар Кити да знаеше, че отдавна е минал четиридесет години. Всички жени в паството му бяха силно влюбени в него и слушаха в захлас всяка дума, която произнасяше от амвона. И в същото време, помисли си тя, си мечтаят да направят с него всички неща, които им казва, че не бива.
	— Добро утро, татко. Добре ли спа?
	— Да, но не и горката ти майка. Отново й е лошо, както винаги в ранния стадий на бременността. Пратих Айлса да й занесе закуската.
	Кити знаеше, че това означава, че майка й наистина е зле. Установеният ред за закуска в семейство Макбрайд обикновено се спазваше стриктно.
	— Горката мама — каза Кити, сядайки на един стол разстояние от баща си. — Ще се кача да я видя след закуска.
	— Може би, Катрин, ще бъдеш така добра да посетиш енориашите на майка си днес и да свършиш каквато работа има нужда?
	— Разбира се.
	Ралф каза молитвата преди ядене, вдигна лъжицата си и започна да яде гъстата овесена каша, което беше знак Кити и сестрите й също да започнат.
	Тази сутрин, тъй като беше четвъртък, Ралф изпитваше дъщерите си по събиране и изваждане. Седмичната програма беше свята: понеделник беше за правопис, вторник за световните столици. В сряда бяха датите на коронациите на английските крале и кралици, с кратка биография на един от тях по избор на баща й. Петък беше най-лесен, защото бе посветен на шотландската монархия, а Шотландия нямаше много крале и кралици, откакто Англия бе взела властта. В събота всяко от децата рецитираше поема наизуст, а в неделя Ралф постеше, за да се подготви за най-заетия си ден, и отиваше в църквата си преди останалите в семейството да се събудят.
	Кити обожаваше неделните закуски.
	Гледаше как сестрите й се мъчат да съберат числата и после бързо да изгълтат кашата си, за да не отговорят с пълна уста, което би накарало баща им да се намръщи недоволно.
	— Седемнадесет! — извика Мери, най-малката сестра, на осем години, защото й омръзна да чака Мириам, по-голяма с три години, да отговори.
	— Браво, мила моя! — похвали я гордо Ралф.
	Според Кити това беше крайно нечестно към горката Мириам, която имаше проблеми с числата и си беше нервна по природа, а по-самоуверената й сестра я засенчваше. Мириам беше тайната любимка на Кити.
	— Е, Мери, тъй като отговори преди сестрите си, можеш да избереш коя притча да разкажа.
	— Тази за блудния син! — отговори веднага Мери.
	Ралф започна да говори с ниския си, плътен глас, а на Кити й се щеше да ги бе научил на повече притчи от Библията. Малкото му любими притчи вече съвсем й бяха омръзнали. Освен това, колкото и да се мъчеше, не можеше да разбере поуката от историята за сина, който напуска семейството си и го няма с години, а друг син трябва да се грижи за родителите, братята и сестрите си. И накрая, щом се връща…
	— … докарайте и заколете угоеното теле; нека ядем и се веселим! — довърши баща й вместо нея.
	Кити копнееше да попита баща си дали това означава, че всеки може да се държи както си поиска и въпреки това да се върне у дома и да бъде посрещнат с радост, защото точно така звучеше. Знаеше какво би й казал Ралф — че небесният им Отец би простил на всеки, който се покае за греховете си, но в действителност това май не беше много честно към останалите, които бяха добри хора поначало и бяха останали у дома, но угоеното теле не бе заклано за тях. Тогава той щеше да каже, че добрите хора получават наградата си в небесното царство, но това изглеждаше като много дълго чакане, когато други я получаваха на земята.
	— Катрин! — прекъсна мислите баща й. — Пак си се унесла. Казах, би ли завела сестрите си горе в детската стая, за да организираш сутрешните им уроци? Майка ти се чувства твърде зле, за да им преподава, така че аз ще дойда в детската стая в единадесет и един час ще изучаваме Библията. — Ралф се усмихна добродушно на дъщерите си и се изправи. — Дотогава ще бъда в кабинета си.

	* * *

	Щом Ралф влезе в детската стая в единайсет, Кити изтича до стаята си да вземе книгите, които смяташе да върне в обществената библиотека, преди да започне посещенията у енориашите на майка си. Слезе по стълбите до вестибюла и дръпна припряно дебелия си шал и наметало от закачалката, нетърпелива да избяга от потискащата атмосфера на дома на свещеника. Докато връзваше панделките на бонето под брадичката си, влезе в дневната и видя майка си да седи край огъня. Хубавото й лице бе сиво и изтощено.
	— Скъпа мамо, изглеждаш толкова уморена.
	— Признавам, че днес се чувствам по-изморена от обикновено.
	— Почини си, мамо, ще се видим по-късно.
	— Благодаря ти, мила.
	Майка й се усмихна изнурено, а Кити я целуна и излезе от дневната.
	Пристъпи навън в хладния утринен въздух и тръгна по тесните улици на Лийт, където я поздравиха множество енориаши, някои от които я познаваха, откакто беше „ревящо бебче“, както често й напомняха. Срещна госпожа Дубах, която, както винаги, попита как е преподобният и изля такъв поток похвали за последната неделна проповед, че на Кити направо й стана лошо.
	След като се сбогува с жената, Кити се качи на електрическия трамвай за Единбург. Смени трамвая на Лийт Уолк, слезе на моста „Джордж Четвърти“ и тръгна към Централната библиотека. Хвърли поглед на студентите, които си говореха и се смееха, изкачвайки стълбите към гигантската сива тухлена сграда с множество двукрилни прозорци, светещи в мрачното зимно небе. Вътре в централната зала с висок таван не беше кой знае колко по-топло, отколкото навън, и след като остави книгите си на бюрото за връщане, тя се загърна по-здраво в шала си, докато библиотекарката се оправяше с документацията.
	Кити стоеше търпеливо и си мислеше за една конкретна книга, която бе взела от библиотеката наскоро: „Произходът на видовете“ от Чарлз Дарвин, публикувана преди повече от четиридесет години. Беше се оказала истинско откровение за нея. Всъщност тъкмо тази книга бе катализаторът, събудил съмненията й в религиозната й вяра и в принципите, които й бе внушавал баща й още от детинство. Тя знаеше, че той би се ужасил, че изобщо е прочела подобни богохулни думи, да не говорим, че им е повярвала.
	И без това преподобният позволяваше неохотно редовните й посещения в библиотеката, но за Кити тя беше нейното убежище — мястото, осигурило по-голямата част от образованието й по теми, стигащи много по-далече от библейските уроци или елементарната математика и английски, които преподаваше майка й. Беше се запознала с Дарвин по случайност, след като баща й спомена, че госпожа Макромби, най-богатата покровителка на църквата му, смята да посети роднините си в Австралия. Това събуди интереса на Кити и тъй като не знаеше практически нищо за далечния континент, тя претърси рафтовете на библиотеката и откри „Пътуването на Бийгъл“, хрониката на приключенията на младия Дарвин по време на петгодишното му околосветско пътешествие, включващо два месеца в Австралия. Една от книгите му бе довела до друга, и Кити се оказа едновременно заинтересувана и смутена от революционните теории на господин Дарвин.
	Щеше й се да има някого, с когото да може да обсъди тези идеи, но си представяше апоплектичния удар, който би получил баща й, ако посмееше да спомене думата „еволюция“. Самата идея, че създанията, населяващи земята, не са създадени от Господ, а са резултат от хилядолетия приспособяване към околната среда, би била анатема за него. Да не говорим за идеята, че животът и смъртта не се определят от Него, защото „естественият отбор“ повеляваше само най-силните от всеки вид да оцелеят и да се възпроизведат. Теорията на еволюцията правеше молитвите безсмислени, защото, според Дарвин, нямаше друг господар, освен природата, най-могъщата сила на света.
	Кити погледна часовника на стената и след като си свърши работата с библиотекарката, не се застоя сред етажерките както обикновено, а излезе и взе трамвая обратно към Лийт.
	По-късно същия следобед тя вървеше забързано към вкъщи по мразовитите улици. Високи, мрачни сгради обграждаха пътя, всички от същия тъмен варовик, който се сливаше с постоянната сивота на небето. Тя виждаше под светлината на газовите лампи, че над града се спуска гъста мъгла. Беше изтощена, след като прекара целия следобед в посещения на болни енориаши — както тези от собствения й списък, така и от този на майка й. За неин ужас, когато пристигна пред вратата на жилищния дом на „Куин Шарлот стрийт“, откри, че госпожа Монктън, мила старица, за която баща й се кълнеше, че се е докарала до бедност с пиене и разврат, е починала предния ден. Въпреки коментарите на баща си, Кити винаги очакваше с нетърпение седмичното си посещение у госпожа Монктън, макар че се изискваше силна концентрация, за да дешифрира думите на старицата, поради комбинацията й от липсващи зъби и тежък акцент. Госпожа Монктън бе приела изпадането си в бедност с чувство за хумор, без нито веднъж да се оплаче от мизерията, в която живееше, откакто бе пропаднала.
	— Да, някога бях лична прислужница на дама, да знайш. Живех в голема богаташка къща, додето господарката не виде, че господаря ме задиря — изкикоти се веднъж тя. Това даде на Кити база за сравнение — все пак, дори остатъкът от живота й да минеше по същия тесен път, поне имаше покрив над главата си и храна на масата, докато толкова хора наоколо нямаха дори това.
	— Надявам се, че си в рая, където ти е мястото — прошепна тя в гъстия нощен въздух, пресичайки „Хендерсън стрийт“ до дома на свещеника от другата страна. Когато наближи входната врата, на пътя й се изпречи сянка и тя спря внезапно, за да избегне сблъсъка. Видя, че сянката е на млада жена, която стоеше като закована на пътя й и я гледаше втренчено. Дрипавият й шал се бе свлякъл от главата й и разкриваше изпито лице с големи, тъжни очи и бледа кожа, обградена от суха кестенява коса. Кити помисли, че горкото създание не е по-възрастно от нея самата.
	— Извинете ме, моля — каза Кити и се отдръпна неловко, за да направи път на момичето. Но то не помръдна, само продължи да я гледа втренчено, докато Кити не отмести поглед и не отвори входната врата. Влизайки в къщата, усети как погледът на момичето се забива в гърба й и бързо затръшна вратата.
	Кити свали наметката и бонето си и се постара да се отърве и от спомена за погледа на момичето. После се замисли за романите на Джейн Остин, които беше чела, и за живописните свещенически жилища сред прекрасни градини в английската провинция, чиито обитатели бяха заобиколени от благородни съседи със също толкова привилегировано положение. Реши, че госпожица Остин явно никога не е пътувала толкова далеч на север и не е виждала как живеят градските свещеници в покрайнините на Единбург.
	Също като останалите сгради по улицата, къщата на свещеника бе здрава викторианска четириетажна сграда, проектирана да бъде практична, а не красива. Бедността беше на една ръка разстояние в евтините жилищни домове край пристанището.
	Баща й често казваше, че никой не може да го обвини, че живее над паството си, но поне, помисли Кити, влизайки в дневната да си стопли ръцете на огъня, за разлика от други в квартала, обитателите на дома на свещеника бяха на топло и сухо.
	— Добър вечер, мамо — поздрави тя Адел, която седеше на стола си край огнището и кърпеше чорапи, поддържайки тях и игленика на изпъкналия си корем.
	— Добър вечер, Кити. Как беше денят ти? — Мекият акцент на Адел бе този на шотландските аристократи, тъй като баща й бе земевладелец в Дъмфрисшайър. Кити и сестрите й обичаха някогашните пътувания всяко лято, за да видят баба си и дядо си, като на нея най-много й харесваше възможността да язди кон в обширните поля в провинцията. Винаги обаче я озадачаваше фактът, че баща й никога не идваше с тях на тези летни посещения. Той се оправдаваше с нуждата да остане с паството си, но Кити подозираше, че баба й и дядо й не го одобряват. Семейство Макбрайд, макар и богати, бяха дошли от „търговията“, както се изразяваха някои, докато родителите на майка й бяха потомци на благородния клан Дъглас и често изказваха загриженост, че дъщеря им живее толкова бедно като жена на свещеник.
	— Госпожа Макфарлейн и децата й пращат много поздрави, а абсцесът на крака на господин Кътбърстън изглежда е оздравял. Макар че имам и тъжни новини, мамо. Боя се, че госпожа Монктън е починала вчера.
	— Бог да даде покой на душата й — прекръсти се веднага Адел. — Но може би е било облекчение, с живот като нейния…
	— Съседът й каза, че са занесли тялото й в моргата, но тъй като няма роднини, а госпожа Монктън нямаше и един фартинг, няма пари за погребение, нито за добро място за гроб. Освен ако…
	— Ще говоря с баща ти — успокои дъщеря си Адел. — Макар че църквата няма много средства напоследък.
	— Моля те, направи го, мамо. Каквото и да казва татко за пропадането й в грях, тя определено се бе покаяла преди края.
	— И беше толкова приятна компания. О, как мразя началото на зимата! Сезонът на смъртта… поне на това място. — Адел потръпна и сложи ръка на корема си в защитен жест. — Баща ти е на среща на енорийския комитет тази вечер, после ще вечеря с госпожа Макромби. Надява се, че тя отново ще дари средства на църквата ни. Господ знае, че имаме нужда от това. Църквата не може да работи само с вечно спасение. Нито с обещанието за нещо, което не можем дори да видим, да чуем или да докоснем…
	— Да, мамо.
	— Ще се качиш ли горе при сестрите си, Кити, мила? Доведи ги долу да ме видят, когато си облекат нощниците. Толкова съм уморена тази вечер, че просто не мога да изкача стълбите до етажа с детските стаи.
	Кити бе обзета от панически страх.
	— Още ли не си добре, мамо?
	— Един ден, мила моя, ще разбереш колко изтощителна може да бъде една бременност, особено на моите години. Двете ще вечеряме в осем, и няма нужда да се обличаме за вечеря, тъй като баща ти го няма — добави тя.
	Кити изкачи безкрайните стълби, проклинайки двойната тегоба да бъде дъщеря на свещеник и най-голямата от четири деца, които скоро ще станат пет. Тя влезе в детската стая, където Марта, Мери и Мириам се караха за игра на топчета.
	— Аз спечелих! — заяви Марта, която беше на четиринадесет и нравът й бе също толкова упорит, колкото религиозните убеждения на баща им.
	— Аз бях! — възрази намусено Мери.
	— Всъщност мисля, че бях аз — включи се меко Мириам. И Кити беше сигурна, че наистина е била тя.
	— Е, която и да е спечелила, мама иска да се измиете, да си облечете нощниците и да идете да я целунете за лека нощ долу в дневната.
	— Да отидем в дневната по нощници? — Мери изглеждаше шокирана. — Какво ще каже татко?
	— Татко го няма, вечеря с госпожа Макромби. А сега — каза Кити, когато Айлса влезе в стаята с легена за измиване, — да видим в какво състояние са лицата и вратовете ви.
	— Имате ли нещо против да се оправите с тях, госпожице Кити? Трябва да се погрижа за вечерята долу — помоли я Айлса.
	— Разбира се, че нямам нищо против, Айлса. — Кити знаеше, че като единствена прислужница в къщата Айлса е напълно изтощена по това време на вечерта.
	— Благодаря ви, госпожице Кити — Айлса й кимна с благодарност и бързо излезе от детската.
	Щом и трите й сестри вече бяха в белите си муселинени нощници, Кити ги поведе надолу към дневната. Майка й ги целуна за лека нощ една по една и Кити реши, че поне ранният й опит в гледането на деца ще й послужи добре, когато си има свои. После обаче погледна подутия корем на майка си и изтощението на лицето й и помисли, че може пък и никога да няма деца.
	След като сестрите й бяха пратени да си лягат, Кити и майка й седнаха в трапезарията и вечеряха жилаво печено говеждо, картофи и зеле. Обсъдиха църковните работи и предстоящия празничен сезон — най-заетото време от годината за семейство Макбрайд. Адел й се усмихна.
	— Ти си такова добро момиче, Кити, и толкова се радвам на помощта ти в къщата и навън, докато съм… обременена. Разбира се, скоро ще дойде време и ти да си намериш съпруг и свое собствено семейство. Другата седмица ставаш на осемнадесет. Боже, направо не мога да повярвам!
	— Не бързам заникъде, мамо — каза Кити, спомняйки си последния път, когато свещеникът от енорията на Северен Лийт бе дошъл на чай с жена си и многозначително я бе запознал със сина си, Ангъс. Младежът се изчервяваше всеки път, когато заговореше през дебелите си влажни устни за това как смята да последва баща си в църквата. Сигурно бе добро момче, но макар Кити да не знаеше какво точно иска, определено не желаеше да бъде съпруга на свещеник. Нито на Ангъс.
	— Не знам как ще се оправям тук без теб — продължи Адел, — но един ден ще трябва.
	Кити реши да се възползва от момента, понеже с майка й рядко оставаха насаме.
	— Исках да те питам нещо.
	— Какво има?
	— Чудех се дали татко би ми позволил да се обучавам за учителка. Много бих искала да имам професия. А както знаеш, обичам да преподавам на сестрите си.
	— Не съм убедена, че баща ти би одобрил да имаш „професия“, както се изрази — намръщи се Адел.
	— Но той би го видял като Божия работа, нали? Да помагам на по-бедните да се научат да четат и пишат — не се отказа Кити. — Би означавало вече да не съм тежест за вас и да внасям средства в семейството.
	— Кити, скъпа, за това са съпрузите — каза нежно Адел. — Трябва да помним, че макар баща ти самоотвержено да е отдал живота си на Господа и неговият път да ни е отвел тук, в Лийт, ти си потомка на клана Дъглас. Никоя жена от моето семейство не си е изкарвала сама прехраната. Работили сме само благотворително, както и двете знаем.
	— Не виждам как, който и да било — дали баба и дядо или Бог на небето — би помислил, че е срамно една жена да работи. Видях обява във вестник „Скотсмен“ за млади жени, да се обучат за учителки…
	— Щом искаш, питай баща си, но съм убедена, че той ще иска да продължиш с добрите си дела в енорията, докато си намериш подходящ съпруг. А сега, гърбът ме боли от този твърд стол. Нека да седнем в дневната, където е по-топло и по-удобно.
	Разочарована от липсата на подкрепа от майка си за идеята, която бе обмисляла в последните няколко седмици, Кити направи каквото й беше казано. Седна край огъня, докато майка й продължаваше да плете за очакваното бебе, и се престори, че чете книга.
	Двадесет минути по-късно чуха отварянето на входната врата, обявяващо завръщането на отец Макбрайд.
	— Мисля да отида да си лягам, мамо — каза Кити, защото не беше в настроение да води разговор с баща си. Срещна го в коридора и направи реверанс. — Добър вечер, татко. Надявам се, че си прекарал приятно на вечерята с госпожа Макромби?
	— Да, беше чудесно.
	— Лека нощ тогава — каза Кити и тръгна към стълбите.
	— Лека нощ, мила.
	Няколко минути по-късно Кити се качи в леглото и забеляза, че паякът е увил мрежата си около мухата толкова здраво, че тя направо не се вижда, и се замоли баща й да не е заложил на дъщеря си подобен капан, но от брачно естество.
	— Моля те, Господи, само не и Ангъс! — изстена тя.

	* * *

	На следващата сутрин Кити седеше зад бюрото в кабинета на баща си. Бе предложила да се заеме с работата по довършването на сметките на енорията, докато майка й се чувстваше зле, което означаваше да събере сумите от подаянията по време на служба, както и всички други дарения, и да ги сравни с плашещо големите разходи. Докато работеше върху колоните с цифри от тази седмица, чу силно тропане по входната врата и изтича да я отвори, преди да събуди майка й, която си почиваше горе.
	Отвори вратата и видя млада жена, която разпозна веднага като момичето, появило се пред дома на свещеника предната вечер.
	— Добро утро. Мога ли да ви помогна с нещо?
	— Трябва да видя Ралф — каза настойчиво младата жена.
	— Отец Макбрайд го няма, на посещения при енориашите си е — отвърна Кити. — Мога ли да предам някакво съобщение?
	— Не ме лъжеш, нали? Чини ми се, че се крие от мен. Трябва да говоря с него. Сега.
	— Както казах, в момента не си е у дома. Мога ли да предам някакво съобщение? — повтори твърдо Кити.
	— Да му кажеш, че Ани иска да си поговори с него. Да му кажеш, че не мога да чакам.
	Преди Кити да успее да отговори, младата жена се обърна чевръсто и избяга надолу по улицата. Затваряйки входната врата, Кити се зачуди защо младата жена бе използвала личното име на баща й…
	След като Ралф се върна у дома два часа по-късно, тя почука плахо на вратата на кабинета му.
	— Влез.
	— Извинявай, че те притеснявам, татко, но днес намина една млада жена.
	— Наистина ли? — Ралф вдигна поглед, остави писалката си и си свали очилата за четене. — И какво искаше? Някое и друго пени, предполагам. Те всички това искат.
	— Не. Пожела да ти предам, че Ани иска да си поговори с теб. Това бяха точните й думи. И също така не може да чака. Поне така каза — добави смутена Кити. Последва пауза. После Ралф пак си сложи очилата за четене, вдигна писалката и започна да пише. Кити стоеше нерешително на прага.
	— Мисля, че познавам момичето — отвърна накрая. — Чака пред църквата в неделя. Веднъж се смилих над нея и й дадох малко монети от подаянията. Ще се оправя с нея.
	— Да, татко. Сега отивам да си свърша работата за днес. — Кити напусна кабинета и побърза да си вземе бонето, шала и наметката, за да избяга от внезапното напрежение, което изпита, но не можеше да опише.
	Докато вървеше обратно към вкъщи с тежка кошница яйца, мляко, зеленчуци и увит в промазана хартия хагис*, който баща й обичаше, а остатъкът от семейството понасяше, студеният вятър се усили. Кити се уви по-добре в шала си, вървейки по тясна алея, която щеше да я заведе по-бързо до „Хендерсън стрийт“. Спря се на място при вида на позната фигура точно пред себе си в здрача. Баща й стоеше на един праг с онова бедно създание, Ани, което бе почукало на вратата по-рано днес. Кити се скри в сенките, понеже инстинктът й подсказваше, че не бива да я виждат.
	[* Хагис е традиционно шотландско ястие. Представлява ароматна саздърма от агнешки дреболии, подобна на българския бахур. — Б.ред.]
	Чертите на момичето бяха изкривени от болка или гняв и то шепнеше дрезгаво на Ралф. Той се пресегна и хвана здраво ръцете на Ани, след което се наведе към нея, прошепна нещо в ухото й и я целуна нежно по челото. После се обърна, махна й и си тръгна. Ани остана сама, а ръцете й се отваряха и затваряха над корема й, който, както Кити видя, вече беше доста набъбнал. Миг по-късно се скри обратно вътре и вратата се затвори зад нея.
	Кити почака пет минути, преди да тръгне обратно към вкъщи. Краката й едва я държаха. Свърши механично задачите си, но умът й бе замаян от възможните обяснения за видяното. Може би беше просто каквото изглеждаше — може би баща й просто утешаваше горката жена в нещастието й…
	Но в най-тъмното кътче на съзнанието си Кити вече знаеше.

	* * *

	През следващите няколко дни тя отбягваше баща си колкото бе възможно, улеснена от приближаването на осемнадесетия си рожден ден. Къщата направо бръмчеше от тайни и радостни приготовления на тържеството — сестрите й я гонеха от стаята, за да си шепнат съзаклятнически, а родителите й прекарваха много време в дневната на затворена врата.
	Вечерта преди рождения й ден, Ралф я пресрещна, докато се качваше да си легне.
	— Скъпа моя Катрин, утре вече няма да си дете.
	— Да, татко. — Кити не можеше да се принуди да го погледне в очите.
	— Ти си гордост за мен и за майка си. — Ралф се наведе и я целуна по бузата. — Лека нощ и Бог да те благослови.
	Кити кимна, за да му благодари, и продължи нагоре по стълбите. Легна си и се зави презглава, треперейки в студа на късната есен.
	— Боже, прости ми — въздъхна тя, — защото вече не съм сигурна кой е баща ми.

	* * *

	Айлса вече беше станала да запали огньовете, когато Кити слезе по стълбите на следващата сутрин. Нуждаеше се от чист въздух, за да изчисти мъглата на объркването и изтощението от поредната безсънна нощ, така че излезе и тръгна към пристанището.
	Спря се и седна на ниска стена, откъдето загледа бавното пробуждане на небето, обагрено в лилаво и розово по цялата си чудна ширина. Тогава видя една фигура да идва от улицата, по която току-що бе минала. Беше Ани и Кити осъзна, че трябва да я е видяла да слиза по алеята и да я е последвала.
	Жената се приближи и очите им се срещнаха.
	— Дойде да ме види — каза дрезгаво Ани, която имаше тъмни кръгове под очите от изтощение. — Не мож’ се кри зад Бога повече! Да, вече знае истината!
	— Аз… — Кити се отдръпна от нея.
	— Какво да правя? — попита настоятелно Ани. — Даде ми неколко монети и ми рече да го махна. Нема как, много е късно!
	— Не знам, съжалявам, аз…
	— Ха, съжалявала! Туй ми не помага! Татенцето ти трябва да съжалява.
	— Трябва да вървя. Наистина съжалявам — повтори Кити и се изправи, събра полите си и тръгна бързо към вкъщи.
	— Той е Дяволът! — изкрещя зад нея Ани. — Това е истината!

	* * *

	Кити някак преживя остатъка от деня — отвори хубавите подаръци, които сестрите й сами й бяха направили, и духна свещите на тортата, която Айлса бе приготвила специално за нея. Сдържа се да не потръпне, когато Ралф я целуна и прегърна — съвсем естествено действие, на което допреди няколко дни се радваше. Сега й се струваше някак нечисто.
	— Мила моя, станала си прекрасна млада жена — каза гордо Адел. — Моля се скоро да имаш свое собствено семейство и да бъдеш господарка на собственото си домакинство.
	— Благодаря, мамо — отвърна тихо Кити.
	— Скъпа Катрин, любимото ми момиче. Честит рожден ден и Бог да те благослови в бъдещето ти. Вярвам, че Той е намислил нещо специално за теб, мила моя.
	По-късно същата вечер Кити бе повикана в кабинета на баща си, който напомняше на гола килия и се намираше в дъното на къщата, с изглед към тухлена стена. Той все казваше, че липсата на хубав изглед му помагала да се съсредоточи върху проповедите си.
	— Катрин, ела и седни тук. — Ралф посочи твърдия дървен стол в ъгъла на стаята. — Знаеш, че наскоро вечерях с госпожа Макромби, нали?
	— Да, татко.
	Всеки път, когато Кити хвърляше поглед на покровителката на баща си от другата страна на пътеката в църквата, виждаше пълна женица на средна възраст с екстравагантно облекло, не на място сред по-бедната тълпа. Госпожа Макромби никога не ги посещаваше у дома. Вместо това баща й ходеше в голямата й къща близо до „Принсес стрийт“. Вследствие на това Кити никога не бе разменяла повече от учтиво „добро утро“ с госпожата, когато се случеше пътищата им да се пресекат пред църквата след служба.
	— Както знаеш, Кити, госпожа Макромби винаги е била щедра дарителка на нашата църква и енория — каза Ралф. — Най-големият й син също беше духовник, но го убиха в Първата англо-бурска война. Струва ми се, че тя ме вижда като негов заместник, и разбира се, подпомага църквата в негова памет. Тя е добра жена, истинска християнка, която иска да помогне на по-злочестите от себе си, и аз съм вечно благодарен, че избра моята църква за своя благотворителна кауза.
	— Да, татко. — Кити се чудеше накъде бие баща й и се надяваше разговорът скоро да свърши. Все пак беше осемнадесетият й рожден ден, а точно сега едва понасяше да диша същия въздух като него.
	— Работата е там, че, както знаеш, госпожа Макромби има роднини в Австралия, които не е виждала от много години, а именно по-малката й сестра, зет й и двамата й племенника, които живеят в град на име Аделаида на южния бряг. Тя е решила да ги посети, докато още е в добро здраве.
	— Да, татко.
	— И… тя си търси придружителка за дългото пътуване. Разбира се, момичето трябва да е от добро християнско семейство и да може да й помага с гардероба, да я облича и прочее. Така че… предложих теб, Катрин. Ще се върнеш след около девет месеца и след като обсъдих въпроса с майка ти, смятам, че това е чудесна възможност да опознаеш света и в същото време да успокоиш неспокойния си дух.
	Кити беше толкова шокирана от самата идея, че не знаеше как да отговори.
	— Татко, уверявам те, тук съм напълно щастлива. Аз…
	— Той е в теб, Кити, както някога беше в мен, преди да открия Бога. — Погледът му се отмести от лицето й и се зарея някъде в далечното минало. Накрая отново се съсредоточиха върху нея. — Знам, че търсиш своята цел, и се моля да я намериш в това да бъдеш добра съпруга и майка един ден. Но засега, какво ще кажеш?
	— Честно казано, не знам какво да кажа — отговори честно Кити.
	— Ще ти покажа Австралия в атласа. Може би си чувала, че е опасна и непозната земя, и определено е пълна с езичници от местните племена, но госпожа Макромби ме увери, че в град Аделаида има също толкова цивилизовано общество, колкото и в Единбург. Мнозина от нашата вяра са отплавали натам през трийсетте години на деветнайсети век, за да се спасят от преследване. Тя казва, че там вече са построени няколко красиви лутерански и презвитериански храмове. Това е богобоязливо място и мога без колебание да те пратя там под крилото на госпожа Макромби.
	— Ще… ще получавам ли заплащане за услугите си?
	— Не, разбира се, Катрин! Госпожа Макромби ще ти плати леглото и всички други разходи. Имаш ли някаква представа колко струва подобно пътуване? Освен това смятам, че това е най-малкото, което семейството ни може да направи, предвид щедрите й дарения през годините.
	_Значи ще бъда предоставена като живо, дишащо жертвоприношение в замяна…_
	— Е, мила моя, какво мислиш сега?
	— Каквото решиш, че е най-добре за мен, татко — успя да каже тя, свеждайки очи, за да не може баща й да види гнева в тях. — Но какво ще стане с мама, когато се роди бебето? Няма ли да има нужда от помощта ми?
	— Обсъдихме въпроса и уверих майка ти, че когато дойде време, ще осигуря средства за наемане на допълнителна прислуга.
	През всичките й осемнадесет години в дома на свещеника никога не бе имало „средства“ за наемане на „допълнителна прислуга“.
	— Говори ми, Катрин — помоли я Ралф. — Недоволна ли си от това решение?
	— Аз… не знам. Това е… пълна изненада за мен.
	— Разбирам. — Ралф се наведе, хвана ръцете й в своите и я прикова с омагьосващия си поглед. — Естествено, ти сигурно си объркана. А сега трябва да ме изслушаш. Когато срещнах майка ти, бях капитан в 92-и полк от шотландските войски и бъдещето на всеки от двама ни изглеждаше решено. Тогава ме пратиха да се бия в Англо-бурската война. Видях много от приятелите си — и враговете си — покосени от огъня на пушките на други мъже. После аз самият бях ранен при битката при Маджуба Хил. След това, в болницата, получих прозрение. Тази нощ се молих и дадох дума, че ако се спася, ще посветя живота си на Бог и с всеки свой дъх ще се опитвам да спра несправедливостта и кървавите убийства, на които бях станал свидетел. Лекарите не очакваха да преживея нощта, но на следващата сутрин се събудих. Температурата ми беше спаднала, а раната на гърдите ми се излекува за броени дни. Тогава разбрах и осъзнах какъв ще бъде пътят ми в бъдеще. Майка ти също разбра — тя самата е преизпълнена с Божията любов, но когато направих необходимото, това доведе до страдания за нея, както и за теб и сестрите ти. Разбираш ли, Катрин?
	— Да, татко — отвърна автоматично Кити, макар че не разбираше.
	— Това пътуване до Австралия с госпожа Макромби е вход към типа общество, в което се движи семейството на майка ти. Моята нужда да спасявам човешки души не означава, че бъдещето на дъщерите ми трябва да бъде ограничено. Сигурен съм, че ако се представиш добре по време на това пътуване, госпожа Макромби с радост ще те представи на по-широк кръг от млади господа и тук, и в Австралия, които могат да се окажат по-добра партия, отколкото аз бих могъл да ти намеря, предвид скромните ни финанси. Тя знае за моите жертви в служба на Бога и за желанията на семейството на майка ти в Дъмфрисшайър. Тя иска да ти помогне с каквото може, Катрин. Както и аз. А сега разбираш ли?
	Кити погледна баща си, а после и меките ръце, които държаха нейните, и внезапния спомен за момент, подобен на този, я накара да ги отдръпне. Най-накрая разбра много добре машинациите на баща си и плана му да се отърве от нея.
	— Да, татко, ако смяташ, че така е най-добре, ще отида в Австралия с госпожа Макромби.
	— Прекрасно! Разбира се, ще трябва да се срещнеш с госпожа Макромби, за да види сама какво добро момиче си. А ти наистина си такава, нали, мила Катрин?
	— Да, татко. — Кити знаеше, че трябва да напусне стаята, преди гневът й да прелее и да го заплюе в лицето. — Мога ли да се оттегля? — попита хладно и стана от стола.
	— Разбира се.
	— Лека нощ. — Кити направи реверанс, обърна се и почти избяга от кабинета нагоре към спалнята си.
	Затвори вратата, заключи я и се метна на леглото.
	— Лицемер! Лъжец! Измамник! А горката ми майка — съпругата ти — очаква дете!
	Тя направо изплю думите на възглавницата си. След това заплака в отчаяние с дълги, приглушени ридания. Накрая се изправи, облече си нощницата и си среса косата пред огледалото. Бледото й отражение блестеше в светлината на газовата лампа.
	_Знаеш, че виждам какъв си всъщност, татко. И затова ме отпращаш._


>>	7.

	— Баща ви е такъв източник на вдъхновение за мен, госпожице Макбрайд, както и за вас, сигурна съм.
	— Разбира се — излъга Кити и отпи глътка „Ърлс Грей“ от крехката порцеланова чашка. Седяха в широката, прекалено затоплена дневна на голяма къща на площад „Сейнт Андрю“, един от най-желаните адреси в Единбург. Стаята бе натъпкана с повече скъпи вещи, отколкото бе виждала дори в магазина за луксозни стоки на госпожица Андерсън. На едната стена имаше витрина, отрупана със статуетки на херувими, китайски вази и декоративни чинии. Пищен кристален полилей обливаше всичко в мека светлина, проблясваща по полирания махагон на мебелировката. Госпожа Макромби явно изобщо не криеше богатството си.
	— Толкова отдаден на паството си, че да се откаже от всички привилегии, които произходът на майка ти би могъл да даде на него и на семейството му!
	— Да — съгласи се механично Кити.
	После погледна в премрежените очи на бъдещата си работодателка и реши, че старицата прилича на влюбено момиче. Забеляза и дебелия слой пудра, с който госпожа Макромби бе покрила лицето си, и се зачуди колко ли струва да се прикрият всички бръчки, виещи се по лицето й.
	— Госпожице Макбрайд? — Кити осъзна, че госпожа Макромби още й говори.
	— Моля за извинение, госпожо. Бях се загледала в тази прекрасна картина — импровизира Кити и посочи едно доста мрачно и мизерно изображение на Исус, носещ кръста на раменете си към Голгота.
	— Нарисува го Рупърт, любимият ми син, Бог да го прости. Точно преди да отиде на Англо-бурската война и да се озове в ръцете на Исус. Почти сякаш знаеше… — Тя се усмихна топло на Кити. — Очевидно имате вкус за изкуството.
	— Определено харесвам красивите неща — отвърна Кити, облекчена, че е успяла да каже правилните думи.
	— Тогава заслужавате похвала, мила моя, предвид колко малко такива неща сте виждала в детството си, поради саможертвата на скъпия ви баща. Поне ще бъдете подготвена за това, което ще ни посрещне в Аделаида. Макар сестра ми да ме уверява, че има всички модерни удобства, на които се наслаждавам тук, в Единбург, ми е трудно да повярвам, че толкова млада държава би могла да се сравнява с една вековна култура.
	— Да, очаквам с нетърпение да видя Аделаида.
	— А аз не — отвърна твърдо госпожа Макромби. — Но смятам за свой дълг да посетя сестра си и младите си племенници поне веднъж, преди да умра. И тъй като те явно нямат желание да дойдат тук, аз трябва да замина при тях. — Госпожа Макромби въздъхна тъжно, а Кити отпи от чая си. — Ще пътуваме поне месец на борда на кораба „Ориент“, който според сестра ми Едит ще ни осигури всички възможни удобства. Обаче…
	— Да, госпожо Макромби?
	— Ако ме придружите, няма да има никакво сближаване с младите мъже на борда. Никакви тържества, нито танци в залите от по-ниска класа. Ще споделяте каютата си с още една млада дама и ще бъдете на мое разположение по всяко време. Разбирате ли?
	— Напълно.
	— Освен това сестра ми ме предупреди, че макар тук да е зима, там ще бъде лято. Поръчала съм на шивачка да ми направи няколко летни рокли от муселин и памук и предлагам да си осигурите подобно облекло. В общи линии, ще бъде горещо.
	— Да, госпожо Макромби.
	— Сигурно знаете, че сте много хубава, мила моя. Надявам се да не сте от онези момичета, които се прехласват по всеки мъж, който ги погледне.
	— Никога не съм мислила за себе си като за хубава — каза Кити, мислейки за луничавото си лице, — но ви уверявам, че няма да се държа по подобен начин. Все пак баща ми е свещенослужител от Църквата и съм научена на скромност.
	— Баща ви ми каза, че можете да шиете и да кърпите, както и да правите прически с вдигната коса. Така ли е?
	— Да, помагам с прическите на майка ми и сестрите ми — излъга Кити, понеже знаеше, че така или иначе ще трябва да отиде в Австралия.
	— Често ли боледувате? — Госпожа Макромби вдигна очилата си, за да огледа Кити по-добре.
	— Майка ми казва, че съм преживяла дифтерията и дребната шарка. Рядко се случва да настина.
	— Не мисля, че това ще е най-големият ни проблем в Австралия, макар че, разбира се, ще взема в багажа малко камфорово масло. Е, няма какво повече да обсъждаме сега. Ще се срещнем отново на тринадесети ноември. — Госпожа Макромби стана и й подаде ръка. — Приятен ден, госпожице Макбрайд. Ще прекосим океаните заедно като истински авантюристки.
	— Точно така. Довиждане, госпожо Макромби.

	* * *

	Кити прекара следващите две седмици в приготвяне на малкия куфар, който й бе купил баща й. Фактът, че щеше да тръгне по стъпките на Дарвин толкова скоро, след като прочете книгата му, беше направо замайващ. Може би трябваше да бъде уплашена — все пак бе прочела достатъчно в книгите му, за да знае, че местното население в Австралия е много зле настроено към белите хора и има дори слухове за канибализъм. Съмняваше се госпожа Макромби някога да се доближи до местата, където може да се случи такова нещо, най-вече защото всеки местен, който я сготвеше в тенджерата си, щеше да има достатъчно храна за цялото си семейство и всички роднини.
	Нощем, дълго след като къщата утихнеше, тя продължаваше да работи на шевната си машина — шиеше си прости рокли с надеждата да се окажат подходящи за жегата. Поне тази дейност й даваше нещо, върху което да се фокусира, за да притъпи чувството, което я ядеше отвътре при мисълта за Ани и баща й. Знаеше, че има едно последно нещо, което трябва да направи, преди да тръгне.

	* * *

	Сутринта в деня на заминаването си Кити стана преди изгрев и излезе бързо от къщата, преди някой да я види. Тръгна по алеята към пристанището и се опита да се успокои, като се фокусира върху звуците и гледките на Лийт за последен път. Това беше единственият дом, който бе познавала през всичките си осемнадесет години, и щеше да премине сякаш цяла вечност, преди да го види отново.
	Тя стигна до вратата на Ани, пое си дълбоко въздух и почука предпазливо. Накрая вратата се отвори и се появи Ани, облечена в износена рокля и престилка. Погледна лицето на Кити, след което се отмести, за да й направи път да влезе.
	Малката стая вътре беше бедно обзаведена и страшно студена. Покритият с петна матрак от конски косъм на пода не изглеждаше много удобен, но поне подът бе пометен и простата дървена маса в средата на стаята изглеждаше добре изтъркана.
	— Аз… дойдох да видя как си.
	Ани кимна.
	— Добре съм, както и детето.
	Кити се принуди да погледне малката издутина, съдържаща бъдещият й полубрат или сестра.
	— Кълна се, не съм грешница — каза дрезгаво Ани. — Аз само… бях с преподобния само два пъти. Вярвах в Божията любов, в любовта на баща ти, че той… че Ралф ще ме води. Аз… — Тя отвърна поглед от Кити и отиде до скрина в ъгъла, за да потърси нещо в едно чекмедже.
	Върна се с чифт очила за четене, които Кити веднага разпозна. Бяха същите като тези, които носеше баща й, когато пишеше проповедите си.
	— Ралф ги остави тук, когат’ дойде да ме види за последно. Обещах му да не казвам на никого какво е станало. Обещах пред Бог и тъй нататък. Ти да му ги върнеш обратно, че не ща нищо негово повече под моя покрив.
	Кити взе очилата от Ани. Идеше й да повърне на пода. После бръкна в полите си и извади малка кесия.
	— И аз имам нещо за теб. — Кити подаде кесията на Ани.
	Ани я отвори, погледна вътре и ахна.
	— Госпойце, не мога да взема туй от вас, не мога!
	— Можеш — настоя Кити.
	През последните две седмици беше крала монети от даренията на паството, а предната нощ бе взела и пачка банкноти от тенекиената кутия, която баща й държеше заключена в едно чекмедже. Парите бяха достатъчно, за да осигурят издръжка на Ани и бебето, поне докато пак тръгне на работа. Когато Ралф откриеше, че парите липсват, Кити вече щеше да е на път за другия край на света.
	— Благодаря ви тогаз. — Ани извади другия предмет в кесията — малък сребърен кръст на верижка. Прокара пръсти по него колебливо.
	— Дали са ми го баба ми и дядо ми на кръщенето ми — обясни Кити. — Искам да го запазиш за… за детето.
	— Много мило постъпвате, госпойце Макбрайд. Много мило. Благодаря ви. — Очите на Ани блестяха от непролети сълзи.
	— Днес заминавам за Австралия… няма да съм тук с месеци, но когато се върна, може ли да дойда пак и да видя как си?
	— Разбира се, госпойце.
	— Междувременно искам да ти дам адреса, на който ще отседна. За всеки случай — допълни Кити и й подаде плик, след което се почувства глупаво — дори не знаеше дали жената може да чете и пише, да не говорим дали знае как да прати писмо до друга държава. Но Ани просто кимна и го взе.
	— Никога няма да забравим добротата ви — каза тя, когато Кити се насочи към вратата. — Сбогом, госпойце. И Бог да ви пази по пътя.
	Кити напусна къщата, тръгна към пристанището и застана на ръба до дигата, загледана в чайките, кръжащи около мачтата на кораб, който тъкмо влизаше в пристанището. Извади очилата за четене от джоба на полата си и ги хвърли колкото можа по-далече в сивата вода долу.
	— Дори Сатаната се преструва на светъл ангел — промърмори тя. — Бог да помогне на баща ми, и на горката ми заблудена майка.

	* * *

	— Готова ли си? — попита Адел от вратата на спалнята на Кити.
	— Да, мамо — отвърна тя, затвори ключалките на куфара си и се пресегна за бонето си.
	— Толкова ще ми липсваш, скъпа Кити. — Адел се приближи до нея и я прегърна.
	— И ти на мен, мамо, особено когато бебето се роди, а кака му я няма. Моля те, грижи се за себе си, докато ме няма да ти помагам.
	— Не трябва да се притесняваш, Кити. Баща ти, Айлса и сестрите ти са с мен. Ще ти пратя телеграма веднага щом бебето се роди. Кити, моля те, не плачи. — Адел избърса сълзата от бузата на дъщеря си. — Само си помисли за историите, които ще ни разказваш, когато се върнеш. Няма да те има само девет месеца, колкото трябват, за да се роди едно бебе.
	— Прости ми, но толкова ще ми липсваш! — заплака Кити на рамото на майка си.
	Малко по-късно, пред входната врата, докато товареха куфара й на каретата на госпожа Макромби, Кити прегърна сестрите си за довиждане. Мириам плачеше особено силно.
	— Скъпа Катрин, толкова ще ми липсваш!
	След това Ралф я взе в прегръдките си и тя се напрегна.
	— Не забравяй всеки ден да казваш молитвите си и нека Господ бъде с теб.
	— Довиждане, татко — успя да каже.
	След това се освободи от него и помаха за последен път на обичното си семейство, качи се в каретата и кочияшът затвори вратата зад нея.

	* * *

	Когато „Ориент“ потегли от пристанището към морето, Кити стоеше на палубата и гледаше как останалите пътници се сбогуват с викове с роднините си долу. Кеят беше претъпкан с изпращачи, веещи британското знаме, а от време навреме и австралийското. Нямаше кой да й помаха за сбогом, но за разлика от много други около нея поне знаеше, че ще се върне на английския бряг.
	Щом изпращачите се изгубиха в далечината и корабът тръгна по Темза, на борда се възцари тишина, сякаш всеки от пътниците усети тежестта на решението, което бе взел. Докато се разотиваха, тя чу хлипане, сякаш някои се чудеха дали някога отново ще видят близките си.
	Макар да бе виждала много пъти големите кораби на пристанището в Лийт, сега изглеждаше почти непосилна задача за този параход да ги закара невредими през моретата до другия край на света, въпреки впечатляващата височина на двата комина и на мачтите, носещи широките платна.
	Слизайки надолу по тесните стълби към кабината си във втора класа, Кити се чувстваше сякаш всичко това се случва на някой друг. Отвори вратата и се зачуди как изобщо ще спи с шума на гигантските двигатели под нея. Наложи й се да се обърне на 45 градуса, за да затвори вратата зад себе си. Стаята — ако изобщо можеше да бъде наречена така, понеже по размер напомняше на къс, тесен коридор — съдържаше две койки, наподобяващи ковчези, и малък шкаф за дрехи. В ъгъла имаше умивалник и Кити забеляза, че той, както и всички други мебели, беше закован за пода.
	— Здрасти! Ти ли си новата ми съквартирантка?
	Над дървения парапет на горното легло се подадоха две ярки светлокафяви очи, обрамчени от гъста, къдрава тъмна коса.
	— Да.
	— Казвам се Клара Дъган. Как си?
	— Добре, благодаря. Аз съм Кити Макбрайд.
	— От Шотландия, а?
	— Да.
	— Аз пък съм от добрия стар Ийст Енд в Лондон. Къде отиваш?
	— В Аделаида.
	— Не съм я и чувала. Аз пък отивам в Сидни. Добре си облечена. Прислужница на дама ли си?
	— Не. Имам предвид… придружителка съм.
	— О-о-о! Схващам — каза Клара. — Е, ако зная нещо за ония богаташи, ако твоята дама не си е довела слугиня, на теб ще се падне карането и носенето на борда. И чистенето на повръщано, кат’ стане неспокойно морето. Брат ми Алфи вика, че корабът смърдял с дни кат’ дойде буря. Той вече е там и добре си живее, или поне така казва. Той ми каза да спестя пари, че да не пътувам в трета класа. Петима души умрели на неговото пътуване — добави Клара. — Работих ден и нощ в една фабрика, за да си платя каютата. Ще си струва обаче, ако стигнем дотам.
	— Божичко! Да се надяваме, че нашето пътуване ще е по-спокойно.
	— Когато стигна там, ще мога да бъда която си искам. Ще съм свободна! Не е ли страхотно? — Очите на Клара светеха от щастие.
	На вратата изведнъж се почука и Клара отиде да я отвори. Един млад стюард й се ухили.
	— Вие ли сте госпожица Макбрайд?
	— Да.
	— Госпожа Макромби моли да отидете в каютата й. Нуждае се от помощ с разопаковането на куфара си.
	— Разбира се.
	Кити последва стюарда навън, а Клара се отпусна на леглото си със саркастична усмивка.
	— Поне някои от нас са свободни — извика след Кити.

	* * *

	След като прекара първата вечер, въртейки се в леглото, преследвана от кошмари за бури, корабокрушения и гладни канибали, които я ядат жива, прекъсвани от шумното хъркане отгоре, дните на Кити скоро добиха рутина и започнаха да минават бързо. Кити ставаше в седем, докато Клара още спеше, за да се измие, да се облече и да си оправи косата. После тръгваше по леко поклащащия се коридор и се качваше по стълбите към първа класа на по-горната палуба.
	Беше свикнала с морето почти веднага и макар Клара и госпожа Макромби да бяха останали на легло, когато корабът попадна в „леко вълнение“, по думите на екипажа, Кити установи за своя изненада, че се чувства съвсем добре. Това й спечели комплиментите на екипажа, особено на Джордж, личния стюард на госпожа Макромби, който според Клара й бил „хвърлил око“.
	В сравнение със спартанските каюти от втора класа, стаите на първа класа бяха направо разкошни. По пода имаше плюшени килими с изящни шарки на Уилям Морис, месинговите мебели бяха полирани до блясък, а стените бяха покрити с красиво резбовани дървени панели. Госпожа Макромби беше в стихията си — всяка вечер се обличаше за вечеря в различни екстравагантни рокли.
	Кити прекарваше повечето си сутрини, прислужвайки на госпожа Макромби, чиито лични нужди включваха огромно количество кърпене. Тя въздишаше над разпорените шевове на корсетите и корсажите, докато накрая не заключи, че госпожа Макромби е скрила истинските си размери от шивачката си от суета. По обяд отиваше в трапезарията на втора класа и ядеше с Клара. Кити беше изумена колко прясна е храната и колко плавно се движат сервитьорите, носейки табли с напитки и чинии по често люлеещия се под. Следобед се разхождаше на чист въздух на горната палуба, след което се оттегляше с госпожа Макромби в салона на първа класа, за да играят карти или крибидж.
	Времето се стопли, докато параходът плаваше на юг през Средиземно море, спирайки в Неапол, преди да продължи към Порт Саид и да влезе в Суецкия канал. Макар госпожа Макромби да отказваше да слезе от кораба, уплашена да не хване някоя „смъртоносна чума от туземците“, гледката на тези екзотични чуждоземни брегове накара Кити да усети нервната възбуда на приключението.
	За пръв път в живота си наруши правилата и танцуваше на шумни празненства с ирландска и шотландска музика в задимения тъмен салон на трета класа. Клара я беше завлякла почти насила първия път и Кити седна благоприлично встрани, докато приятелката й се наслаждаваше на танц след танц под веселите звуци на келтската музика. Скоро я убедиха да се включи и започна да се върти в танц с различни млади мъже, които до един се държаха като истински джентълмени.
	Освен това отношението й към госпожа Макромби стана по-топло — след някое и друго уиски в часа за коктейли госпожата показваше чувството си за хумор и започваше да разказва груби шеги, които биха докарали на баща й сърдечен удар. Тъкмо през една от онези вечери госпожа Макромби сподели колко се притеснява от предстоящата среща с малката си сестра.
	— Не съм виждала Едит, откакто беше на осемнадесет, колкото теб, мила моя, когато замина за Австралия, за да се омъжи за милия Стефан. Тя е почти петнадесет години по-млада от мен — татко доста се изненада от раждането й. — Госпожа Макромби се ухили и дискретно се оригна. — Изобщо не прилича на мен, освен това — добави госпожа Макромби и направи жест на келнера да й напълни чашата. — И предполагам знаеш, че баща ти беше любимец на жените по онова време, когато семейството ми го познаваше.
	— Наистина ли? Божичко — отговори уж спокойно Кити, с надеждата госпожа Макромби да разкаже още подробности, но вниманието на покровителката й бе привлечено от музикалната група на кораба, която започна да свири, и разговорът секна.
	Докато наближаваха Порт Коломбо в Цейлон, морето под парахода „Ориент“ се разбуни. Кити остана здрава и се грижеше и за госпожа Макромби, и за Клара, които позеленяха и не ставаха от леглата си. Мислеше си, че морската болест трябва да е най-големият социален изравнител, защото никакво богатство не можеше да я предотврати. Пътниците от всички класи бяха оставени на милостта на неравните вълни и стюардите на кораба бяха заети да раздават джинджифилови настойки, които уж успокоявали стомаха. Кити не можеше да попречи на госпожа Макромби да налива щедро уиски в лековитите си питиета с обяснението, че „нищо няма да спре това ужасно въртене, мила моя, така че мога направо да му съдействам“.
	Докато пресичаха необхватния Индийски океан, а континентът Австралия бе като обетованата земя пред тях, Кити изпита по-силна жега, отколкото си бе представяла, че може да съществува. Седеше с госпожа Макромби на най-горната палуба — най-доброто място да те повее малко морски вятър — с книга от корабната библиотека в ръка и си мислеше, че вече се е сдобила със своя идентичност. Вече не беше само дъщерята на отец Макбрайд, а способна млада жена, която според Джордж се справяше с плаването по-добре от всяка друга и можеше да се държи на краката си без помощта на баща си и майка си.
	Гледаше нагоре към безоблачното небе и ужасът от разкритието й се отдалечаваше с Шотландия. Когато госпожа Макромби обяви, че са само на една седмица от дестинацията си, Кити усети свиване в стомаха, което нямаше нищо общо с люлеенето на кораба. Това беше земята на Дарвин — земята на един човек, който не се криеше зад Господ, за да обясни собствените си мотиви и вярвания, а възхваляваше силата и съзиданието на природата; най-доброто и най-лошото от нея, цялата й красота и жестокост, изложени на показ пред всички. Природата беше честна, без предразсъдъци и лицемерие.
	Кити реши, че ако можеше да намери подходяща метафора за чувствата си в момента, би казала, че е все едно госпожа Макромби да свали прекалено тесните си корсети и да реши отново да започне да диша.

	* * *

	Повечето пътници бяха на палубата сутринта, когато се очакваше „Ориент“ за пръв път да види бреговете на Австралия. Вълнението на борда беше осезаемо, всички пътници протягаха вратове, за да видят земята, в която мнозина от тях щяха да започнат нов живот.
	Щом брегът се появи пред погледите им, над палубата се спусна странна тишина. Между синьото море и блестящото небе лежеше тясна, червена ивица земя.
	— Доста плоско, а? — сви рамене Клара. — Ник’ви хълмове не виждам.
	— Да, така е — отговори замаяна Кити, която почти не вярваше, че наистина вижда със собствените си очи онова, което преди беше само недостъпно петно в атласа.
	Когато корабът навлезе в пристанището на Фремантъл, пътниците започнаха да аплодират. На Кити й се стори дори по-голямо от Лондонското пристанище, откъдето бяха тръгнали, и се възхити на невъзможно високите пътнически и товарни кораби, които си търсеха място на пристана, и разнородните тълпи, които ходеха всеки по своята си работа под нея.
	— Леле майко! — Клара прегърна Кити. — Наистина стигнахме в Австралия! Как ти се струва, а?
	Кити гледаше как пътниците слизат по подвижния мост, стиснали в ръце земните си притежания и децата си. Неколцина бяха посрещнати от приятели или роднини, но повечето стояха на кея, объркани и зашеметени под яркото слънце, докато не ги прибере и отведе някакъв чиновник. Кити се възхищаваше на всеки един от тях за смелостта им да напуснат родната си страна, за да намерят нов, по-добър живот тук.
	— Доста недодялана сбирщина, доколкото виждам — заяви госпожа Макромби, докато обядваха агнешки котлети в трапезарията. — Но е факт, че Австралия първо е била заселена от утайката на обществото, докарана тук от Англия. Престъпници и разбойници, всички до един. Освен в Аделаида, разбира се, която е построена по план, за да привлече хора от… по-висока класа, така да се каже, да се заселят тук. Едит казва, че е чудесен християнски град. — Тя наведе глава с безпокойство, слушайки непознатия акцент на австралийските гласове, които се носеха през отворените прозорци, и започна да си вее силно с ветрилото. По челото й беше избила пот. — Можем само да се надяваме в Аделаида да е по-хладно, отколкото тук — продължи тя. — Божичко, нищо чудно, че туземците се разхождат без дрехи. Жегата е направо непоносима.
	След обяда госпожа Макромби се прибра в каютата си да подремне, а Кити се върна на палубата, за да наблюдава с интерес как вадят добитъка от кораба. Повечето животни изглеждаха недохранени и объркани, докато се препъваха надолу по подвижния мост.
	— Толкова далече от свежите зелени поля на дома — прошепна на себе си.
	На следващата сутрин корабът потегли отново към следващата си спирка — Аделаида. Последните два дни преди пристигането им бяха прекарани в прибиране на многото дрехи на госпожа Макромби обратно в куфарите.
	— Защо не дойдеш при мен в Сидни, след като се установя? Градовете не може да са толкова далече един от друг, нали? На картата поне изглеждаха близо — отбеляза Клара на последния им обяд на борда.
	Същата вечер Кити попита стюарда Джордж дали това би било възможно, а той се изкиска на невежеството й.
	— Бих казал, че по права линия има над седемстотин мили от Аделаида до Сидни. И дори така, ще трябва да се борите с племена, въоръжени с копия, да не говорим за кенгурутата, змиите и паяците, които могат да убият човек с едно ухапване. Като погледнахте картата, госпожице Макбрайд, не се ли зачудихте защо няма никакви градове във вътрешността на Австралия? Никой бял човек не може да оцелее дълго в пустошта.
	Преди да заспи в последната си нощ на кораба, Кити отправи гореща молитва.
	— Моля те, Господи, не ми пречат змиите и кенгурутата, нито дори диваците, но моля те, не позволявай да ме опекат жива в казан!

	* * *

	Когато „Ориент“ влезе в пристанището на Аделаида, Кити се сбогува с разплаканата Клара.
	— Е, време е да се сбогуваме. Радвам се, че се запознахме, Кити. Обещаваш ли да ми пишеш?
	Двете се прегърнаха силно.
	— Разбира се, Клара. Пази се и дано всичките ти мечти се сбъднат.
	Докато помагаше на госпожа Макромби да слезе по подвижния мост, и Кити се почувства сякаш ще заплаче. Едва сега, на слизане от кораба, осъзна колко ще й липсват приятелите й на борда.
	— Флорънс! — възкликна една слаба, елегантна жена с гъста махагонова коса, помаха им и тръгна към тях.
	— Едит! — Двете сестри си размениха сдържани целувки по бузите.
	Кити тръгна след тях, следвайки кочияша в ливрея, който ги отведе до файтона. Погледна облеклото на Едит — рокля от брокат, закопчана до врата, да не говорим за корсета и кюлотите отдолу — и се запита как издържа жегата. Кити копнееше да се накисне чисто гола в хладните води, които се плискаха в кея.
	Когато стигнаха файтона, едно малко момче с най-черната кожа, която Кити някога бе виждала, вдигаше куфарите, за да ги натовари отзад.
	— Божичко! — Госпожа Макромби изведнъж се обърна към нея. — Толкова се развълнувах от срещата ни, скъпа сестро, че забравих да те запозная с госпожица Кити Макбрайд, най-голямата дъщеря на отец Макбрайд, наш добър семеен приятел. Тя беше моя помощничка и спасителка по време на пътуването — добави госпожа Макромби с привързаност в гласа и погледна Кити.
	— Тогава се радвам да се запознаем — отвърна Едит и огледа Кити с хладен поглед. — Добре дошли в Австралия. Надявам се да ви хареса с нас, тук в Аделаида.
	— Благодаря ви, госпожо Мърсър.
	Докато чакаше двете сестри да се качат във файтона, Кити изпита силното чувство, че приветствието на Едит беше толкова фалшиво, колкото звучеше.


>>	8.

	Прашното пътуване от пристанището в задушаващата жега започна сред колиби с ламаринени покриви край кея, мина през редици от бунгала и накрая стигна до широка улица, обградена от елегантни къщи.
	„Алиша Хол“, наречена на свекървата на Едит, беше грандиозна бяла сграда в колониален стил на „Виктория Авеню“. Построена да издържа на жегата през деня, къщата бе обградена от всички страни с хладни, сенчести веранди и тераси с изящно оформени парапети с решетки. По залез започна истинска какофония, създадена от хор насекоми, чието име Кити още не знаеше.
	Откакто пристигнаха преди три дни, госпожа Макромби — или Флорънс, както я наричаше Едит — прекарваше времето си или в сън, за да си почине от уморителното пътуване, или с Едит на верандата, където си разменяха новините от последните тридесет години.
	В момента трите бяха единствените жители на „Алиша Хол“: господин Стефан Мърсър, съпруг на Едит и господар на къщата, пътуваше по работа, а двамата им синове също ги нямаше. Като изключим закуската, обяда и вечерята — когато никоя от сестрите не я включваше в разговора отвъд първоначалния поздрав и сбогуването накрая — Кити седеше в проветривата си стая в пастелни цветове на горния етаж на къщата.
	Досега самотата не й тежеше. На Кити й беше достатъчно да вземе някоя книга от библиотеката на долния етаж и да чете на терасата пред спалнята си. Но дните продължиха да се редят, все така еднообразни, и когато наближи Коледа, мислите на Кити се насочиха към дома. Пишейки писмо на семейството си, почти усещаше ледения въздух и мъглата и виждаше огромната коледна елха на „Принсес стрийт“, украсена с малки светлинки, които подскачаха и танцуваха на вятъра.
	— Толкова ми липсвате — прошепна тя с насълзени очи, сгъвайки листа.
	След закуска обикновено се разхождаше в обширната разцъфнала градина. Тя беше разделена на секции, с пътеки, прокарани през тревата, някои засенчени от рамки, покрити с глицинии. Тъмнозелените декоративни храсти бяха идеално подрязани, както и засетите лехи, пълни с растения, които никога не бе виждала преди — ярко розови и оранжеви цветя, лъскави зелени листа, лилави цветове с аромат на мед, в които кацаха големи сини пеперуди, за да пият сладкия нектар.
	Стените на градината бяха обградени от огромни дървета с необичайна призрачно бяла кора. Щом се приближеше до тях, усещаше прекрасен свеж мирис като от билки, носен от лекия ветрец, и си обеща да попита Едит какви са.
	Но колкото и красива и поддържана да бе „Алиша Хол“, на Кити започваше да й прилича на луксозен затвор. Никога преди в живота си не бе бездействала така; армия от слуги се грижеше за всички нужди на живеещите в къщата, Австралия я чакаше зад стените на градината, а нямаше какво да прави, така че времето започна да й тежи.
	Един ден, малко преди Коледа, Кити се връщаше от градината след сутрешната си разходка, когато видя някакъв мъж да влиза през задната врата на двора. Спря се и се вгледа в червения прах, покрил косата му с неясен цвят, мръсните му дрехи и обувки. Първият й инстинкт беше да избяга вътре и да каже на слугите, че някакъв скитник е влязъл в имота. Тя се скри зад една колона на верандата и загледа скришом как мъжът върви към входа за слугите.
	— Добър ден! — провикна се той, и Кити се зачуди как я е видял, понеже беше много добре прикрита. — Виждам сянката ти, който и да си. Защо се криеш?
	Тя знаеше, че мъжът би могъл лесно да я сграбчи, ако избяга по верандата, но си напомни, че е била в много по-лоши ситуации с пияни шотландци на пристанището, така че си пое дълбоко въздух и се показа.
	— Не се криех. Просто стоях на сянка.
	— Слънцето доста пече по това време на годината, но това тук нищо не е, в сравнение с жегата горе, на север.
	— Не знам нищо за това. Току-що пристигнах.
	— Така ли? Откъде?
	— От Шотландия. Имате ли работа в тази къща? — настоя тя.
	Той изглеждаше развеселен от въпроса.
	— Ами да, надявам се, че имам.
	— Тогава ще кажа на госпожа Мърсър, че е дошъл посетител, когато се върне.
	— Госпожа Мърсър не е у дома в момента?
	— Убедена съм, че ще се върне скоро — отвърна Кити, осъзнала грешката си. — Но има много прислуга в къщата.
	— Тогава ще отида да говоря с тях — заяви мъжът и тръгна с широки крачки към задната врата, която водеше в кухнята. — Приятен ден.
	Тя се скри бързо вътре и се качи по стълбите в стаята си, след което излезе на терасата и видя един кон с каруца да потегля от задната врата на двора няколко минути по-късно. Успокои се, че слугите са го отпратили, строполи се на леглото и започна да си вее силно с ветрилото.

	* * *

	Същата вечер Кити се приготви да слезе на вечеря. Още се изумяваше от факта, че на другия край на света, в земя на туземци езичници, имаше електрически светлини и вана, която можеше да се напълни в който и да е ден от седмицата. Кити си взе освежителна вана, вдигна си косата, прокле луничките си и накрая слезе по елегантните извити стълби. Спря внезапно, защото пред нея се разкри прекрасна и неочаквана гледка: коледна елха, закичена с малки, лъскави украшения, които блещукаха в меката светлина на полилея отгоре. Познатият аромат на елхови иглички толкова силно й напомни за Бъдни вечер със семейството й, че пророни една сълза.
	— Бог да благослови всички ви — прошепна тя и продължи надолу, утешавайки се с мисълта, че догодина по това време ще си бъде обратно вкъщи. Когато стигна дъното на стълбите, видя мъж, облечен официално за вечеря, да закача последното украшение на елхата.
	— Добър вечер — поздрави мъжът, излизайки измежду клоните.
	— Добър вечер — отвърна Кити. Вгледа се в него и й се стори, че в тембъра на гласа му има нещо познато.
	— Харесва ли ви дървото? — попита той и тръгна към нея със скръстени ръце, загледан нагоре в творението си.
	— Толкова е красиво!
	— Това е подарък за моята… за госпожа Мърсър.
	— Така ли? Колко мило от ваша страна.
	— Да.
	Кити отново се вгледа в него, в тъмната му коса, блестяща под светлината, и…
	— Мисля, че вече сме се срещали, госпожице…
	— Макбрайд — успя да каже Кити, най-сетне осъзнала точно кой е мъжът и откъде го познава.
	— Аз съм Дръмънд Мърсър, синът на госпожа Мърсър. По-точно син номер две — допълни той.
	— Но…
	— Да?
	— Вие…
	Кити видя как очите му светнаха от веселие и усети как се изчервява от срам.
	— Толкова съжалявам. Помислих…
	— Че съм някакъв скитник, дошъл да обере къщата?
	— Да. Моля, приемете извиненията ми.
	— А вие, ако можете, приемете моите извинения, че не ви се представих по-рано. Дойдох по пътя от Алис Спрингс с камила, поради което изглеждах толкова… неглиже.
	— Дошъл сте на камила?!
	— Да, камила. Има хиляди камили тук в Австралия и противно на това, което може да чуете от някои, те са най-надеждният транспорт по нашия опасен терен.
	— Разбирам — каза Кити, опитвайки се да възприеме всичко това. — Тогава нищо чудно, че изглеждахте толкова мръсен. Искам да кажа, щом сте яздили през Австралия. Аз дойдох тук на кораб, отне няколко седмици, и… — Кити знаеше, че започва да „бърбори“, както се изразяваше баща й.
	— Простено ви е, госпожице Макбрайд. Направо е невероятно как най-мръсният скитник може да изглежда добре, след като се поизмие, нали? Щом пристигнах взех каруца и пони, за да отида и да взема дървото на мама от пристанището. Всяка година ни носят елха от Германия и исках да се уверя, че ще получим най-добрата. Миналата година игличките паднаха за един ден. А сега, да отидем ли в дневната за по питие?
	Кити изправи гръб и хвана протегнатата му ръка.
	— Да, разбира се.
	Тази вечер, с Дръмънд на масата, атмосферата на вечеря беше доста по-лека. Той й се подиграваше приятелски, но безмилостно, за грешката й сутринта, която разсмя госпожа Макромби до сълзи. Само Едит седеше и гледаше недоволно забавлението.
	_Защо се отнася толкова студено към мен?_ — зачуди се Кити. — _Не съм направила нищо лошо…_
	— Е, госпожице Макбрайд, разгледахте ли вече нашето приятно малко градче? — попита я Дръмънд по време на десерта.
	— Не, но бих искала, тъй като още не съм купила коледни подаръци за семейството ви — довери му тя шепнешком.
	— Е, утре трябва да изляза, за да се погрижа за някои… работи. Мога да ви закарам с файтона, ако желаете.
	— Ще ви бъда много благодарна, господин Мърсър. Благодаря ви.
	След несполучливата им първа среща Кити трябваше да признае, че Дръмънд се оказа много приятна компания. Безгрижното му държание без излишни официалности много се харесваше на Кити. Освен това той беше най-красивият мъж, когото някога бе виждала, висок, с широки рамене, ярки сини очи и гъста, вълниста тъмна коса. Не че това имаше значение, разбира се, каза си Кити, докато си лягаше по-късно през нощта. Едва ли щеше да загледа нея — луничавата дъщеря на беден свещеник. Освен това от самата идея, който и да е мъж да се доближи до нея, я побиваха тръпки. Станеше ли дума за интимни отношения, в момента можеше да мисли само за лицемерието на баща си.

	* * *

	На следващата сутрин Дръмънд й помогна да се качи в каруцата и Кити се настани до него.
	— Готова ли сте? — попита той.
	— Да — отвърна тя. — Благодаря ви.
	Конят затропа с копита през портата и после по широката улица. Кити вдиша прекрасния аромат, който не можеше да назове.
	— Какъв е този мирис? — попита тя.
	— Евкалиптови дървета. Коалите ги обожават. Баба ми твърди, че когато построили „Алиша Хол“ през 1860, в дърветата живеели няколко семейства коали.
	— Божичко! Досега само съм чела за тях в книгите.
	— Изглеждат точно като живи плюшени мечета. Ако видя някоя, ще ви я покажа. А ако чуете нощем странен вик, нещо средно между хъркане и ръмжене, ще знаете, че това е мъжка коала, която си търси листа или женска.
	— Разбирам. — Кити бавно започваше да свиква със странния акцент на Дръмънд — смесица от немска интонация, шотландски акцент на някои думи и от време навреме по някой австралийски израз. Слънцето печеше силно и тя дръпна бонето си по-надолу, за да закрие лицето си.
	— Не ви понасят температурите тук, така ли?
	— Да, има нещо такова — призна тя, — а и слънцето веднага изгаря кожата ми.
	— Скоро ще свикнете, а и трябва да кажа, че имате много чаровни лунички.
	Тя хвърли поглед на Дръмънд, за да види дали пак не й се подиграва, но изражението му не се промени — беше все така концентриран върху воденето на коня по все по-заетата улица. Кити седеше тихо, докато навлизаха в града, и забеляза, че улиците са много по-широки, отколкото в Единбург, а къщите са здрави и елегантни. Добре облечени жители се разхождаха по пътеките, като жените носеха чадърчета за слънце.
	— Е, как ви се струва Аделаида дотук? — попита я Дръмънд.
	— Не съм видяла достатъчно от града, за да отсъдя.
	— Нещо ми подсказва, че не разкривате лесно мислите си, госпожице Макбрайд. Така ли е?
	— Общо взето да. Просто защото се съмнявам другите да се интересуват от тях.
	— Някои от нас биха се интересували — увери я той. — Вие сте същинска енигма, струва ми се.
	Кити отново се въздържа от отговор, понеже не бе сигурна дали това е комплимент или обида.
	— Веднъж ходих в Германия — каза той, нарушавайки неловката тишина. — Единственото ми пътуване в Европа досега. Стори ми се студено, мрачно и доста скучно. Австралия може да си има своите проблеми, но поне тук грее слънце и всичко е драматично. Можете ли да се справите с малко драма, госпожице Макбрайд?
	— Може би — даде неутрален отговор Кити.
	— Тогава ще се справите добре в Австралия, защото тук не е за хора със слаби сърца. Поне извън границите на града — допълни той и спря понито и файтона. — Това е „Кинг Уилям стрийт“. — Той посочи една улица, обградена с магазини, боядисани в ярки цветове, с блестящи знаци, рекламиращи стоките им. — Съвсем цивилизовано място. Ще ви оставя тук, на „Бийхайв Корнър“, и ще ви взема след два часа, точно в един. Това устройва ли ви?
	— Да, напълно, благодаря ви.
	Дръмънд слезе от каруцата и предложи ръката си на Кити, за да й помогне.
	— Сега вървете и правете това, което дамите като че ли обичат най-много, и ако сте добро момиче, ще ви заведа да видите Дядо Коледа на „Ръндъл стрийт“ по-късно.
	Дръмънд й намигна и се качи обратно в каруцата.
	Кити застана на прашната улица и загледа каретите, конските каруци и понитата, които носеха мъже с широкополи шапки. Погледна нагоре и видя онова, което Дръмънд бе нарекъл „Бийхайв Корнър“ — красива червено-бяла сграда с арки и шпилове, увенчана от изящно изрисувана пчела. Уверена, че ще успее да я намери пак, тя тръгна по улицата и се загледа във витрините. Вече силно изпотена от горещината, тя попадна на галантериен магазин и влезе да разгледа учудващо голямото разнообразие от панделки и дантели за продан. Вътре беше още по-горещо, отколкото навън, ако това изобщо беше възможно. Със стичаща се по врата й пот тя купи по един метър дантела за госпожа Макромби и госпожа Мърсър, както и малко бял памучен плат за мъжете, с идеята да направи от него кърпички и да избродира цветове на шотландски магарешки бодил в ъглите.
	Тя плати и избяга от задуха в магазина, преди да се посрами и да припадне. Тръгна бързо по улицата в търсене на подслон от слънцето и разхлаждаща чаша вода, докато не видя знак в далечината: „Единбург Касъл Хотел“.
	Втурна се през вратата и попадна в претъпкана, задимена стая с огромни вентилатори на тавана. Проправи си път до бара почти без да забележи, че цялата стая бе утихнала при появата й, отпусна се на един стол и измънка „Вода, моля“ на една от сервитьорките, чието деколте беше подобаващо дълбоко за ужасната жега. Момичето кимна и загреба вода от една бъчва в халба. Кити я грабна и я изпи на един дъх, после поиска още една. След като изпи и нея, започна да идва на себе си, вдигна глава и видя около четиридесет чифта мъжки очи, които я наблюдаваха.
	— Благодаря — каза на сервитьорката, след което, опитвайки се да си придаде достойнство, стана и тръгна към вратата.
	— Госпожице Макбрайд! — Една ръка хвана нейната, точно когато посегна към месинговата брава. — Какво съвпадение, че ви виждам тук.
	Тя погледна нагоре, право в развеселените очи на Дръмънд Мърсър, и усети как отново се изчервява.
	— Бях жадна — защити се тя. — Навън е много горещо.
	— Да, така е. Изобщо не биваше да ви оставям сама на улицата, предвид, че не сте свикнали с климата тук.
	— Вече съм съвсем добре, благодаря.
	— Това ме радва. Свършихте ли с пазаруването?
	— Да, определено. Не знам как някой може да пазарува в тази жега — допълни тя, веейки си с ветрилото.
	— Малко уиски за вас, госпожице? — чу се глас зад нея.
	— Аз…
	— Само с медицинска цел — увери я Дръмънд. — Аз ще й правя компания, Лахлан — добави той, водейки я обратно към бара. — И впрочем, тази млада дама е родом от Единбург.
	— Тогава каквото питие си поиска момата, ще е за сметка на заведението. Голям шок е, госпожице, като пристигнете тук за пръв път — продължи мъжът, влезе зад бара и отвори една бутилка. — Тъй си е, помня първата седмица, когато си мислех, че съм дошъл в ада. И си мечтаех за студените мъгливи нощи у дома. Ето, изпийте това, и да вдигнем тост за родината!
	Макар Кити никога да не бе пила алкохол, беше видяла как госпожа Макромби гълта на екс големи чаши уиски всяка нощ на борда на „Ориент“, така че реши, че една малка чашка няма да й навреди.
	— За родината! — вдигна тост Лахлан.
	— За родината — отвърна Кити.
	Двамата мъже изпиха чашите си златна течност на един дъх, а тя отпи малка глътка и я преглътна. Течността се спусна по гърлото й, изгаряйки нежните й вътрешности. Събралата се компания я гледаше с интерес. Тя усети как уискито се уталожи приятно в стомаха й и изпи остатъка от чашата наведнъж, след което, както бяха направили новите й приятели, я удари в бара.
	— Да, истинска шотландска девойка! — Лахлан й се поклони шеговито, а зрителите отстрани нададоха одобрителни викове и заръкопляскаха. — Още по чаша за всички!
	— Много впечатляващо, госпожице Макбрайд — каза Дръмънд, подавайки й нова чаша. — Може и да успеем да направим австралийка от вас!
	— Не съм страхливка, господин Мърсър, би трябвало вече да знаете това — каза Кити и глътна на екс второто уиски и си седна на стола. Вече се чувстваше много по-добре, отколкото преди няколко минути.
	— Виждам, госпожице Макбрайд — кимна мъдро Дръмънд.
	— А сега нека изпеем „По морето към Скай“ за милата девойка, която тъжи за нашата родина! — провикна се Лахлан.
	Целият бар запя и според Кити, която бе прекарала живота си като член на дамски църковен хор, имаше някои много приятни мъжки гласове. После прие още една чаша уиски и се включи във вдъхновяващото изпълнение на „Езерото Ломонд“. Заведоха я на една маса, където седна с Дръмънд и Лахлан.
	— Е, къде живеехте, госпожичке?
	— В Лийт.
	— Аха! — Лахлан удари масата с ръка и си сипа още едно уиски от бутилката. — Аз съм роден на юг. От простолюдието, разбира се. Но стига толкова за старата родина, нека видим още от прочутата шотландска смелост! — Той пак напълни чашата на Кити и вдигна вежда към нея.


	Без да каже и дума, тя вдигна чашата до устните си и я изпи на екс, гледайки Дръмънд в очите.
	Час по-късно, след като демонстрира редица шотландски танци с Лахлан под аплодисментите на зрителите, Кити се канеше да изпие поредната чаша, но Дръмънд я покри с ръка.
	— Стига толкова засега, госпожице Макбрайд. Мисля, че е време да ви приберем у дома.
	— Но… приятелите ми…
	— Обещавам, че ще ви доведа отново в друг ден, но наистина трябва да се върнем вкъщи, иначе майка ми ще си помисли, че съм ви отвлякъл.
	— О, да, ако бях няколко години по-млад — вметна Лахлан, — и аз бих сторил същото. Красавица е нашата Кити! Не се притеснявай, момиче, ще се справиш много добре тук, в Австралия.
	Кити се опита да стане, но не успя и трябваше Дръмънд да я вдигне на крака. Лахлан я целуна по двете бузи.
	— Весела Коледа! И помнете, ако някога имате нужда от помощ, Лахлан е на вашите услуги.
	Кити не помнеше как точно стигна до файтона, но определено си спомняше как ръката на Дръмънд я държеше през кръста, за да не падне. След това явно беше заспала, защото когато се опомни, той я носеше на ръце през вратата на „Алиша Хол“ и по стълбите към стаята й, където я свали внимателно на леглото.
	— Благодаря ви — измънка тя и хлъцна. — Вие сте много мил човек.


>>	9.

	Кити се събуди в мрака. В главата й сякаш трополяха цяло стадо слонове. Изправи се в леглото и потръпна, защото слоновете правеха мозъка й на каша с огромните си крака, а съдържанието на стомаха й се вдигаше в гърлото…
	Кити се наведе и повърна на пода до леглото. Стенейки посегна към бутилката вода до леглото си и я изпи набързо, после се отпусна на възглавниците и се опита да прочисти размътения си ум. И след като го постигна, й се прищя да не бе успяла.
	— О, Господи, какво направих? — прошепна тя, ужасена при мисълта за лицето на госпожа Макромби — тя може и да си пийваше по някоя чашка, но определено нямаше да одобри нейната „придружителка“ да гълта уискита на екс в барове и да пее с цяло гърло стари шотландски балади…
	Беше толкова ужасно… Кити затвори очи и реши, че е най-добре пак да изпадне в безсъзнание.
	Събудиха я повторно гласовете навън и вонята на повръщано, изпълваща стаята. Още ли беше на борда на кораба? Буря ли имаше?
	Изправи се в леглото и се успокои, че поне стадото слонове се е преместило от главата й в нови пасбища. В стаята цареше непрогледен мрак и Кити се пресегна да запали газовата лампа до леглото си. В светлината й веднага видя локвата повръщано на пода долу.
	— Божичко! — прошепна тя и се изправи. Краката й бяха като желе. Главата й пулсираше, но тя се принуди да я постави във вертикално положение, да се добере с олюляване до умивалника и да вземе няколко муселинени кърпи и емайлирания леген, за да се опита да почисти. Пусна мръсните кърпи в легена, чудейки се какво ще прави с тях. Вратата се отвори със скърцане и тя се обърна. Дръмънд стоеше на прага.
	— Добър вечер, госпожице Макбрайд. Или трябва да ви наричам Кити, гордостта на Шотландия и „Единбург Касъл Хотел“?
	— Моля ви…
	— Само се закачам с вас, госпожице Макбрайд. Тук, в Австралия, често го правим, както несъмнено знаете. Как се чувствате?
	— Мисля, че и сам можете да видите. — Тя погледна към легена с повръщано, който държеше на коленете си.
	— Тогава няма да влизам в стаята, отчасти заради миризмата тук — предлагам, когато слезете долу, да оставите вратата на терасата отворена — но най-вече защото не би било прилично да вляза в спалнята на една дама. Казах на майка си и леля си, че поради моята немарливост сте получила слънчев удар, докато пазарувахте в града, и не се чувствате достатъчно добре, за да се присъедините към нас за вечеря.
	Тя сведе очи, засрамена.
	— Благодаря ви.
	— Не ми благодари, Кити. Всъщност аз би трябвало да ти се извиня. Не трябваше да те насърчавам да изпиеш първото уиски, да не говорим за второто и третото, особено в тази жега, когато знаех, че не си свикнала с нито едно от двете.
	— Никога досега не съм пила и капка — прошепна Кити. — И толкова се срамувам от поведението си… Ако родителите ми можеха да ме видят…
	— Но не са ви видели, и никой няма да чуе за случката от моята уста. Да знаеш от мен, Кити, когато човек е далеч от семейството си, понякога е приятно да може да бъде себе си. А сега Агнес трябва да се качи с малко бульон и да отнесе този леген, който протягаш към мен като сираче от роман на Дикенс.
	— Няма да изпия и капка повече, докато съм жива.
	— Макар отдавна да не се бях забавлявал както днес, все пак държа себе си отговорен за сегашното ти състояние. Опитай се да си починеш и да пийнеш малко бульон. Утре е Бъдни вечер и би било жалко да я пропуснеш. Лека нощ.
	Какво казваше винаги татко за ситуации като тези? Може би не точно за тази ситуация, призна Кити с гримаса, но винаги я бе учил, че когато човек направи грешка, трябва да върви с високо вдигната глава и да се поучи от нея. Така че, реши тя, тази вечер нямаше да легне тук и да остави Дръмънд да си мисли, че е някаква крехка порцеланова кукла. Вместо това щеше да слезе на вечеря с останалите.
	_Ще му покажа аз_, помисли си тя, пое дълбоко въздух и тръгна олюлявайки се към гардероба си. Когато прислужницата Агнес почука на вратата, тя вече беше облечена и решеше сплъстената си от пот коса, за да я вдигне на кок.
	— Как се чувствате, госпожице Макбрайд? — попита Агнес.
	Момичето беше още по-младо от Кити и говореше със силен ирландски акцент.
	— Вече се възстанових, благодаря ти, Агнес. Когато слезеш долу, моля кажи на госпожа Мърсър, че ще сляза за вечеря.
	— Сигурна ли сте, госпожице? Извинете ме, че ви го казвам, но още изглеждате позеленяла, а няма да е никак хубаво да ви стане лошо на масата — каза Агнес, сбърчи нос от вонящия леген и го покри с чиста муселинена кърпа.
	— Чувствам се съвсем добре, благодаря ти. И се извинявам за това. — Кити посочи легена.
	— О, не се притеснявайте, виждала съм много по-лошо, преди да инсталират тоалетна тук — завъртя очи Агнес.
	Десет минути по-късно Кити вече слизаше колебливо по стълбите с надеждата, че не прави ужасна грешка, защото даже от свежия аромат на бор й прилошаваше. Видя Дръмънд да стои долу със скръстени ръце и да наблюдава коледната елха.
	— Добър вечер — каза тя, когато стигна до дъното на стълбите. — Реших, че все пак съм достатъчно добре, за да се присъединя към вас за вечеря.
	— Наистина ли? И коя сте вие?
	— Аз… моля ви, не ми се подигравайте. Знаете много добре коя съм.
	— Уверявам ви, че никога не сме се запознавали официално, макар че трябва да предположа, че сте госпожица Кити Макбрайд, придружителката на леля ми.
	— Знаете, че е така, господине, така че моля ви, спрете с игрите. Ако това е някаква нова шега, отмъщение за по-рано… Аз…
	— Госпожице Макбрайд, колко се радвам да ви видя отново на крака след ужасния ви слънчев удар!
	Сега вече Кити осъзна колко е болна всъщност, защото от дневната излезе още един Дръмънд, чиито очи блестяха развеселено, но излъчваха и намек за предупреждение.
	— Моля, позволете ми да ви представя брат си, Андрю — продължи той. — Както може би току-що сте осъзнали, ние сме близнаци, макар Андрю да е роден два часа преди мен.
	— О! — възкликна Кити и благодари на Бога, че Дръмънд бе пристигнал навреме, защото иначе можеше да издаде всичко пред Андрю. — Простете ми, господине, не знаех.
	— Изобщо не се притеснявайте, моля ви, госпожице Макбрайд. Уверявам ви, че мнозина правят същата грешка. — Андрю пристъпи към нея и й подаде ръка. — Много се радвам най-после да се запозная с вас, както и че се чувствате достатъчно добре, за да се присъедините към нас тази вечер. А сега, дали мога да ви съпроводя до трапезарията? Трябва да ви представим на баща си.
	Кити хвана Андрю под ръка с благодарност, защото още й беше трудно да се държи на крака. Забеляза, че Дръмънд й намигва закачливо, но се обърна и го игнорира.
	Трапезната маса бе отрупана с празнични украси: елегантни златни поставки за салфетки и борови клонки с червени коледни орнаменти блестяха в светлината на свещите. Кити гледаше с интерес как семейство Мърсър казаха молитва на немски, преди Андрю да запали четвъртата свещ в сложно украсения венец в центъра на масата.
	Когато всички седнаха, Андрю забеляза любопитния поглед на Кити.
	— Това са предколедни свещи — обясни той. — Родителите ми бяха така добри да изчакат да се върна вкъщи, за да мога да запаля последната преди Бъдни вечер — винаги обичах да го правя като дете. Това е стара немска лутеранска традиция, госпожице Макбрайд — добави той.
	Докато вечеряха с телешко, което тя успяваше да погълне само на много малки хапки, и то след като ги сдъвче добре, Кити наблюдаваше близнаците. Макар и идентични по външност, с тъмната си коса и сини очи, бяха съвсем различни по темперамент. Андрю изглежда беше много по-сериозен и замислен от брат си — той седеше до нея и й задаваше учтиви въпроси за живота й у дома в Единбург.
	— Трябва да ви се извиня от името на брат си. Той би трябвало да знае, че обедното слънце е твърде силно за която и да било млада дама, особено ако е дошла толкова скоро на нашия бряг. — Андрю се намръщи на Дръмънд, който отвърна с небрежно свиване на рамене.
	— Познаваш ме, скъпи братко. Аз съм напълно безотговорен. Добре е, че Андрю вече е тук да ви защитава, госпожице Макбрайд — добави той.
	От другата страна на масата седеше Стефан Мърсър, бащата на близнаците. Той имаше същите сини очи като синовете си, но беше доста пълен, с плешиво теме, покрито с лунички. Разказа й как семейството му е пристигнало на австралийския бряг преди седемдесет години.
	— Може би вече знаете, че много от прадедите ни са дошли в Аделаида, защото тук им е било позволено да почитат Бога по какъвто начин пожелаят. Баба ми била германка и отишла да живее в малко селище, наречено Хандорф, горе в хълмовете Аделаида. Дядо ми бил презвитерианец от Англия; двамата се срещнали тук и се влюбили. Австралия е свободомислеща страна, госпожице Макбрайд, и аз вече не се подчинявам на никоя доктрина, създадена от хората. Като семейство посещаваме англиканската катедрала в града. Утре вечер ще отидем там за службата в полунощ. Надявам се, че ще бъде възможно да се присъедините.
	— За мен ще бъде удоволствие — отвърна Кити, трогната от очевидната тревога на Стефан, че църквата не е презвитерианска.
	Борейки се с десерта — изключително вкусна пандишпанова торта с плодове и истинска сметана отгоре — Кити слушаше разговора на тримата мъже за бизнес интересите на семейството, които изглежда включваха някакви миди и колко тона от тях са докарани от екипите на някакви платноходи. Дръмънд говореше за „събиране“, свързано по някакъв начин с „глави“ добитък. Най-добрият му „джелепин“ не се бил върнал и Дръмънд обяви без никаква ирония, че сигурно е бил „нарязан на парчета от черните и сготвен за вечеря“.
	Седейки тук, в тази елегантна, удобна къща, на Кити й се струваше невероятно, че такива неща могат да се случват отвъд границите на града, който, сравнен с грубите улици на Лийт, й се струваше направо изтънчен.
	— Този разговор сигурно е доста шокиращ за вас — обърна се към нея Дръмънд, сякаш в отговор на мислите й.
	— Четох една книга от Дарв… — Кити се спря, защото не знаеше дали Дръмънд би одобрил. — От един автор, който е посещавал тези брегове и ги споменава. Вярно ли е, че местните убиват хора с копия?
	— Да, за жалост. — Дръмънд снижи глас. — По мое мнение, само поради много сериозните провокации на нежеланите нашественици. Аборигенските племена живеят по своите земи от много хилядолетия — те са може би най-старото местно население в света. Земята им и начинът им на живот са им били отнети със сила под носовете им. Но… — Дръмънд се спря. — Може би е по-добре да оставим тази тема за друг път.
	— Разбира се — каза Кити и се почувства по-добре разположена към Дръмънд. След това се обърна отново към Андрю. — Къде живеете?
	— Горе, на северозападния бряг, в поселище, наречено Бруум. Наскоро поех ръководството на компанията за добив на перли на баща ми. Това е… интересна част на страната, с дълга история. Има дори следа от стъпка на динозавър, отпечатана в скала, която се вижда при силен отлив.
	— Божичко! Колко ми се иска да я видя! Далече ли е Бруум? Може би ще мога да отида дотам с влак.
	— За жалост няма как, госпожице Макбрайд — Андрю потисна усмивката си. — Ще ви отнеме поне няколко дни по море и много повече с камила.
	— Разбира се — каза Кити, засрамена от географската си наивност. — Макар да знам размерите на страната на теория, е много трудно да повярвам, че пътуванията тук наистина са толкова дълги. Ще ми се да получа шанс да изляза извън града, дори само за да докосна някоя скала, която е била тук още от началото на времето. Чувала съм, че по много от тях има интересни рисунки и релефи.
	— Вярно е, макар че брат ми има повече познания за вътрешността на страната, особено за региона около скалата Ейърс*. Близо е, поне по австралийските стандарти, до нашата станция за добитък, която той ръководи.
	[* Червената монолитна скала Ейърс е най-голямата подобна скала в света. Почитана е като духовен център от аборигените, чиито предци са живели там преди от около 20 000 години. Скалата Ейърс постоянно си мени цвета при изгрев и залез. Позната е и под аборигенското име Улуру, или „Гигантското камъче“. — Б.ред.]
	— Бих искала един ден да посетя скалата. Чела съм много за нея — каза с ентусиазъм Кити.
	— Значи се интересувате от древната история и геологията, госпожице Макбрайд?
	— Да, любопитно ми е как ние… — Кити за втори път се спря. — Как Бог ни е пратил на земята в началото, господин Мърсър.
	— Моля, наричайте ме Андрю. И да, всичко това наистина е интересно. И може би по време на престоя си тук — Андрю повиши глас и насочи въпроса си към госпожа Макромби, — леля Флорънс и госпожица Макбрайд биха искали да направят круиз по северния бряг? След като дъждовният сезон свърши през март, разбира се.
	— Флорънс, мила моя, не си го и помисляй — включи се изведнъж Едит. — Последния път, когато пътувах до Бруум, имаше циклон и корабът се разби малко преди Албани. Най-големият ми син живее в напълно нецивилизован град, пълен с черни, жълти и Господ знае какви други раси — крадци и разбойници, всички до един! Заклех се, че повече няма да стъпя там.
	— Хайде, скъпа моя — Стефан Мърсър сложи длан на ръката на жена си. — Не бива да се държим нехристиянски, особено по това време на годината. Бруум определено е необичайно място, госпожице Макбрайд, където се смесват хора от всякакъв сорт и вид. Лично аз го намирам за пленително и живях там десет години, докато основавах перления си бизнес.
	— Това е забравен от Бога, морално покварен град, доминиран от преследването на богатства и пълен с алчни мъже, които искат да задоволят жаждата си за тях! — отново го прекъсна Едит.
	— Не е ли такава цяла Австралия, майко? — попита провлачено Дръмънд на висок глас. — Както и ние самите? — Той посочи огромната трапезария и ястията на масата.
	— Поне се държим по цивилизован начин и следваме добрите християнски ценности — възрази Едит. — Иди ако искаш, скъпа сестро, но аз няма да те придружа. А сега, какво ще кажете ние, дамите, да се оттеглим в дневната и да оставим мъжете да пушат и да си говорят за по-противната част на Австралия?
	— Моля да ме извините — каза Кити няколко секунди по-късно, в антрето с Едит и Флорънс. — Още не се чувствам много добре, а искам да се възстановя напълно за Бъдни вечер утре.
	— Разбира се. Лека нощ, госпожице Макбрайд — каза малко рязко Едит, която изглеждаше облекчена.
	— Да спиш добре, скъпа Кити! — каза госпожа Макромби и последва сестра си към дневната.
	Кити се качи горе, излезе на терасата и погледна звездите, за да потърси специалната Витлеемска звезда, която тя и сестрите й винаги гледаха в небето на Бъдни вечер. Не можеше да я види в нощното небе, може би защото в Аделаида часовникът беше толкова напред в сравнение с Великобритания.
	Влезе обратно вътре, но остави вратите към терасата притворени, понеже спалнята й още миришеше на повръщано.
	Тъй като нощта бе толкова гореща, взе дръзкото решение да си легне само по долна риза, без да облича нощница.

	* * *

	Жаркото слънце я събуди на другата сутрин. Изправи се в леглото и осъзна, че предстои Бъдни вечер. Канеше се да стане, когато нещо голямо и кафяво падна от тавана върху чаршафа, покриващ бедрата й. Съществото веднага започна да пълзи към стомаха й и Кити нададе пронизващ вик, щом осъзна, че е гигантски космат паяк. Стоеше като вкаменена, докато той пълзеше към гърдите й, и изкрещя отново, без да я интересува кой ще чуе.
	— Какво, по дяволите, става?! — извика Дръмънд, отваряйки вратата. Погледна я и веднага видя проблема. С добре премерено движение хвана паяка за един от многото крака и изнесе гърчещото се създание на терасата, откъдето го хвърли. После се върна вътре и затвори здраво вратите зад себе си.
	— Така става, като оставяте отворено — смъмри я той и размаха пръст. Между този пръст и палеца си преди малко бе държал хищника.
	— Вие ми казахте да оставя отворено! — възмути се Кити, а гласът й прозвуча като високо пищене.
	— Имах предвид за малко, не за цяла нощ. Е, това си го бива! — Той я погледна ядосано. — Събуждам се от сън в ранни зори на Бъдни вечер, за да помогна на дама, изпаднала в беда, а вместо благодарности получавам конско.
	— Паякът… отровен ли беше?
	— О, не, това е просто паяк ловец. От време на време може да хапят, но иначе са приятелски настроени. Големи, грозни създания, които се справят много добре с намаляването на популацията на насекомите. Това не е нищо в сравнение с паяците в Северната територия, където живея. Външният нужник — тоалетната, както бихте казала вие — е пълен с тях, и някои наистина са опасни. Налагало ми се е да изсмуквам отровата от един-двама джелепи. Ужасни същества са тези червеногърби паяци.
	Сърцето на Кити още туптеше, но започна да се опомня и реши, че на Дръмънд му е много забавно да я шокира.
	— Там, навън, е съвсем различен живот — каза той, сякаш четеше мислите й. — Въпрос на оцеляване. Закалява човек.
	— Щом казвате.
	— Е, ще ви оставя да си починете още малко, тъй като е едва пет и половина сутринта. — Той й кимна и тръгна към вратата. — Впрочем, госпожице Макбрайд, ако мога да попитам, винаги ли спите само по долна риза? Майка ми би била ужасена.
	Дръмънд се ухили и излезе от стаята.

	* * *

	Три часа по-късно, докато закусваха прясно изпечен хляб и много вкусно сладко от ягоди, госпожа Макромби извади голям пакет и го подаде на Кити.
	— За теб, мила моя — каза на Кити с усмивка. — Майка ти ме помоли да го пазя до Коледа. Знам колко ти липсва домът и се надявам това да успокои копнежа ти по Шотландия.
	— О… — Кити взе в ръце тежкия пакет. На очите й избиха сълзи, но тя успя да ги задържи.
	— Хайде, отвори го, дете мое! Пътувам с него от седмици и се чудя какво е!
	— Не трябва ли да почакам до утре? — попита Кити.
	— Германската традиция е да отваряме подаръците на Бъдни вечер — отвърна Едит. — Макар че пазим своите за вечерта. Моля те, скъпа, отвори го.
	Кити скъса кафявата хартия и започна да вади съдържанието, изпълнена с радост. Имаше кутия от прочутия домашен маслен сладкиш на майка й, панделки от сестрите й, както и рисунки и картички. Баща й беше пратил молитвеник подвързан с кожа, който Кити върна в кутията, без дори да прочете посвещението.
	През остатъка от сутринта предостави услугите си на домакинството, като показа на чернокожата кухненска слугиня как да наточи тестото и да сложи каймата, която бе донесла госпожа Макромби, в малките тестени обвивки. Днес явно щяха да ядат и гъска, а в хладилната стая се пазеше пуйка за утрешния коледен пир. В изгарящата следобедна жега Кити прати към небето послания на любов за семейството си, което сигурно тъкмо се будеше в деня преди Коледа, и се замисли за сестрите си, които сигурно очакваха с вълнение празненствата в следващите два дни. Тъй като тялото й още беше изтощено от алкохолния побой, който му нанесе вчера, тя си легна следобед и я събуди чукане по вратата.
	— Влез — каза сънливо и Агнес отвори вратата. Тя носеше внимателно на ръце дреха от тюркоазена коприна.
	— Това е от госпожа Макромби, госпожице. Коледен подарък е и тя заръча да го носите довечера на вечеря.
	Кити гледаше как Агнес закача дрехата от външната страна на гардероба. Беше най-красивата рокля, която някога бе виждала, но се притесняваше, че няма да може да вдигне ръце в нея, от страх да не се видят петна от пот под мишниците й.
	Семейството се събра в пет часа в дневната, където Кити бе представена на прочутия матриарх на семейство Мърсър, самата баба Алиша. Алиша изобщо не отговаряше на очакванията на Кити — вместо да изглежда постоянно недоволна от нещо, като Едит, пълното й лице беше любезно усмихнато, а сините й очи блестяха от радост. Беше много жалко, помисли си Кити, че не можа да проведе кой знае какъв разговор с Алиша, понеже тя говореше основно на немски, макар да живееше в Аделаида от много години. Андрю преведе извиненията на Алиша за ограничения й английски, но топлото докосване на ръцете й беше достатъчно да покаже на Кити, че е добре дошла в дома, който някога бе принадлежал на Алиша.
	Беше изумително как близнаците толкова лесно превключват от един език на друг — те говореха със събраната компания и на немски, и на английски. Освен това Кити беше трогната, че всички са били така добри да я включат в размяната на подаръци. Получи гребен от слонова кост от Едит и Стефан, малки перлени обички от Андрю, а Дръмънд й даде написана на ръка бележка, закачена за пакет.
C>
	Скъпа госпожице Макбрайд,
	Тази бележка е тук, за да ви каже, че истинският ви коледен подарък е прибран на дъното на гардероба в спалнята ви. Кълна се, че не е жив паяк.
@	Дръмънд
C$
	Тя я прочете и видя развеселеното лице на Дръмънд, след което извади от пакета небесносиня панделка и се усмихна.
	— Благодаря, Дръмънд. Цветът е много красив и ще сложа панделката в косата си, когато се приготвя за вечеря.
	— Избрах го да отива на очите ти — прошепна той, когато вниманието на всички бе приковано от представянето на коледния подарък на Едит от съпруга й.
	— Весела Коледа, скъпа моя — каза Стефан и целуна жена си по двете бузи. — Надявам се, че ще го харесаш.
	В кутията имаше наистина величествена перла на нежна сребърна верижка. Гладката й повърхност блестеше ярко в последните лъчи на залязващото слънце.
	— Господи — каза Едит, докато сестра й закачаше огърлицата на врата й. — Още перли.
	— Но тази е специална, мила моя. Най-добрата от тазгодишния добив. Нали така, Андрю?
	— Да, татко. Самият Т. Б. Елис го потвърди, майко. Не е намирана по-голяма по бреговете на Бруум тази година.
	Кити не можеше да откъсне очи от бляскавата, танцуваща сфера над едрия бюст на Едит. Бе поразена както от размера на скъпоценното украшение, така и от безразличието, с което го бе посрещнала Едит.
	— Харесвате ли перлите? — попита я Андрю, който седеше до нея на облицована с кадифе кушетка.
	— Обожавам ги — отвърна тя. — Все отварях миди по бреговете на Лийт с надеждата да намеря някоя, но, разбира се, така и не сполучих.
	— Съмнявам се да е имало шанс. Трябват им определен климат и определен вид миди, както и много, много години, за да пораснат.
	След отварянето на подаръците всички се прибраха по стаите си, за да се преоблекат за вечеря, и Кити се възползва от възможността да види какво е решил Дръмънд да й даде за Коледа. Доколкото го познаваше, сигурно беше бутилка уиски или мъртъв паяк ловец в рамка. Пакетът беше толкова малък, че й отне известно време да го изрови от дъното на гардероба си.
	Беше невзрачна кутийка, вързана с проста панделка. Отвори я нетърпеливо и извади отвътре малък сив камък.
	Вдигна го и усети студенината му на горещата си длан, но се почувства озадачена защо й го е дал. Също като всяко камъче на плажа в Лийт, имаше прост сив цвят и дори когато го вдигна под светлината, не видя никакви интересни бразди в него.
	Но щом го обърна, видя, че от другата страна е гравиран. Очарована, тя прокара пръсти по издатините и вдлъбнатините, чиито ръбове бяха изгладени от времето и от много човешки ръце, но не успя да различи дума или форма.
	Прибра го в шкафа до леглото си с усещането, че мислите й за подаръка на Дръмънд по-рано са били злобни и дребнави. Повика Агнес да й помогне да облече новата си рокля и да закопчае малките седефени копчета от долната част на гърба до врата й. Вече й беше много горещо и се чувстваше овързана като коледна пуйка, но отражението й в огледалото компенсираше всичко това. Цветът на коприната пасваше перфектно на очите й и ги караше да блестят като тюркоаз. След като Агнес върза панделката на Дръмънд в косата й, Кити си сложи малко руж на бузите, изправи се и слезе долу на празненството.
	— Виж ти, виж ти! Тази вечер сте много красива, госпожице Макбрайд — каза госпожа Макромби с доволен майчински тон. — Знаех си, че този плат ще ти отива, в мига, в който го видях.
	— Много ви благодаря, госпожо Макромби. Това е най-хубавият коледен подарък, който някога съм получавала — отвърна пламенно Кити. Точно тогава звънецът оповести, че идват още гости за Коледа, и те тръгнаха към дневната, за да посрещнат новодошлите.
	— Най-хубавият подарък, така ли? — каза нисък глас зад нея. — Очарован съм.
	Беше Дръмънд, който изглеждаше доста добре в пълно вечерно облекло.
	— Просто бях учтива. Благодаря за панделката… и за камъка, но трябва да призная, че нямам представа какво е.
	— Това, мила моя госпожице Макбрайд, е много рядко и ценно нещо. Нарича се камък чурунга и някога е принадлежал на туземец от племето Арернте. Това е било най-ценното му притежание, дадено му по време на ритуала за навлизане в мъжеството, като символ на специалните му отговорности.
	— Господи! — ахна Кити. После присви очи. — Не сте го откраднали, нали?
	— За какъв ме взимате? Всъщност го намерих преди няколко седмици, докато се връщах насам през пустинята от станцията за добитък. Спах в една пещера и го намерих там.
	— Надявам се, че човекът, който го е загубил, няма да тръгне да си го търси.
	— Сигурен съм, че е отдавна мъртъв и няма да има оплаквания. А сега, госпожице Макбрайд — Дръмънд се пресегна към минаващ поднос с напитки и взе две чаши, — мога ли да ви предложа малко шери?
	Кити видя блясъка в очите му и отказа.
	— Не, благодаря.
	— Трябва да призная, че тази вечер изглеждате доста добре — каза той и изпи малката чашка шери на един дъх, след което направи същото и с втората, която тя бе отказала. — Весела Коледа, Кити — каза тихо. — Дотук познанството ми с теб е истинско… приключение.
	— Госпожице Макбрайд…
	Кити се обърна и видя до себе си Андрю. Помисли си, че е доста смущаващо да бъде в една стая с двама близнаци: на човек му се струваше, че вижда двойно.
	— Добър вечер, Андрю, благодаря ви за прекрасните обици. Нося ги тази вечер.
	— Радвам се, че отиват на прелестната ви рокля. Мога ли да ви предложа едно малко шери, за да вдигнем коледен тост?
	— Госпожица Макбрайд е въздържателка. Не пийва и капка, нали така? — промърмори Дръмънд до нея.
	С тези думи той се отдалечи и Кити се запита колко ще издържи, преди да му зашлеви шамар, само за да изтрие самодоволната усмивка от лицето му. Гостите скоро се събраха в трапезарията, където ги чакаше обилно пиршество: печена гъска, традиционните печени картофи и дори един хагис, който госпожа Макромби бе донесла в хладилната стая на кораба. От елегантните дрехи и бижутата на жените Кити разбра, че празнува Коледа с _creme de la creme_ на висшето общество в Аделаида. От дясната й страна седеше любезен господин от Германия, който говореше перфектен английски, и й разказа за пивоварския си бизнес и лозята си, които процъфтявали в хълмовете Аделаида.
	— Климатът е подобен на Южна Франция и гроздето расте добре. Убеден съм, че след няколко години светът ще купува австралийско вино. Това — той вдигна една бутилка и й я показа, — е от нашите. Мога ли да ви убедя да пробвате?
	— Не, благодаря ви, господине — каза тихо, неспособна да понесе още един многозначителен поглед от Дръмънд, който седеше срещу нея.
	След края на вечерята групата се събра около пианото и изпя _Stille Nacht_ на немски, последвана от традиционни английски коледни песни. След като изчерпаха репертоара, Едит, която вече бе показала изненадващ талант на пианото, се обърна към по-големия си син.
	— Андрю, ще ни попееш ли?
	Компанията заръкопляска учтиво, а той се приближи до пианото.
	— Простете ми, дами и господа, защото съм загубил форма. Както можете да си представите, нямам много възможности за изява като певец в Бруум — каза Андрю. — Ще изпея „Всяка долина“ от „Месия“ на Хендел.
	— А аз ще се постарая да му акомпанирам — допълни Едит.
	— Боже, какъв глас! — прошепна съседът й винар, след като Андрю приключи и трапезарията избухна в аплодисменти. — Сигурно е можел да стане професионален оперен певец, но животът — и баща му — са имали други планове. Така е в Австралия — допълни също толкова тихо. — Много овце, добитък и нечестно придобити богатства, но малко култура. Един ден страната ни ще се промени, слушайте какво ви казвам.
	Вече наближаваше единадесет часът и гостите бяха отведени по каретите от кочияшите си, за да тръгнат към центъра на Аделаида за службата в полунощ.
	Катедралата „Сейнт Питър“ беше впечатляваща гледка със сложните си готически спирали, издигащи се в небето, и топлата светлина на свещи, изливаща се през прозорците с витражи. Дръмънд въведе майка си и леля си в катедралата, а Андрю помогна на Кити да слезе от каретата.
	— Имате прекрасен глас — каза му тя.
	— Благодаря ви. Всички ми го казват, но може би човек не оценява това, което му е лесно да прави. Освен това няма полза от пеенето, освен да забавлявам гостите на майка и татко по празниците — каза Андрю, докато се качваха с тълпата по стълбите на катедралата.
	Вътрешността на църквата бе също толкова впечатляваща, с високи сводести арки около църковните пейки. Службата, която баща й би нарекъл „високоцърковна“, беше пълна с кадене на тамян и свещеници със златотъкани одежди, на които баща й би се присмял. Кити се качи да вземе причастие и коленичи пред олтара между Дръмънд и Андрю. Поне, помисли си тя, не умираше от студ, както ставаше обикновено в църквата на баща й в Лийт по Коледа.
	— Хареса ли ви? Знам, че не е това, с което сте свикнали? — попита я на излизане Андрю.
	— Вярвам, че за Господ няма значение къде и как го почиташ, стига да прославяш името му — отвърна тактично Кити.
	— Ако изобщо има Бог. В което лично аз се съмнявам — чу се гласът на Дръмънд от мрака зад нея.
	Когато се прибра в спалнята си по-късно, след като се увери, че вратите на терасата са здраво затворени и огледа внимателно тавана и ъглите за осмокраки космати чудовища, които биха могли да пожелаят да си легнат при нея, Кити реши, че това беше много интересен ден.


>>	10.

	Между Коледа и Хогманай* — или, както го наричаха тук, Нова година — имаше разходки за забавление на обитателите на „Алиша Хол“. Отидоха на пикник в Елдър Парк и слушаха оркестъра на сцената, а на следващия ден посетиха зоопарка на Аделаида. Докато Кити се радваше на различните пухкави затворници, като ококорените опосуми и очарователните коали, на Дръмънд му достави повече удоволствие да я завлече в отделението за влечуги и да й покаже богатото разнообразие от змии. Постара се да й посочи кои са безобидни и кои — смъртоносни.
	[* Хогманай е националният празник в цяла Шотландия, празнуван с особена жар в Единбург. Това е годишното кейли, Голямото събитие, когато текат забавления вкъщи, пъбове и общински сгради. Празнува се приблизително 3 дни, като кулминацията е на 31 декември. — Б.ред.]
	— Питоните са общо взето безопасни, макар че могат да те ухапят лошо, ако ги настъпиш случайно. Онези австралийски кафяви змии, които трудно се виждат на земята, са най-отровни. Също и — той посочи стъклената преграда, — онази змия на ивици, която се е увила около клона в ъгъла. Това е тигрова змия и ухапването й е също толкова ужасно. Но змиите обикновено хапят само ако ги закачаш — добави той.
	Дръмънд предложи Кити да се качи на слон, най-голямата атракция на зоопарка в Аделаида. Качиха я не особено елегантно на гърба на застаряващия сив слон и тя седна горе, чувствайки се като индийска махарани, каквито бе виждала на картинки в една книга.
	— Почакайте да се качите на камила — това се казва неудобно пътуване — извика й Дръмънд.
	Тази вечер се прибра у дома и веднага писа на семейството си, че е яздила слон, и то на най-неочакваното място.
	Хогманай дойде и Кити узна, че Едит традиционно прави голямо вечерно парти на този ден.
	— Причинява ни това всяка година — изстена Дръмънд на закуска. — Настоява да си облечем тартаните.
	— Това е нормално в Единбург през цялата година — отвърна Кити.
	— Точно там е въпросът, госпожице Макбрайд. Аз съм роден и отрасъл в Австралия, никога не съм стъпвал в Шотландия, и което е по-важно, нямам и такова намерение. Ако момчетата в станция Килгара знаеха, че ще подскачам в пола като момиче цяла вечер, щяха да ме скъсат от подигравки.
	— Но си струва да го направим, за да зарадваме майка ни, нали? — включи се в разговора Андрю. — Не забравяй, че тя е родена там и старата родина й липсва. Сигурен съм, че и на госпожица Макбрайд ще й хареса.
	— Не се сетих да донеса клановия си тартан… — прехапа устна Кити.
	— Сигурен съм, че майка ще ти услужи с някой от нейните. Гардеробът й е претъпкан с такива дрехи. Извинете ме. — Дръмънд се изправи. — Имам работа за вършене в града, преди да замина за Европа.
	— Брат ви заминава за Европа? — попита Кити, след като Дръмънд излезе от стаята.
	— Да. Утре, с татко — отвърна той. — Дръмънд иска да купи още няколко глави добитък — стадата му намаляха тази година поради сушата и копията на черните, а татко има да продава някои великолепни перли от тазгодишния добив и няма доверие на другиго да го свърши вместо него. Освен това на север тече дъждовният сезон и там не е много удобно място за живеене. Повечето ни платноходи в Бруум са на пристана заради сезона на циклоните. Скоро ще се върна да наглеждам нещата. Прекарах там последните три години, учейки се от татко, и сега ще поема управлението от него, преди майка да се разведе с него поради изоставяне. — Андрю се усмихна печално.
	— Тя каза, че не й е харесало в Бруум, доколкото си спомням.
	— Когато майка ми е живяла там, преди десет години, е било трудно за жена, но перлената индустрия се разраства, а с нея и градът. А и с такова смесено общество никога не е скучно. Трябва да се свикне, но лично аз го намирам за вълнуващо. Смятам, че и с вас би било така, понеже имате приключенски дух.
	— Така ли?
	— Според мен — да. А и сякаш приемате хората каквито са.
	— Баща ми — и Библията — бързо добави тя, — са ме учили никога да не съдя по цвят и вид, а само по душата на човека.
	— Да, госпожице Макбрайд. Много е интересно, нали, как хората, които смятат себе си за истински християни, могат да се държат като точно обратното? Е, както и да е… — каза той, след което настана неловка тишина.
	— А сега — Кити се изправи на крака, — трябва да потърся майка ви и да предложа помощта си за приготовленията за тазвечерното парти.
	— Това е много мило от ваша страна, но се съмнявам да има нужда от помощ. Също като всичко друго, с което тя се занимава, и това ще върви като добре смазана машина.
	Тази вечер, докато Кити си обличаше тюркоазената рокля, която Агнес бе почистила умело с пара, за да отстрани петната от пот, на вратата й се почука. Влезе госпожа Макромби с дълго парче тартан.
	— Добър вечер, мила моя госпожице Макбрайд. Това е шарфът ви за тази вечер. От мен и скъпия ми покоен съпруг. Ще се гордея да ви видя в тартана на семейство Макромби. В последните няколко седмици бяхте като дъщеря за мен.
	— Аз… благодаря ви, госпожо Макромби. — Кити бе дълбоко трогната от думите й. — Толкова сте добра към мен!
	— Ще ми окажете ли честта да ви го вържа?
	— Разбира се. Благодаря ви.
	— Знаете ли — каза госпожа Макромби, премятайки тартана над дясното рамо на Кити, — за мен беше удоволствие да гледам как разцъфвате в седмиците след като напуснахме Единбург. Бяхте като мишле, когато се запознахме. А вижте се сега! — Госпожа Макромби закрепи елегантна брошка с форма на цветче магарешки бодил на рамото на Кити. — Вие сте истинска красавица и гордост за семейството си. За когото и да се омъжите, ще му бъдете достойна съпруга.
	— Ще бъда ли? — отвърна Кити и се остави на госпожата да я избута към огледалото.
	— Погледнете се, госпожице Катрин Макбрайд; с вашия горд шотландски произход, интелигентност и красива физика. О, много се забавлявах да гледам как двамата ми племенника се опитват да спечелят вниманието ви, всеки по своя начин.
	Госпожа Макромби се изкикоти като момиченце и Кити разбра, че вече си е пийнала.
	— Така че — продължи тя — се запитах кой от двамата ще изберете? Те са толкова различни. Скъпа, решили ли сте кой близнак ще бъде?
	Кити никога не си бе позволявала да мисли, че който и да е от богатите близнаци я смята за нещо повече от забавление (Дръмънд) или по-малка сестра (Андрю), така че отговори честно.
	— Наистина, госпожо Макромби, убедена съм, че грешите. Семейство Мърсър очевидно са една от най-могъщите фамилии в Аделаида…
	— Ако не и в Австралия — добави госпожа Макромби.
	— Да, а аз, като бедна дъщеря на свещеник от Лийт, никога не бих могла да считам себе си за достойна за когото и да било от двамата. Нито за семейството им.
	Звънецът на входната врата проехтя и я спаси.
	— Е, скъпа моя — каза госпожа Макромби, прегърна я и я задържа до гърдите си, — нека видим какво ще се получи, а? И в случай че нямам възможността да ви пожелая честита 1907 година по-късно тази нощ, ще го направя сега. Просто знам, че ще бъде щастлива година!
	Госпожа Макромби се изнесе от стаята като кораб с вдигнати платна. Щом вратата се затвори, Кити се строполи на леглото си, изпълнена с облекчение и объркване.

	* * *

	Ако имаше едно нещо, в което Кити знаеше, че я бива, това бяха шотландските танци. Майка й бе научила нея и сестрите й да танцуват, отчасти защото тя самата обичаше танците, но най-вече защото нямаше какво друго да се прави в дългите зимни вечери в Лийт. И освен това движението им помагаше да се стоплят.
	И, божичко, помисли си Кити, докато танцуваше „Херцогът на Пърт“, тази вечер определено я стопли. Завиждаше на мъжете, чиито килтове оставяха краката им голи, докато тя се потеше като прасе в копринената си рокля с корсет и тартановия шарф. Но тази вечер това не я притесняваше — танцуваше отново и отново с различни партньори, докато най-накрая, малко преди полунощ, седна да си почине и Андрю й донесе голяма чаша плодов пунш, за да утоли жаждата си.
	— Е, госпожице Макбрайд, тази нощ видяхме още една страна на характера ви. Вие сте изключително добра танцьорка.
	— Благодаря ви — отговори тя. Още беше задъхана и се молеше Андрю да не се приближи много до нея, защото беше убедена, че той би усетил ужасната миризма на пот.
	Няколко минути по-късно той я отведе в антрето с останалите гости, за да се спази старата шотландска традиция да посрещнат първия човек, който премине прага в полунощ. Събраха се около коледната елха, чиито иглички вече се бяха оронили по пода, и Кити застана до Андрю.
	— Още десет секунди! — изрева Стефан сред тълпата и те започнаха да отброяват секундите, докато накрая всички избухнаха в аплодисменти и си честитиха един на друг новата година.
	Кити изведнъж се озова в прегръдките на Андрю.
	— Честита Нова година, госпожице Макбрайд. Исках да попитам…
	Кити видя безпокойството на лицето му.
	— Да?
	— Мога ли да ви наричам Кити от сега нататък?
	— Да, разбира се.
	— Е, надявам се през 1907 да продължим своето… приятелство. Аз… искам да кажа, Кити…
	— Честита Нова година, момчето ми! — Стефан прекъсна разговора им и плесна сина си по гърба. — Не се съмнявам, че ще ме накараш да се гордея с теб в Бруум.
	— Ще направя всичко по силите си — отвърна Андрю.
	— Честита Нова година и на вас, госпожице Макбрайд. Вие сте най-хубавото украшение на семейната ни Коледа. — Той се наведе напред и целуна Кити по бузата, а мустакът му я погъделичка. — И двамата се надяваме да решите да удължите престоя си в Австралия, нали, моето момче? — Стефан намигна на сина си, без да си прави труда да се прикрива, и тръгна да честити новата година и на останалите си гости.
	Андрю се извини и тръгна да търси майка си, а Кити излезе на верандата на чист въздух.
	Изведнъж две силни ръце я повдигнаха изотзад и я завъртяха в кръг няколко пъти, преди накрая да я свалят на земята.
	— Честита Нова година, госпожице Макбрайд… Кити… Кет… да, този прякор ви пасва перфектно, защото сте като котка, с лека стъпка и много по-умна, допускам, отколкото мислят повечето хора. Накратко, вие умеете да оцелявате.
	— Така ли? — Главата на Кити се въртеше и тя се опита да се успокои. Погледна нагоре към Дръмънд. — Пиян ли сте?
	— Ха! Точно вие да ми го кажете, госпожице Кити-Кет. Може би малко, но хората ми казват, че се държа много приятелски, когато се напия. А сега имам да ви казвам нещо.
	— И какво е то?
	— Със сигурност знаете толкова добре, колкото и аз, че се кроят планове да станете постоянна част от семейството ни.
	— Аз…
	— Не се преструвайте, че не знаете какво имам предвид. Очевидно е за всеки, че Андрю е влюбен във вас. Чух дори родителите ни да го обсъждат. Татко напълно подкрепя идеята; майка, по някакви свои си женски причини, не е толкова ентусиазирана. Но тъй като в тази къща тежи думата на баща ми, съм убеден, че съвсем скоро ще получите предложение.
	— Мога да ви уверя, че никога не ми е хрумвала подобна мисъл!
	— Тогава или проявявате фалшива скромност, или сте по-глупава, отколкото си мислех. Естествено, като по-възрастен, той има право на първи опит, но преди да решите, искам да се включа в надпреварата и да ви кажа, че като за жена притежавате много качества, на които се възхищавам. И…
	За пръв път, откакто Кити познаваше Дръмънд, тя видя несигурност в очите му.
	— Работата е такава…
	И той я взе в ръцете си и я целуна силно по устните. Дали от шок, или от чисто удоволствие, Кити не се отдръпна веднага и цялото й тяло сякаш се разтопи като бучка масло, оставена под австралийското слънце.
	— Ето така — каза той, когато най-накрая я пусна. После се наведе и прошепна в ухото й: — Помнете това: брат ми може да ви даде сигурност, но с мен ще получите приключения. Само ми се закълнете, че няма да вземете решение, докато не се върна от Европа. А сега отивам в „Единбург Касъл“ да празнувам до зори с приятелите си. Лека нощ, госпожице Макбрайд.
	Дръмънд помаха с ръка, остави Кити на верандата и тръгна към задната част на къщата. Когато чу файтона с понито да излиза през портата, Кити колебливо докосна устните си. И преживя отново всяка секунда удоволствие, която бе изпитала от докосването му.

	* * *

	Кити не видя Дръмънд на следващата сутрин — беше излязъл рано сутринта, за да наблюдава товаренето на куфарите на парахода. Кити даде на Стефан Мърсър писмата, които бе обещал да прати на семейството й, когато пристигне в Европа.
	— Всъщност — каза той с намигване, — може да отида и да ги доставя лично. Довиждане, мила моя. — Той я целуна по двете бузи. После се качи на каретата и цялото домакинство го изпрати.
	Кити закуси сама с Андрю, тъй като госпожа Макромби бе поръчала да й занесат закуската в стаята, а Едит се сбогуваше със съпруга си и сина си на пристанището. След проведените вчера разговори на Кити й беше неудобно да седи там с него. Той изглеждаше необичайно унил.
	— Госпожице Макбрайд… — започна накрая.
	— Моля те, Андрю, разбрахме се вече да ме наричаш Кити.
	— Разбира се, разбира се. Кити, яздиш ли?
	— Да, яздя, или по-точно някога го правех. Научих се като дете, когато посещавахме баба ми и дядо ми в Дъмфрисшайър. Някои от понитата бяха доста диви, хванати от ливадите, и често ме хвърляха от гърбовете си. Защо питаш?
	— Тъкмо си мислех, че един галоп много помага да си прочистиш ума. Имаме бунгало в хълмовете Аделаида с малка конюшня към него. Какво ще кажеш да се качим там днес? Въздухът е по-чист и хладен, и мисля, че ще ти хареса. Майка ми даде позволението си да те наглеждам сам, между другото.
	Стигнаха до бунгалото на семейство Мърсър два часа по-късно. Кити, която очакваше съвсем малка къщичка, беше изумена, защото ниската къща беше направо едноетажно имение, обградено от разцъфнали градини и лозя. Обърна се в кръг, за да види как зелените хълмове се издигат и спускат около тях. Напомни й малко за низините на Шотландия.
	— Толкова е красиво! — ахна тя, и наистина го мислеше.
	— Радвам се, че ти харесва. А сега нека ти покажа конюшните.
	Половин час по-късно двамата излязоха да яздят. Тръгнаха в тръс по долината и излязоха на равнина, където Кити реши да опита лек галоп. Андрю я последва и също мина в галоп, а Кити се засмя на глас, във възторг от чистия въздух и зеленината около себе си.
	Когато се върнаха в бунгалото, тя видя, че на една маса на верандата е сложен лек обяд.
	— Изглежда много вкусно — каза Кити, още задъхана, и без повече приказки седна на един от столовете и си взе парче хляб, още горещ от печката.
	— Има и свеж лимонов сок за теб — посочи Андрю.
	— Кой е приготвил всичко това?
	— Икономката в тази къща. Живее тук целогодишно.
	— Въпреки че ми каза, че рядко идвате тук?
	— Да. Баща ми е много богат, какъвто смятам да бъда и аз.
	— Сигурна съм, че ще успееш — каза Кити след кратка пауза.
	— Разбира се — продължи бързо Андрю, осъзнавайки, че е направил грешка, — това не е основната ми цел, но особено тук, в Австралия, парите помагат много.
	— Помагат навсякъде, но наистина вярвам, че не могат да купят щастие.
	— Напълно съм съгласен, Кити. Семейството и… любовта, те са всичко.
	Довършиха обяда си в почти пълна тишина. Кити просто се концентрира върху насладата от заобикалящата я среда и се опита да не мисли за вероятната причина за това посещение.
	— Кити… — наруши мълчанието накрая Андрю. — Може би знаеш защо те доведох тук, горе?
	— За да ми покажеш пейзажа? — отвърна Кити, но думите прозвучаха неискрено дори на нея самата.
	— Това, но също и… не може да си напълно изненадана да чуеш колко се… привързах към теб в последните десет дни.
	— О, сигурна съм, че щеше да се умориш от мен, ако ме познаваше по-отдавна, Андрю.
	— Съмнявам се, Кити. Както обикновено, просто проявяваш скромност. Говорих дълго с леля си, която те познава от дете, и тя не можа да каже и една лоша дума за теб. В нейните очи, както и в моите, ти сякаш си перфектна. И след като вече уведомих майка си и баща си за намеренията си, а те се съгласиха…
	Андрю стана внезапно и дойде да коленичи пред нея.
	— Катрин Макбрайд, моля да ми окажете честта да станете моя съпруга.
	— Господи! — възкликна Кити след подходяща пауза, която трябваше да покаже пълно неведение за подобно предложение. — Шокирана съм. Никога не съм си помисляла…
	— Това е защото си тази, която си, Кити. Момиче… жена, всъщност, която не осъзнава собствената си красота, вътрешна и външна. Ти наистина си красива, Кити, и разбрах в мига, в който те видях, че искам да бъдеш моя съпруга.
	— Наистина ли?
	— Да. Не бих казал, че съм романтична натура, но… — Андрю се изчерви. — Действително беше любов от пръв поглед. А после — засмя се той, — разбрах, че съм бил прав, когато показа такъв ентусиазъм към динозавърската стъпка в Бруум. Повечето момичета дори не знаят какво е динозавър, камо ли да се интересуват от фосилизираната му стъпка. Е, какво ще кажеш?
	Кити погледна Андрю и несъмнено красивото му лице, после вдигна глава и огледа красивото имение, което този мъж очакваше да наследи. Мислите й се върнаха към Лийт и баща й, който твърдеше, че я обожава, но после, заради онова, което знаеше, я бе заточил на другия край на света.
	— Аз…
	Дяволският й ум изрисува ярка картина с лицето на Дръмънд, после започна да реди спомени в рамка в главата й. Начинът, по който се закачаше с нея, държеше се с нея не като с порцеланова кукла, а като с равна, как я караше да се смее, дори когато не искаше… и най-вече начинът, по който се бе почувствала, когато той я целуна само преди няколко часа.
	Въпросът беше дали той изкарваше наяве най-доброто или най-лошото у нея? Което и от двете да беше, тя определено не беше същият човек, когато бе с него.
	— Моля те, разбирам, че това е шок за теб, толкова скоро след запознанството ни — продължи Андрю в тишината. — Но трябва да се върна в Бруум през февруари или март, а както отбеляза майка, това оставя много малко време за приготовления за сватба. Не искам да те принуждавам да бързаш с решението си, но…
	Гласът на Андрю секна и тя си помисли колко мил човек беше.
	— Мога ли да помисля известно време? Планирах да се върна при семейството си в Шотландия. А това ще означава… да остана тук. За остатъка от живота си. С теб.
	— Скъпа Кити, разбирам те напълно. Помисли колкото дълго искаш. Леля Флорънс ми каза от какво сплотено семейство идваш и знам каква жертва ще направиш, ако се омъжиш за мен. И, разбира се, поне през следващите няколко години ще живееш в Бруум.
	— Място, което майка ти мрази.
	— И което вярвам, че ще заобичаш. Променило се е много от последния път, когато тя благоволи да го посети. Бруум процъфтява, Кити — корабите, пристигащи всеки ден от всички краища на света, носят луксозни стоки и скъпоценности, каквито не можеш да си представиш. Но да — съгласи се Андрю, — наистина е недооформено общество, където много от правилата на нормалното социално поведение не съществуват. Но чувствам, че ще го обикнеш толкова силно, колкото майка ми го намрази, просто защото си толкова щедра и вярваш в равенството. А сега трябва да се изправя, преди капачката на коляното ми да се счупи. — Андрю стана и взе ръката на Кити в своята. — Колко време ще ти трябва?
	— Няколко дни?
	— Разбира се. От сега нататък — каза той, хвана едната й ръка в своите и я целуна леко, — ще те оставя на мира.
	В следващите три дни Кити обсъди ситуацията със себе си, един великолепен малък дългоопашат папагал в градината, и, разбира се, Бог. Никой от тримата не можа да й даде каквито и да е нови насоки по темата. Копнееше за мъдрия съвет на майка си, която би го дала само от любов и в интерес на дъщеря си.
	— _Но така ли би било наистина?_ — запита се Кити, крачейки напред-назад из стаята си, и осъзна, че би било много вероятно Адел да подтикне дъщеря си да използва възможността да се омъжи за такъв красив мъж от добро, богато семейство, предвид скромния им живот, който водеха в Лийт.
	Простата истина беше, че макар Кити да осъзнаваше, че бракът е следващата стъпка в живота й, щом навърши осемнадесет, той винаги й бе изглеждал далече в бъдещето. А сега беше тук. Въпросът, който си задаваше отново и отново, беше дали трябва да обича бъдещия си съпруг от мига, в който го види. Или дали първоначалната радост от годежа идва от по-прагматичен ъгъл: от знанието, че си избрана сред многото млади дами — особено ако си бедна като нея — и че си осигурена за остатъка от живота си. Може би любовта щеше да израсте от съвместния живот, който един ден щеше да включва и семейство.
	Освен това Кити беше сигурна, че ако семейство Мърсър бяха видели затрудненото положение, в което живееше собственото й семейство, и бяха разбрали, че не е особено добра партия, биха погледнали на този брак по съвсем друг начин. Но това не беше Единбург, а Австралия, където тя и всички други, достигнали прашния й червен бряг, можеха да преоткрият себе си и да бъдат които пожелаят.
	Какво бъдеще изобщо я чакаше в Шотландия? Ако имаше късмет — брак с Ангъс и живот на съпруга на свещеник, не по-различен от първите й осемнадесет години, освен че можеше да бъде и още по-труден.
	Въпреки думите на Дръмънд, че с него ще има „приключения“, тя осъзна, че бракът с всеки от двамата близнаци и заминаването с него в северната част на тази огромна земна маса ще й ги осигури.
	Но… начинът, по който тялото й се разтопи, когато Дръмънд я целуна. Когато Андрю взе ръката й и я целуна, не беше неприятно, но…
	Най-накрая, изтощена от вътрешните си противоречия, Кити реши да отиде при госпожа Макромби. Макар да бе предубедена, тя беше най-близкото нещо до семейство, което Кити имаше тук.
	Избра момент, когато Едит бе излязла да посети свои приятели. Пиха чай заедно и Кити изложи мислите и дилемите си пред госпожа Макромби.
	— Така, така. — Госпожа Макромби вдигна вежда, но за изненада на Кити не показа нито удоволствие, нито неодобрение. — Вече знаеш, че очаквах това да се случи, но, мила моя, наистина ти съчувствам. Никоя от нас не е толкова наивна, че да не осъзнава безвъзвратния ефект, който това решение ще има върху остатъка от живота ти.
	— Да.
	— Колко ти липсва Единбург, откакто си тук?
	— Липсва ми семейството.
	— Но не и самото място?
	— Когато слънцето пече, копнея за хладината у дома, но харесвам каквото видях от Австралия досега. Това е страна на възможностите, където всичко може да се случи.
	— За добро или лошо — вметна госпожа Макромби. — Мило момиче, от моята перспектива, ще повторя каквото ти казах на Нова година. Мога да кажа само, че ти разцъфна, откакто пристигна тук. Смятам, че Австралия ти подхожда, както и ти на нея.
	— Да, тук определено се чувствам по-свободна — призна Кити.
	— Но ако се омъжиш за Андрю, ще трябва да се примириш с факта, че няма да видиш семейството си дълги години. Макар да не се съмнявам, мила моя, че ще имаш свое собствено семейство. Това е естественият ред на нещата, дали тук или в Единбург. Щом една жена се омъжи, животът й се променя по един или друг начин. А самият Андрю? Харесваш ли го?
	— Да, много. Той е вежлив, мил и умен. И съдейки по това, което ми е казвал, също и работлив.
	— Да, действително е такъв — съгласи се госпожа Макромби.
	— Както и да изглежда за външните хора, да бъдеш син на богат баща си има своите лоши страни. Той трябва да докаже пред Стефан и пред себе си, че може да постигне същия успех. За разлика от Дръмънд, който поради случайността да се роди втори няма същото чувство за отговорност. Наследникът и резервният наследник на трона на семейство Мърсър — засмя се тя.
	— Ако мога да попитам, Кити… Дръмънд говори ли с теб, преди да замине за Европа?
	— Да. — Кити реши, че сега не е времето да мълчи от срам. — Помоли ме да го изчакам.
	— Така си и мислех. Той не можеше да откъсне очи от теб от мига, в който те видя. Всички тези глупави закачки… детински начин да търси вниманието ти. А ти какво му каза?
	— Аз… не казах нищо. Тогава той си тръгна и не го видях повече, преди да се качи на кораба за Европа.
	— Колко драматично. Е, не желая да се държа снизходително към теб и да ти изброявам предимствата на всеки от племенниците ми, но, мила Кити, това, което мога да ти кажа, е, че когато една млада дама вземе решение да сключи брак, това, което има нужда да получи от бъдещия си съпруг, е много различно от онова, за което може би си мечтае като младо момиче. Под това имам предвид сигурност и стабилност — особено в държава като тази — и човек, на когото може да се уповава и да разчита, че ще я закриля. Някой, когото уважава, и да, преди да попиташ, любовта наистина израства с времето. А и не се съмнявам, че Андрю вече обича теб.
	— Благодаря ви, госпожо Макромби, за мъдрия ви съвет. Ще помисля върху думите ви. И трябва да го направя бързо, защото нямаме много време.
	— За мен е удоволствие, Кити. Както със сигурност знаеш, много бих се радвала с теб официално да станем роднини, но решението е твое. Само помни, че Андрю ти предлага не само любовта си, а и цял един нов живот, с който ти можеш да направиш каквото поискаш.

	* * *

	По-късно същия ден, когато видя, че Андрю се връща вкъщи с понито и колата, тя слезе бързо на долния етаж, за да го посрещне на вратата и да му съобщи решението си, преди да се откаже.
	— Андрю, може ли да поговорим?
	Той се обърна към нея и тя разбра, че се опитва да прочете отговора в очите й.
	— Разбира се. Нека влезем в дневната.
	Кити забеляза колко беше напрегнат. Двамата влязоха в дневната и седнаха.
	— Андрю, извини ме, че ми отне толкова време да обмисля предложението ти. Както знаеш, това е много важно решение за мен. Но вече взех решение и за мен ще бъде чест да стана твоя съпруга, стига баща ми да даде съгласието си. — Кити замлъкна, останала без дъх, и погледна Андрю. Той не изглеждаше толкова щастлив, колкото бе очаквала.
	— Андрю, да не си променил намеренията си?
	— Аз… не. Искам да кажа… абсолютно сигурна ли си?
	— Абсолютно сигурна съм.
	— И никой не те е притиснал да го направиш?
	— Не!
	След като получи отговора си, сега сякаш искаше да я разпитва за причините да се съгласи.
	— Аз… ами, струваше ми се, че събираш сили да ми откажеш. Че може би има някой друг. Аз…
	— Кълна се, няма друг.
	— Е, добре, значи…
	Кити видя как изражението на Андрю видимо се разведри.
	— Господи! Сега аз съм най-щастливият мъж на света! Веднага трябва да пиша на баща ти, за да помоля за позволението му, но… ще възразиш ли, ако използвам телеграма? Както знаеш, писмата пристигат толкова бавно, а времето е малко. Разбира се, ще пиша и на татко, с молба да посети родителите ти, докато е в Европа. — Думите се сипеха от устата на Андрю, който крачеше възбуден напред-назад. — Надявам се баща ти да е готов да повери обичната си дъщеря на мен. Той познава семейството ни чрез леля ми, разбира се. — Андрю се спря и взе ръцете й в своите. — Заклевам ти се сега, Катрин Макбрайд, че ще те обичам и ще ти дам най-доброто от всичко през целия ти живот.
	Кити кимна и затвори очи, а той я целуна леко по устните.

	* * *

	Два дни по-късно Андрю показа на Кити телеграмата, която току-що бе пристигнала.
C>
	АНДРЮ СТОП С РАДОСТ ДАВАМ БЛАГОСЛОВИЯТА СИ ЗА БРАКА ТИ С ДЪЩЕРЯ МИ СТОП ВСИЧКО НАЙ-ДОБРО НА ДВАМА ВИ СТОП МАЙКА Й И СЕМЕЙСТВОТО ПРАЩАТ ПОЗДРАВЛЕНИЯ СТОП РАЛФ СТОП
C$
	— Последното препятствие! — възкликна триумфално Андрю. — Сега можем да го обявим пред света и да започнем подготовката за сватбата. Може да не е толкова пищна, колкото би ти се искало, предвид ограничението във времето, но мама познава всички, които си струва да познаваш в Аделаида, и ще използва връзките си, за да ти осигури поне красива рокля.
	— Тези неща не са толкова важни за мен, Андрю.
	— И така да е, тази сватба е важна за мама. Ще съобщим на нея и на леля Флорънс тази вечер.
	Кити кимна, извърна се от него и се качи горе, а очите й преливаха от сълзи. Когато стигна стаята си, тя се хвърли на леглото и зарида, защото всичките й съмнения, че баща й иска да се отърве от нея завинаги, се бяха доказали.

	* * *

	На сутринта преди сватбата й с Андрю месец по-късно, Кити стоеше пред високо огледало в булчинската си рокля. Едит наистина имаше много връзки и тя бе облечена в бяла рокля, достойна за принцеса. Талията й бе пристегната до крайност, а високата яка караше червената й коса да изпъква, вдигната от Агнес в красива прическа. Богатата алансонска дантела бе украсена със стотици малки перли, които блестяха и светеха при най-малкото й движение.
	— Толкова сте красива, госпожице Кити. Иде ми да заплача… — каза Агнес, изправяйки тюления воал на раменете на Кити.
	— Добро утро, Кити.
	Кити видя отражението на Едит, която тъкмо влизаше в стаята.
	— Добро утро.
	— Не изглежда ли като на картина, госпожо? — каза Агнес и издуха носа си.
	— Да, наистина — отвърна вдървено Едит, сякаш я болеше от признанието. — Мога ли да поговоря с Катрин насаме?
	— Разбира се, госпожо.
	— Дойдох да ти пожелая късмет, Катрин — каза Едит и обиколи бъдещата си снаха, за да се увери, че роклята изглежда идеално.
	— Благодаря ви.
	— Някога, когато бях много по-млада, познавах баща ти. Запознахме се на един бал в шотландските планини. Вярвах, че е също толкова запленен от мен, колкото бях аз от него. Но баща ти винаги е бил чаровен, както съм убедена, че знаеш.
	Сърцето на Кити заби по-бързо. Тя не отговори, разбирайки, че Едит не е свършила.
	— Разбира се, грешах. Оказа се, че е не само чаровен, а и непостоянен. Подлец, който обичаше да съблазнява жени, а след като свърши с тях, да минава на следващата. Казано направо, той ме остави да страдам. Няма да навлизам в детайли, но освен че разби сърцето ми, той почти унищожи и репутацията ми. Аз… е, достатъчно е да кажа, че ако Стефан не бе пристигнал от Австралия и не се бяхме запознали по случайност в Лондон — без той да знае нищо за… лошата слава, с която се бях сдобила, — бъдещите ми шансове щяха да бъдат провалени.
	_Дишай дълбоко_, заповяда си Кити, когато усети, че кожата под роклята й изтръпва от срам и шок.
	— Уверявам те, че всичко, което ти казвам, е истина. Надявам се, разбираш защо не бях особено доволна, когато сестра ми писа, за да ме уведоми, че ще я придружиш и трябва да те посрещна в дома си. Защото, разбира се, истината бе потулена и сестра ми няма никаква представа какво ми стори нейният светец Ралф. А сега… — Едит застана пред нея. — Ти — неговата дъщеря — ще се жениш за първородния ми син, и ще станем едно семейство. Виждам иронията в това, както съм сигурна, че я вижда и баща ти.
	Кити сведе поглед към диплите бяла дантела, стелещи се около краката й, обути в елегантни обувки.
	— Защо ми разказвате това? — прошепна тя.
	— Защото ставаш част от семейството ни и не искам между нас да има повече тайни. Както и за да те предупредя, че ако някога нараниш сина ми, както баща ти нарани мен, ще те намеря и ще те унищожа. Разбираш ли?
	— Да.
	— Е, това е всичко, което имах да кажа. Мога само да се надявам, че имаш нрава на майка си. Сестра ми каза, че тя е много мила жена със силен дух. Трябваше отдавна да съм разбрала, че имах късмет да се измъкна, защото съм убедена, че майка ти е страдала в брака си с онзи мъж, както се случи и с мен. Той! Свещеник! — изсмя се дрезгаво Едит, но видя очевидното смущение на Кити и си възвърна спокойното изражение. — А сега, Кити, нека никога повече да не споменаваме тази тема. — Едит се доближи и я целуна колебливо по двете бузи. — Изглеждаш прекрасно, мила моя. Добре дошла в семейство Мърсър.


>	Кики
>	Плажа Пра Нанг, Краби, Тайланд
>	Януари 2008

>>	11.

	Ейс разпери ръце и се прозя, пускайки книгата на дивана. Аз изправих гръб, обмисляйки историята, която току-що бях чула.
	— Уха! — промърморих. — Кити Мърсър изглежда като страхотна жена! Да се премести на другия край на света, да се омъжи за човек, когото едва познава, и да се сдобие със свекърва демон.
	— Предполагам, че много жени в онези времена са правели същото, особено ако са имали живот, към който не искат да се връщат. — Ейс се загледа някъде в далечината. — Като Кити — добави накрая.
	— Да, баща й явно е бил истински негодник. Мислиш ли, че е направила правилния избор, като се е омъжила за Андрю, вместо за Дръмънд?
	Ейс се вгледа в снимката на Кити на предната корица.
	— Кой знае? Правим толкова много избори всеки ден…
	Изражението му стана непроницаемо, затова не го попитах какви решения е взел той, за да стигне дотам, че да се крие в този палат.
	— Въпросът е — казах аз, — какво общо има с мен? Не мисля, че сме роднини — изобщо не си приличаме.
	За да демонстрирам, вдигнах книгата до главата си и се опитах да си придам същото строго изражение като нейното. Ейс се засмя и погали с пръст бузата ми.
	— Не е нужно да си приличате, за да имате роднинска връзка. Виж ме мен — баща ми е европеец, а бих се обзаложил, че и ти си от смесена раса. Не си ли се чудила?
	— Да, разбира се. Честно казано, винаги просто съм го приемала. Хората се опитват да познаят откъде съм, като чуят, че съм осиновена. Правят какви ли не предположения — че съм южноазиатка, южноамериканка, африканка… Сякаш всички искат да те поставят в някаква кутия и да ти сложат етикет, но аз исках просто да бъда себе си.
	Ейс кимна.
	— Да, и на мен ми се случва. Тук, в Тайланд, ни наричат _luk kreung_ — буквално „половин дете“. Но макар да знам откъде идва кръвта ми, това не значи, че разбирам кой съм или къде ми е мястото. Чувствам се не на място навсякъде. Чудя се дали ще се почувстваш на мястото си в Австралия?
	— Аз… не знам. — Започвах да се сгорещявам, всичките му въпроси караха главата ми да се върти, така че се изправих. — Ще отида за последно да поплувам и да видя залеза — обясних, крачейки по терасата към стълбите. — Искам да направя малко снимки.
	— Как така „за последно“?
	— Утре заминавам. Ще отида да си сложа банския.
	Няколко минути по-късно стигнах до портата с фотоапарата си. Ейс вече беше там, с бански, слънчеви очила и шапка с козирка.
	— Ще дойда с теб — каза той.
	— Добре.
	Опитах се да не показвам изненадата си. Той натисна червения бутон, а аз подадох фотоапарата си на По и последвах Ейс, който вървеше бързо към морето. Влязохме много по-навътре от всички останали и той ме взе в прегръдките си и ме целуна.
	— Защо не ми каза по-рано, че заминаваш?
	— Честно казано, изгубих представа за времето. Осъзнах колко малко остава едва тази сутрин, когато погледнах билета в раницата си.
	— Ще бъде странно да съм тук без теб, Кики.
	— Сигурна съм, че ще се справиш. Ела, трябва да си взема фотоапарата и да снимам залеза, преди да е свършил — обясних, докато излизахме.
	Взех си фотоапарата от По и се върнахме на плажа, за да заснема залеза, докато Ейс се криеше сред дърветата и ме гледаше.
	— Искате ли снимка? Аз ще я направя — предложи По.
	— Имаш ли нещо против да се включиш в снимката? — попитах Ейс. — Със залеза и всичко останало зад нас? Просто за спомен?
	— Аз… — В очите му проблесна страх, преди да се съгласи неохотно.
	Показах на По кое копче да натисне, с Ейс застанахме с гръб към плажа и той ме прегърна през раменете. Така позирахме пред залязващото слънце на Пра Нанг. По заснима въодушевено, докато Ейс не вдигна ръка да го спре. После Ейс отиде до портата, набра кода и влезе. Аз го последвах, но спрях, за да си взема фотоапарата.
	— Госпожо, да го занеса да принтират снимките? Мой братовчед, той се занимава с това в Краби. Отивам при него сега, снимките утре сутрин — предложи По.
	— Окей, благодаря — съгласих се аз и извадих филма от апарата. — Направи два комплекта снимки — посочих с пръсти, мислейки си, че това ще е хубав спомен, който да оставя на Ейс.
	— Няма проблем, госпожо. — По ми се усмихна. — За мен е удоволствие. Триста бата за два комплекта?
	— Разбрахме се!
	Отдалечих се, чудейки се защо По толкова искаше да ми помогне. Помислих си, че може би още го мъчи гузна съвест. Може би, поне от време навреме, хората искаха да се реваншират за стари провинения.
	Тази вечер, не знам дали вината беше в мен, но разговорът на вечеря бе сух и неестествен. Ейс бе странно тих и дори не се смееше на шегите ми, както правеше обикновено, независимо колко лоши бяха. Веднага щом оставих вилицата и ножа, той се прозя и поиска да си легнем рано, а аз се съгласих. В леглото безмълвно се пресегна към мен в мрака и правихме любов.
	— Лека нощ, Кики — каза той, след като се приготвихме, той за сън, а аз да будувам.
	— Лека.
	Чаках да усетя промяната в дишането му, която би ми показала, че е заспал, но така и не я чух. Накрая той въздъхна и протегна колебливо ръка, за да ме потърси в мрака.
	— Спиш ли? — прошепна.
	— Знаеш, че рядко успявам да заспя.
	— Ела, имам нужда от прегръдка.
	Той ме притегли към себе си и ме притисна толкова силно към гърдите си, че едва успявах да дишам.
	— Говорех сериозно днес. Ще ми липсваш — промълви в тъмнината. — Може би ще дойда в Австралия. Ще ти дам номера на мобилния си. Ще ми обещаеш ли да ми пратиш съобщение с адреса си?
	— Да, разбира се.
	— С теб си приличаме, не мислиш ли?
	— Така ли?
	— Да, и двамата на кръстопът, не знаем къде ще отидем.
	— Предполагам…
	— Е, поне за теб е вярно. Аз, за жалост, знам точно къде ще отида. Накрая…
	— Къде?
	— Няма значение, но искам само да ти кажа, че ако нещата бяха различни… — Усетих нежното докосване на устните му на темето си. — Ти си най-истинската жена, която някога съм срещал, Келено Д’Аплиез. Моля те, никога не се променяй.
	— Не мисля, че бих могла.
	— Права си — засмя се той. — Вероятно е така. Искам само да ми обещаеш едно нещо.
	— Какво е то?
	— Ако… чуеш нещо за мен в бъдеще, моля те, опитай се да не ме съдиш. Знаеш, че нещата никога не са такива, каквито изглеждат. И… — Разбрах, че се мъчи да намери думи. — Понякога трябва да направиш нещо, за да защитиш онези, които обичаш.
	— Да, както правех аз за Ася.
	— Да, скъпа моя, точно така.
	С тези думи той ме целуна отново и се обърна.

	* * *

	Разбира се, изобщо не успях да заспя тази нощ. Всякакви емоции — някои съвсем нови — бушуваха в главата ми. Щеше ми се само да можех да се доверя на някого, да поискам мнението му за това, което Ейс ми беше казал. Но всъщност Ейс бе станал „някого“ за мен… мой приятел. Претеглих думата в ума си. Никога досега не бях имала истински приятел, освен сестра ми, и дори не знаех как работи приятелството. Бях ли и негова приятелка? Или просто ме използваше, за да преодолее самотата си… и дали и аз не го използвах така? Или бяхме нещо повече от приятели?
	Отказах се да лежа будна в леглото и се промъкнах навън на плажа, макар да бе прекалено рано дори за изгрева. Сърцето ми затуптя при мисълта да напусна сигурността на малката вселена, която Ейс и аз бяхме създали заедно. Той щеше да ми липсва много, както и този рай.
	По тъкмо се връщаше на пост за дневната си смяна, когато се върнах по пътеката, за да вляза в палата за последен път.
	— Нося ви снимките, госпожо. — Той бръкна в раницата си и извади няколко плика за снимки в ярки цветове. Прегледа четири от тях, проверявайки съдържанието им, и се зачудих дали това не е услуга, която предлага като странична работа на други посетители на Пра Нанг, за да изкара още някой и друг бат.
	— Тези са вашите — потвърди той и върна другите два плика в раницата.
	— Благодаря — отговорих и си напомних да му платя и да му дам голям бакшиш, когато си тръгна. После се върнах в стаята си да си опаковам багажа.
	Час по-късно метнах раницата си на гърба си и затворих вратата зад себе си. Слязох натъжена на терасата, където Ейс крачеше напред-назад. Почувствах се доволна, че е също толкова депресиран и разстроен, колкото и аз.
	— Тръгваш ли?
	— Да. — Извадих плика със снимките от задния си джоб и го оставих на масата. — Тези са за теб.
	— Ето и номера на мобилния ми — каза той и ми подаде лист хартия.
	Стояхме и се гледахме неловко. Исках само този момент да свърши.
	— Много ти благодаря за… всичко.
	— Няма за какво да ми благодариш, Кики. За мен беше удоволствие.
	— Е, време е. — Тръгнах пак да си слагам раницата на раменете, но той разтвори ръце.
	— Ела тук. — Притегли ме към себе си, стисна ме в прегръдка и опря брадичката си на темето ми. — Обещаваш ли да поддържаш контакт с мен?
	— Да, разбира се.
	— А и кой знае, може и да стигна до Австралия — каза той и понесе раницата ми към портата.
	— Това би било страхотно. Чао тогава.
	— Чао, Кики.
	По натисна червения бутон, за да ме пусне навън, и аз му дадох парите за снимките, след което му предложих бакшиша. За моя изненада той отказа да го вземе, поклати глава и ме погледна виновно.
	— Чао-чао, госпожо.
	Тръгнах по плебейската пътека към Ралей, прекалено разстроена, за да се сбогувам с Джак и останалите. Не че очаквах да забележат липсата ми. Подминавайки бара, видях Джей да стои на ръба на верандата с бира „Синга“, каквато обикновено държеше, сякаш залепена за пръстите му. Опитах се да го подмина — не бях в настроение за разговори.
	— Здрасти, Кики — пресрещна ме той. — Тръгваш ли си?
	— Да.
	— Няма ли да вземеш новото си гадже със себе си? — Видях блясък в пиянските му очи и доста злобна усмивка на устните му.
	— Сгрешил си, Джей. Нямам гадже.
	— О, разбира се, че не.
	— Трябва да тръгвам, иначе ще си изпусна полета. Чао.
	— Как е сестра ти? — извика той след мен. — Предай й много поздрави от мен!
	Престорих се, че не го чувам, и продължих да вървя по пясъка към лодките, които чакаха да прекарат пътниците си обратно до Краби.

	* * *

	Докато самолетът ми излиташе от летище „Суварнабуми“ към Сидни, помислих, че концентрацията ми единствено върху Ейс през последните няколко часа си имаше и добри страни — поне не се бях замисляла за дванадесетчасовия полет, нито какво ще намеря, когато пристигна. Освен това успях да си купя хапчета за сън, които да ми помогнат да се справя с пътуването. Взех две за всеки случай, точно когато започна излитането, но сега се чувствах още по-будна и енергична от обикновено и се зачудих дали в тези хапчета няма кофеин, вместо приспивателни.
	За щастие самолетът беше полупразен и до мен имаше две свободни седалки, така че щом изключиха знака за предпазните колани се изтегнах удобно на тях и казах на мозъка си, че съм изтощена и съм пила приспивателни, така че бих искала да ми направи услуга и да заспи.
	Той определено не ме слушаше и след малко неспокойно обръщане и въртене се изправих до седнало положение и приех самолетната храна, предложена ми от тайландската стюардеса. Дори изпих една бира, за да успокоя мислите си. И това не подейства. Тъй че когато светлините в самолета угаснаха, легнах отново и се принудих да помисля за това, което идеше.
	След приземяването в Сидни рано сутринта щях да се насоча към град на име Дарвин точно на северния край на Австралия. Оттам трябваше отново да взема самолет до Бруум. Много се бях подразнила, когато купувах билетите, защото щеше да ми се наложи да прелетя над двете места до дъното на Австралия, а после пак да се върна. Това означаваше още часове във въздуха, да не говорим за времето между полетите на летището в Сидни.
	Бях потърсила Бруум в интернет на летището и съдейки по снимките, изглежда имаше много готин плаж. В наши дни беше най-вече туристическа дестинация, но според биографията на Кити Мърсър някога е бил център на перлодобивната индустрия. Чудех се дали оттам е дошло наследството ми…
	Ако последните няколко седмици ме бяха научили на нещо, то беше, че клишето, че парите не могат да купят щастие, е напълно вярно. Помислих за Ейс, който очевидно беше много богат, но и самотен и тъжен. Запитах се дали му липсвам. Тази нощ той наистина ми липсваше… Не по някакъв мелодраматичен начин, все едно не мога да живея без него или нещо подобно, или копнея за докосването му. В смисъл, сексът беше добър, много по-добър от предишните ми опити, но най-много се наслаждавах на близостта, каквато някога имах с Ася.
	Ейс бе запълнил пропастта, която тя остави след себе си. Той ми беше приятел и дори довереник до известна степен. Това е начинът, по който ми липсва, помислих си, просто това, че беше там, до мен. Знаех, че в истинския свят извън палата пътищата ни никога не биха се срещнали. Той беше богаташ от Сити, свикнал с руси кльощави жени, които си купуват дизайнерски чанти и носят дванадесетсантиметрови токчета.
	Беше момент във времето: двама самотни човека, изхвърлени от морето на един плаж, които си помагаха един на друг да се справят. Той щеше да продължи напред, както и аз, но се надявах винаги да си останем приятели.
	В този момент или бирата, или приспивателните подействаха, защото изпаднах в несвяст, докато стюардесата не ме събуди, за да ми каже, че кацаме в Сидни след четиридесет и пет минути.
	Два часа по-късно потеглих отново, с много по-малък самолет, за да се върна обратно по същия път над Австралия. След като Сидни остана зад нас, погледнах надолу и видях празнота. Нищо, буквално нищо, освен червено. Но това червено не бе наистина червено… най-близкото сравнение, с което бих могла да опиша цвета на земята под себе си, беше подправката от паприка, която Ася понякога използваше при готвенето.
	Веднага се запитах как бих могла да възпроизведа цвета в картина. Скоро осъзнах, че имам много време да мисля върху това, защото земята с цвят на паприка се точеше безкрайно под мен. Беше почти изцяло равна; пейзажът ми напомняше на развалена доматена супа, покафеняла по краищата, с накапана тук-там сметана, означаваща някоя река или път.
	Но когато приближихме Дарвин, недалеч от крайната ми цел, усетих нещо да стиска сърцето ми и да ускорява пулса ми.
	Чувствах се едновременно оживена и на ръба на сълзите, както след гледане на тъжен, но повдигащ духа филм. Сякаш ми се искаше да счупя с юмрук плексигласовия прозорец, да скоча и да се приземя на тази твърда, безмилостна червена земя, която, усещах инстинктивно, бе по някакъв начин част от мен. Или по-точно аз бях част от нея.
	След като се приземихме, въодушевлението ми бе заменено от страх, когато се качих на нещо като миниатюрен пластмасов самолет играчка. Никой от другите пътници не изглеждаше уплашен, докато се друсахме и подскачахме, носени от въздушните течения. Кацнахме на място, наречено Кунунура — малък град, за който никога не бях чувала и който определено не беше Бруум. Когато тръгнах да слизам, ми казаха, че това е само първата спирка, а следващата е Бруум, все едно бяхме на влак или автобус. Страшният летящ автобус потегли отново и аз взех още едно хапче, за да успокоя нервите си. Когато най-сетне кацнахме на писта, не много по-дълга от алея за паркиране на автомобили в Женева, буквално се прекръстих.
	В залата на малкото летище потърсих информационен център и видях бюро, зад което седеше момиче с практически същия цвят на кожата като мен. Дори косата й — гъсти, черни като абанос къдрици — приличаше на моята.
	— Добър ден, мога ли да ви помогна? — усмихна ми се топло тя.
	— Да, търся си стая за няколко вечери в града.
	— Значи сте дошли на правилното място — каза тя и ми подаде купчина брошури.
	— Кое препоръчвате?
	— Любимото ми място е „Перлената къща“ на „Карнарвън стрийт“, но не бива да проявявам пристрастие — добави с усмивка. — Да проверя ли дали имат стаи?
	— Да, би било страхотно — отвърнах, усещайки как краката ми омекват — явно им беше достатъчно да ме носят хиляди мили по света. — Може ли да е на някой от горните етажи? Само не на партера.
	— Няма проблеми.
	Докато тя говореше по телефона, си казах, че не се държа глупаво; паяците можеха да пълзят нагоре, нали? Както и по тръбите до душа…
	— Да, госпожа Казънс има свободна стая — каза тя, затвори телефона и записа детайлите на лист, който ми подаде. — Такситата са точно отпред.
	— Благодаря.
	— От Франция ли сте? — попита тя.
	— Швейцария.
	— При роднини ли идвате?
	— Може би — свих рамене, чудейки се откъде е разбрала.
	— Е, аз се казвам Криси и това е визитната ми картичка. Обадете ми се, ако имате нужда от помощ, и може да се видим.
	— Окей, благодаря — отговорих и тръгнах към изхода, изумена от приятелското й отношение и проницателността й.
	Вече бях потна, когато се качих на таксито и шофьорът ми каза, че пътуването ще е кратко. Спряхме пред ниска сграда с изглед към широка поляна. Улицата бе обкръжена от малки магазинчета и къщи.
	Хотелът не беше нещо особено, но когато влязох в стаята си, с радост забелязах, че е безукорно чиста и няма никакви паяци, както се уверих след обстоен оглед.
	Опитах се да проверя часа на мобилния си, но батерията очевидно бе съвсем празна. Можех само да гадая по падащия здрач, че вероятно е около шест вечерта. Тялото ми казваше, че е време за сън, макар телефонът да не можеше.
	Свалих си самолетните дрехи, пъхнах се между чаршафите и накрая заспах.

	* * *

	Събудих се под ярките лъчи на слънцето, което печеше през голия прозорец. Взех си душ, облякох се и слязох бързо долу, за да видя дали има нещо за ядене.
	— Мога ли да получа някаква закуска? — попитах жената на рецепцията.
	— Отнесоха я преди часове. Почти два следобед е, скъпа.
	— Ясно. Има ли някакво заведение, където мога да похапна?
	— В бара „Рънуей“ по-надолу по улицата има пица и други подобни. Това е най-доброто, което можете да намерите по това време. По-късно отварят още заведения.
	— Благодаря.
	Излязох и застанах пред хотела. Дори за мен слънцето печеше ужасно силно, все едно се бе преместило няколко хиляди мили по-близо до земята през нощта. Очевидно всички останали хора с мозък се криеха от него, защото улицата бе празна. Малко по-нататък видях четири бронзови статуи до един паркинг и отидох да ги разгледам. Три от тях бяха на мъже в костюми, всичките стари, съдейки по бръчките, а четвъртият — облечен в гащеризон, тежки ботуши и каска, покриваща цялата му глава — приличаше на астронавт. Имаше табелки със ситен текст, вероятно обясняващи какво им е специалното на тези хора, но започваше да ми прилошава от слънцето и знаех, че имам нужда от храна. Докато стигна до бара „Рънуей“, от мен вече се лееше пот.
	Отидох на бара и веднага си поръчах вода. Изпих цялата бутилка, щом ми я подадоха. Реших да поръчам един бургер и взех една от безплатните карти на града с описания на атракциите, след което си намерих място на избеляла пластмасова маса.
	— Туристка ли си? — попита младежът, който ми донесе бургера.
	— Да.
	— Много смело, скъпа. Няма много туристи по това време на годината. Идва дъждовният сезон, нали разбираш? Съветвам те да не излизаш без чадър. И ветрило — добави той. — Макар че и двете са доста безполезни през дъждовния сезон.
	Изядох си бургера на около четири хапки, след което пак огледах картата на градчето. Както обикновено, буквите в думите се разместиха пред очите ми, но аз не се предадох и накрая открих мястото, което търсех. Върнах се на бара, за да платя и да си взема още вода, и посочих на келнера мястото на картата.
	— Колко далеч е това?
	— Музеят? Оттук е около двайсет минути пеша.
	— Окей, благодаря. — Обърнах се да си тръгна, но той ме спря.
	— Този следобед е затворено обаче. Пробвай утре.
	— Добре, така ще направя. Чао.
	Сякаш всичко в Бруум беше затворено следобед. След като се върнах в стаята си, си спомних за падналата батерия на телефона и го включих да се зарежда в контакта до леглото. Докато бях в банята, с изненада чух телефона да звъни няколко пъти като за получено съобщение. Побързах да се върна и да го проверя.
	— О! — възкликнах тихо, когато екранът показа съобщения от Ася и другите ми сестри. Отворих страницата с текстовите съобщения на телефона си и видях колко много съм получила. Имаше и множество пропуснати обаждания.
	Започнах със съобщенията.
	Ася: _Кики! ОМГ! Обади ми се! Xx_
	Мая: _Кики, къде си? Какво става? Обади ми се! X_
	Али: _ТИ СИ, нали? Обади ми се. X_
	Тиги: _Добре ли си? Мисля за теб. Обади ми се. Xx_
	Електра…
	Електра ми беше изпратила съобщение…
	В тотална паника защо сестрите ми внезапно се опитват да се свържат с мен, реших да се концентрирам върху дешифрирането на съобщението на Електра.
	Колко неочаквано, точно от теб!
	Нямаше целувка, нито „обади ми се“ на края на съобщението, но не го и очаквах.
	— Нещо става — промърморих на себе си и продължих надолу, където видях съобщение от непознат номер.
	_Имах ти доверие. Надявам се, че си доволна._
	Скочих към раницата си, извадих парчето хартия, на което Ейс бе написал номера на мобилния си, и видях, че отговаря на номера на екрана ми.
	— О, господи, Кики… — Започнах да драскам с ръце бузите си. — Какво си направила? Исусе! — Проследих наум стъпките си, откакто напуснах Тайланд, търсейки следи какво може да е било.
	Ти беше по самолети през повечето време…
	Не, нямаше нищо. Не бях казала, нито дори помислила, нещо лошо за Ейс. Точно обратното, всъщност. Изправих се и започнах да крача напред-назад из малката, настлана с плочки стая, после се върнах при мобилния си и набрах номера за гласовите съобщения; отговори ми глас със силен австралийски акцент, който ме уведоми, че това не е правилният номер, но без да ми каже кой е правилният. Хвърлих телефона на леглото от раздразнение.
	Трябваше да открия какво се е случило, макар че щеше да струва цяло състояние. Най-добрият начин беше да отида при първоизточника, тоест Ейс.
	Поне веднъж ми се прищя да обичах да пия — няколко глътки уиски, последвани от един текила сламър, или може би четири, вероятно биха успокоили треперещите ми пръсти — докато набирах номера на Ейс. Изправих рамене, все едно се приготвях за физически бой, и зачаках да се свърже.
	Друг австралийски глас ме осведоми, че „този номер не е достъпен“. Помислих, че може да съм сбъркала, и опитах още десет или петнадесет пъти, но отговорът беше все същият.
	— Мамка му! И какво да правя сега…? — запитах се.
	_Обади се на Ася… тя ще знае._
	Продължих да пристъпвам нервно, защото това би означавало да наруша мълчанието, а знаех, че ако чуя гласа й за пръв път от седмици, може и аз да се пречупя. Беше ми ясно обаче, че нямам друг избор. Нямаше начин да заспя тази нощ, без да знам какво съм направила.
	Набрах номера на Ася и накрая иззвъня, което все пак беше нещо. Тогава чух гласа на сестра си и се постарах да преглътна емоцията си, когато тя каза „ало“.
	— Аз съм, Сия… — казах, превключвайки автоматично на старото си галено име за нея.
	— Кики! Добре ли си? Къде си?
	— В Австралия… по средата на нищото. — Успях да се засмея.
	— Австралия? Но ти винаги си отказвала да стъпиш там!
	— Знам, но ето ме тук. Слушай, знаеш ли защо съм получила толкова много съобщения от всички?
	Отговори ми само тишина. Накрая тя каза:
	— Да. Ти не знаеш ли?
	— Не. Нямам никаква представа.
	Последва нова пауза, но бях свикнала с това и зачаках да избере думите си. Резултатът беше разочароващ.
	— О — каза тя. — Разбирам.
	— Разбираш какво?! Сериозно, Сия, нямам идея за какво става дума! Можеш ли да ми кажеш?
	— Аз… да. Заради човека, с когото са те снимали е.
	— Снимали са ме? С кого?
	— Ананд Чангрок, търговецът мошеник, който разбил банката „Бърнърс“ и изчезнал от лицето на земята.
	— Кой? Какво?! Не познавам никакъв Ананд Чангрок!
	— Висок, тъмнокос мъж, с ориенталски вид?
	— О. Господи. Мамка му… това е Ейс!
	— Значи все пак го познаваш? — попита Ася.
	— Да, но не знам какво е направил? Какво е направил?
	— Не ти е казал?
	— Естествено, че не! Иначе нямаше да ти се обаждам, за да разбера! И как така е „разбил“ банка?!
	— Не знам детайлите, но става дума за незаконна търговия. Когато открили измамата, той вече бил напуснал Великобритания. Според това, което прочетох вчера в „Таймс“, разузнавателни агенции от цял свят го издирват.
	— Боже Господи, Сия! Не ми е казал и дума за това.
	— Как, за бога, си го срещнала?
	— Беше просто някакъв човек на плажа Пра Нанг — нали помниш, онзи красив плаж с варовиковите колони?
	— Разбира се, че го помня.
	Стори ми се, че чух гласа й леко да пресипва, когато го каза.
	— Но как така целият свят изглежда знае, че аз го познавам? — продължих с въпросите.
	— Защото снимката, на която двамата сте се прегърнали на един плаж, е на първа страница на абсолютно всички вестници в Англия. Ти си известна, Кики.
	Спрях се да помисля и цял поток спомени се вляха в ума ми: отказът на Ейс да излиза на публични места през деня, настояването му да не казвам на никого къде живея… и най-вече По, охранителят, който бе направил снимката…
	— Кики? Там ли си още?
	— Да — отговорих накрая, мислейки си как По все искаше да ме снима с Ейс. Когато му дадох фотоапарата си онази вечер съм му дала и перфектната възможност. Нищо чудно, че толкова искаше да занесе филма на „братовчед си“ в Краби… Очевидно бе направил и копия, което би обяснило допълнителните пликове за снимки, които бях видяла в раницата му. Тогава си спомних Джей, бившия журналист, и се зачудих дали двамата не са действали в комбина.
	— Добре ли си? — попита ме Ася.
	— Не, не съм. Всичко беше грешка — добавих вяло, спомняйки си плика със снимки, който бях оставила на масата за Ейс. Ако някога бях извършвала нещо с най-добри намерения, които биха могли да бъдат интерпретирани като най-лоши, това беше то.
	— Кики, кажи ми къде си. Сериозно, мога да се кача на самолет тази вечер и да съм при теб утре. Или най-късно вдругиден.
	— Не, всичко е наред. Ще се справя. Ти добре ли си? — успях да отговоря.
	— Да, само дето ми липсваш. Ако има нещо, което мога да направя, само ми кажи.
	— Благодаря. Трябва да вървя — казах, преди да съм се сринала напълно. — Чао, Сия.
	Натиснах бутона за край на обаждането, след което си изключих телефона. Легнах по гръб на леглото си и се втренчих в тавана. Не можех дори да заплача — бях минала прага на сълзите. Изглежда за пореден път бях успяла да разваля едно красиво приятелство.


>>	12.

	Когато се събудих на следващия ден, се чувствах почти като на сутринта след новината за смъртта на Татко Солт. Първите няколко секунди в съзнание минаха добре, преди да ме залее вълната на реалността. Обърнах се и зарових лице в евтината възглавница с пяна. Не исках да съм будна, не исках да се изправя пред истината. Беше почти смешно, защото дори да знаех, че Ейс е издирван престъпник, бях прекалено глупава, за да направя нещо с тази информация. Други обаче се бяха оказали достатъчно умни, а аз бях поела вината.
	Ейс сигурно ме мразеше. И то с пълно право.
	Само представата какво би могъл да си мисли за мен в момента бе достатъчна, за да ми прилошее. И то буквално, както разбрах, когато изтичах до тоалетната и повърнах. След като се изправих, измих си устата и пийнах малко вода, реших, че не мога да направя нищо друго, освен да отида и да видя доказателствата с очите си.
	— Изправи се срещу страховете си — казах си и се облякох, след което слязох на рецепцията.
	— Има ли наблизо интернет кафе? — попитах жената зад бюрото.
	— Да, има. Тръгнете надясно и продължете около двеста метра. Има една алея и там ще го видите.
	— Благодаря.
	Пристъпих навън сред огромни локви с цвят на паприка, събрани по неравния паваж, и осъзнах, че снощи трябва да се е излял порой. Докато вървях, главата ми се рееше, сякаш бях пияна, което вероятно бе причинено от смъртоносния коктейл от скръб и страх какво би могъл да ми покаже екранът на компютъра.
	След като платих няколко долара на жената до входа на кафето, тя посочи една кабина и аз влязох и седнах в нея с чувството, че отново ще повърна. Влязох в системата с кода, който ми беше дала, и се вторачих в браузъра, чудейки се какво да напиша. Ася ми беше казала истинското име на Ейс, но посмъртно не можех да си го спомня. А дори и да можех, не бих могла да го напиша правилно.
	„Банков срив“.
	Натиснах ентер, но това изкара само страници за „Уолстрийт“ през 1929.
	„Издирван престъпник банка“.
	Това извади каубойски филм с Джон Уейн.
	Накрая написах „банкер, укрит в Тайланд“ и натиснах ентер. Целият екран се изпълни със статии от какви ли не вестници — от „Таймс“ до „Ню Йорк Таймс“ и дори някакъв китайски. Първо натиснах „изображения“, за да видя това, което бяха видели всички други.
	И ето я: снимката на двама ни пред залеза на плажа Пра Нанг — аз! Собственият ми образ ме гледаше в очите и целият свят можеше да го види, включително този, както би се изразил Джон Уейн, град с един кон.
	— Исусе! — започнах да кълна тихо и огледах снимката по-внимателно.
	Видях, че съм се усмихнала, което рядко правех на снимки. Изглеждах щастлива, прегърната от Ейс, толкова щастлива, че едва се познах. _И всъщност не изглеждам толкова зле_, помислих си и инстинктивно потупах косата, която се спускаше на гъсти къдрици по раменете ми. Вече разбирах защо Ася я харесва повече дълга — на снимката поне приличах на момиче, а не на грозно момче.
	Престани, казах си, защото това не беше точният момент да ставам суетна. Но докато натисках безкрайните копия на снимката — включително тези на цял куп австралийски вестници — си позволих мрачна усмивка. От всички сестри Д’Аплиез, аз бях най-невероятната кандидатка за първа страница на всички национални вестници. Дори Електра никога не бе получавала толкова много публикации.
	Тогава се върнах към реалността и започнах да отварям статиите и да се опитвам да дешифрирам какво казват. Добрата новина беше, че поне бях „неизвестна жена“, тъй че не бях посрамила семейството си. Но Ейс…
	Два часа по-късно излязох от кафето. Макар по-рано да прескачах локвите, сега едва успявах да накарам краката си да ходят. Влязох в лобито на хотела и попитах рецепционистката как да стигна до плажа. Имах силна нужда от чист въздух и пространство.
	— Ще ви повикам такси — каза тя.
	— Не мога ли да стигна пеша?
	— Не, скъпа, много е далече в тази жега.
	— Окей.
	Послушах съвета й и седнах на един твърд, евтин диван в лобито, докато дойде таксито. Качих се на задната седалка и потеглихме. Изгледът през прозореца сякаш бе лишен от човешки живот — виждаше се само червената земя край широкия път и много празни парцели, където ята бели птици седяха сред клоните на високите, сенчести дървета и обръщаха глави едновременно след таксито.
	— Пристигнахме, скъпа. Ще струва седем долара — каза шофьорът. — Като дойде време за връщане, влез в бара „Сънсет“ ей там и те ще ми се обадят.
	— Окей, благодаря — отвърнах и му подадох десет долара, без да чакам ресто.
	Потопих стъпала в мекия пясък и затичах към синия океан, знаейки, че ако някой имаше нужда да удави мъката си, това бях аз. Пръстите на краката ми усетиха хладината на водата и макар да бях още по тениска и къси панталони, се гмурнах веднага. Плувах и плувах в прекрасната вода, толкова прозрачна, че виждах сенките на морските птици над мен върху подводния пясък. След известно време се върнах на брега, напълно изтощена, и се изпънах по гръб в това пусто парченце от рая в средата на нищото. От лявата и дясната ми страна плажът сякаш се простираше безкрайно, а жегата, която бе така непоносима в града, бе отнесена от океанския бриз. Не се виждаше жив човек и се зачудих защо местните не се редят на опашки, за да плуват в този перфектен басейн на самия им праг.
	— Ейс… — прошепнах, защото чувствах, че трябва да кажа нещо смислено на небето, за да изразя нещастието си. Но както обикновено точните думи не идваха, така че вместо това оставих чувствата да ме обземат.
	Това, което накрая разшифровах от всички онлайн статии, след като проверих някои думи в речника, както ме бе учила Ася, беше, че Ейс има „лоша слава“ по целия свят.
	Моят Ейс, мъжът, на когото се бях доверила и с когото се бях сприятелила, беше всички възможни лоши неща. Никой по света нямаше една добра дума да каже за него. Обаче, освен ако не беше най-великият актьор на планетата, не можех да повярвам, че човекът, когото описваха, бе същият, с когото живеех и се смеех само допреди няколко дни.
	Изглежда беше отговорен за много мошеническа търговия. Сумата, която бе „проиграл“, беше толкова астрономическа, че в началото си помислих, че са объркали броя на нулите, фактът, че някой можеше да загуби толкова много пари, беше просто безобразие — искам да кажа, къде по-точно са отишли? Едва ли са паднали зад дивана.
	Случаят бе станал двойно по-сензационен, защото той избягал в мига, в който всичко това било разкрито, и нямало следа от него от ноември насам. Досега.
	Благодарение на мен прикритието му беше унищожено. Но след като видях снимките му отпреди година или някъде там, облечен в елегантни костюми от „Савил Роу“, гладко обръснат, с по-къса коса, отколкото обикновено беше моята, ми се виждаше невероятно някой в Краби да е разпознал високия, слаб мъж с вид на върколак като най-търсения банков престъпник в света. Като се замисля, неговият взет назаем тайландски рай беше идеалното място да се скрие: там, между хилядите млади туристи, имаше перфектно прикритие.
	Според днешния „Банкок Пост“ британските власти водеха преговори с тайландското правителство да го „екстрадират“. Отново ми се наложи да прибегна до онлайн речника, откъдето разбрах, че практически ще го завлекат обратно в Англия, за да се изправи пред съда.
	Усетих как нещо бодва силно бузата ми, вдигнах глава и видях буреносните облаци, сбрани в гневна сива маса над мен. Стигнах до плажния бар тъкмо навреме и седнах да гледам естественото светлинно шоу с ананасов шейк в ръка. Напомняше ми на бурята, която гледах от Пещерата на принцесата, преди да бъда полуарестувана, а сега изглеждаше, че Ейс ще бъде наистина арестуван, когато се върне в Англия.
	Само ако нещата бяха различни…
	Тогава си помислих, че Ейс говори за друга жена, но това явно беше далеч от истината. Ако някога се срещнехме отново, той по-скоро щеше да ме намушка с нож, отколкото да ме прегърне.
	Това, което накара буцата в гърлото ми да се върне, беше фактът, че Ейс наистина ми бе имал доверие. Дори ми беше дал скъпоценния номер на мобилния си телефон, който, както знаех от безброй филми, можеше да бъде проследен до собственика.
	Явно много е държал да поддържа връзка с мен, щом е поел такъв риск.
	Знаех, просто знаех, че онази отрепка Джей има нещо общо с това. Сигурно е разпознал Ейс със злобните си журналистически очички, проследил го е до палата и е подкупил По да направи снимки за доказателство. Не се и съмнявах, че е продал снимката и местонахождението на Ейс на този, който е предложил най-много пари, и сега празнува, че има достатъчно кинти да си купува бира „Синга“ в следващите петдесет години.
	Не че имаше значение. Ейс никога нямаше да повярва, че не съм била аз — и аз не бих повярвала на негово място. Особено след като нарочно не му бях казала, че Джей го е разпознал, макар и само за да не се притеснява. Щеше да прозвучи като скалъпено извинение. А и дори не можех да се свържа с него — бих заложила живота си, че симкартата му плува с рибите на плажа Пра Нанг.
	— О, Кики — скарах се на себе си, обзета от отчаяние. — Пак оплеска всичко. За нищо не ставаш!
	_Искам да се върна вкъщи…_
	— Здрасти — чу се глас зад мен. — Как си?
	Обърнах се и видях момичето от бюрото за туристическа информация.
	— Добре.
	— Чакаш ли някого? — попита.
	— Не, още не познавам никого тук.
	— В такъв случай, имаш ли нещо против да седна при теб?
	— Заповядай — отвърнах, макар изобщо да не бях в настроение за приказки.
	— Да не си ходила да плуваш? — намръщи се тя. — Косата ти е мокра.
	— Ъ-ъ-ъ, да — отговорих и се потупах по главата, чудейки се дали косата ми не стърчи или нещо подобно.
	— Олеле! Никой ли не те е предупредил за медузите? По това време на годината са навсякъде — не влизаме в морето до март, след като брегът се изчисти. Извадила си късмет. Едно ужилване от ируканджи и можеше да гушнеш букета. Тоест да умреш — преведе тя.
	— Благодаря, че ми каза. Има ли още някакви опасни неща, за които трябва да знам?
	— Освен крокодилите по реките и отровните змии, дето се въдят по това време на годината, не. Е, успя ли вече да се свържеш с родата?
	— Тоест със семейството ми? Не, още не. Всъщност не мисля, че имам живи роднини тук. Опитвам се да проследя семейната си история и ми казаха да започна от Бруум.
	— Да, има смисъл. — Момичето, чието име се опитвах да си спомня, ме погледна с красивите си кехлибарени очи. — Имаш всички черти на човек от този край.
	— Така ли?
	— Мда. Косата ти, цветът на кожата ти, очите ти… басирам се, че бих могла да ти кажа откъде са дошли.
	— Наистина ли? Откъде?
	— Струва ми се, че имаш аборигенска кръв, смесена с малко бяла, а тези очи може да са от японската жилка, като моите. — Тя махна вяло с ръка в обратната посока на морето. — Бруум е бил тъпкан с японци преди няколко поколения, затова има много смесени деца като нас.
	— Ти си отчасти аборигенка? — попитах, и ми се щеше да бях отделила малко време да проуча Австралия, защото звучах като идиотка. Поне изведнъж си спомних името й. Беше Криси.
	— Баба ми и дядо ми са аборигени, по-точно явуру — това е основното племе в нашия край. От какво е съкратено Кики? — попита ме тя.
	— Келено. Знам, странно име.
	— Страхотно! — Сега Криси изглеждаше изумена.
	— Наистина ли?
	— Да, много ясно! Наречена си на една от Седемте сестри, Плеядите — или гуманиба, както ги наричаме тук. Те са нещо като богини в нашата култура.
	Останах без думи. Никога, абсолютно никога не бях срещала човек, който да знае откъде идва името ми.
	— Не знаеш много за прадедите си, а? — каза тя.
	— Не. Нищо. — Почувствах се груба, освен глупава, и добавих: — Но много бих искала да науча повече.
	— Баба ми е истинският експерт по тези неща. Мисля, че ще се радва да ти разкаже историите си за Времето на сънищата — неща, които са били предавани през поколенията. Обади ми се, когато искаш, и ще те заведа да я видиш.
	— Благодаря ти, би било страхотно.
	Загледах се към плажа и видях, че дъждът вече е само спомен, заменен от златно — пурпурното слънце, спускащо се бързо зад хоризонта. Вниманието ми бе привлечено от мъж и камила, които се разхождаха по плажа пред бара.
	Криси се обърна и също погледна към тях.
	— Хей, това е приятелят ми Оли — той работи за компанията за разходки с камили — обясни тя и започна да маха силно на мъжа.
	Оли се приближи до бара, за да ни каже здрасти, и остави камилата си да чака на плажа със сънлива и послушна физиономия. Оли имаше по-тъмна кожа от нас, дългото му лице беше красиво, и се наложи да се наведе, за да прегърне Криси. Седях смутена, докато си говореха на език, който не беше английски и който никога преди не бях чувала.
	— Оли, това е Кики. За първи път е в Бруум.
	— Здрасти — каза той и се здрависа с мен с мазолестата си ръка. — Качвала ли си се на камила?
	— Не.
	— Искаш ли да пробваш сега? Изведох Гоби на разходка да го науча на малко маниери — нов е и още е див, така че не съм го вързал за останалите. Но съм сигурен, че вие, момичета, ще успеете да се справите с него — намигна ни той.
	— Сериозно ли?
	— Много ясно, нали си приятелка на Криси и тъй нататък — каза топло той.
	Последвахме Оли до камилата Гоби, който извърна глава като разглезено детенце, когато Оли му каза да клекне. След многократни опити Гоби най-накрая се съгласи.
	— Правила ли си това преди? — попитах шепнешком Криси, докато се качвахме на гърба на Гоби. Мирисът му беше ужасен, направо вонеше.
	— Да — прошепна тя и дъхът й погъделичка ухото ми. — Приготви се за неудобно пътуване.
	Гоби изведнъж се изправи със залитане и усетих как едната ръка на Криси ме хвана през кръста, за да ме задържи в равновесие, докато се издигахме нагоре. Слънцето се спускаше към океана и тялото на камилата хвърляше по златния пясък дълга сянка с тънки крака, като от картина на Дали.
	— Добре ли си?
	— Да, всичко е наред.
	Ездата определено не беше лесна, понеже Гоби сякаш правеше всичко възможно да избяга. Клатушкайки се по пясъка, и двете запищяхме, когато Гоби мина в лек галоп и осъзнахме точно колко бързо могат да се движат камилите.
	— Връщай се тука, тупан такъв! — извика Оли, който тичаше изпотен от усилието да ни настигне, но Гоби не му обърна внимание. Накрая Оли успя да забави камилата и задъханата Криси облегна брадичка на рамото ми от облекчение.
	— Олеле! Каква езда само! — възкликна тя. Вече вървяхме по-бавно по плажа. Залязващото слънце палеше небето в розово, лилаво и тъмночервено, а по повърхността на океана се стелеше идеалното му отражение. Сякаш се носех през картина, с облаците като езера от маслени бои върху палитра.
	Гоби ни отнесе обратно до бара „Сънсет“, където ни изтърси безцеремонно на пясъка. Помахахме на Оли за довиждане и се качихме по стъпалата на верандата.
	— Най-добре да пийнем нещо студено след всичкото това вълнение — каза Криси, отпускайки се в един стол. — Какво искаш за пиене?
	Поръчах си портокалов сок, както направи и тя, после седнахме на бара да се възстановим.
	— И как смяташ да намериш семейството си? — попита тя. — Имаш ли някакви следи към тях?
	— Съвсем малко — отвърнах аз, въртейки сламката между пръстите си, — но не знам какво да правя с тях. Освен името на една жена, което ме доведе тук, имам черно-бяла снимка на двама мъже — един стар и един много по-млад, — но нямам представа кои са и какво общо имат с мен.
	— Показвала ли си я на някого тук? Някой може да ги разпознае — предположи Криси.
	— Не. Утре ще ходя в музея. Надявам се там да намеря някои отговори.
	— Какво ще кажеш да погледна снимката? Ако са тукашни, може да ги позная.
	— Защо не? Снимката е в стаята ми в хотела.
	— Няма проблеми. Ще те закарам дотам и ще я погледнем заедно.
	Излязохме на улицата, където здрачът бе довел със себе си звуците на хиляди насекоми, бръмчащи из въздуха, само за да бъдат погълнати от прилепи, спускащи се върху плячката си. Сянка пресече безлюдния път; в първия момент помислих, че е котка, но когато замръзна и се вторачи в мен, видях, че има големи, широко отворени очи и остра розова муцунка.
	— Това е опосум, Кики — уведоми ме Криси. — Тук са почти като плъховете. Баба ми някога ги слагаше в тенджерата си и ги готвеше за вечеря.
	— О! — успях само да кажа, следвайки я през паркинга до един очукан, ръждив мотопед.
	— Съгласна ли си да се возиш зад мен? — попита тя.
	— След тази езда на камилата, звучи като истински рай — пошегувах се.
	— Скачай на борда тогава.
	Тя ми подаде стара каска и аз си я сложих, след което сключих ръце около кръста й. След малко неравен старт потеглихме. Радвах се на вятъра в лицето си — почивка от поредната ужасно влажна вечер без никакъв полъх, който да раздвижи натежалия въздух.
	Спряхме пред хотела и докато Криси паркираше мотопеда, аз изтичах вътре да донеса снимката. Когато се върнах на рецепцията, Криси си говореше с жената зад бюрото.
	— Нося я — казах на Криси и размахах снимката пред нея. Настанихме се в малкия салон за гости до рецепцията и седнахме една до друга на лепкавия кожен диван. Криси наведе глава да я разгледа.
	— Много лоша снимка е, защото слънцето е директно зад тях и е черно-бяла — казах аз.
	— Искаш да кажеш, че не можеш да различиш цвета на кожата на хората на нея? — попита Криси. — Бих казала, че по-възрастният мъж е чернокож, а момчето има по-светъл тен. — Тя задържа снимката под светлината на една лампа. — Мисля, че е направена през 40-те или 50-те. Има някакъв надпис на пикапа зад тях. Виждаш ли го? — Тя ми върна снимката.
	— Да, изглежда пише „ДЖИРА“.
	— Олеле майко! — Криси посочи по-тъмната фигура пред колата. — Мисля, че знам кой е този човек.
	Последва пауза, в която тя ме гледаше развълнувана, а аз я зяпах неразбиращо.
	— Кой?
	— Албърт Наматджира, художникът — той е може би най-известният абориген в Австралия. Роден е и е работил в мисия в Хермансбург, на няколко часа от Алис Спрингс. Мислиш ли, че имаш роднинска връзка с него?
	Тръпка премина по цялото ми тяло.
	— Как бих могла да знам? Той мъртъв ли е?
	— Да, умрял е доста отдавна, към края на 50-те. Той е първият абориген, получил същите права като белите. Можел е да притежава земя, да гласува, да пие алкохол и дори се е срещнал с английската кралица. Бил е страхотен художник — имам репродукция на „Връх Хермансбург“ на стената на спалнята си.
	Криси явно беше фенка на този човек.
	— Значи преди това аборигените не са имали тези права?
	— Не, не и до края на 60-те години — обясни тя. — Но Наматджира е получил правата си по-рано заради артистичния си талант. Какъв човек! Дори да не сте роднини, това е важна следа за произхода ти. На колко години си?
	— Двадесет и седем.
	— Значи… — Криси започна да пресмята наум. — Това означава, че си родена през 1980, което значи, че той може да ти е дядо. — Знаеш какво значи това, нали? — каза тя с усмивка. — Трябва да отидеш в Алис Спрингс. О, Кики, не мога да повярвам, че това наистина е той на снимката! — Криси се хвърли върху мен и ме прегърна силно.
	— Окей — преглътнах. — Всъщност смятах да отида в Аделаида, за да говоря с адвоката, който ми е пратил наследството. Къде е Алис Спрингс?
	— Точно в средата на страната — центъра на пустошта, който наричаме Никога-Никога. Винаги съм искала да отида там — близо е до клуру. — Видя обърканата ми физиономия и завъртя очи. — Скалата Ейърс, глупаче.
	— И какво, значи, е рисувал този човек?
	— Напълно е революционизирал аборигенското изкуство. Рисувал е невероятни пейзажи с водни бои и е започнал цяло ново течение в изобразителното изкуство. Изискват се сериозни умения, за да нарисуваш хубава картина с водни бои, вместо просто да мажеш боя по платното. Той придава на пейзажите си сияние — наистина е знаел как да наслои водните бои, за да покаже точно играта на светлината.
	— О! Откъде знаеш всичко това?
	— Винаги съм обичала изкуството — каза Криси. — Учих аборигенска култура като част от висшето си по туризъм и прекарах един семестър в университета, изучавайки художниците аборигени.
	Не бях готова да призная, че и аз съм следвала изкуство в университета, но съм прекъснала.
	— А рисувал ли е някога други неща, като портрети? — попитах с любопитство.
	— Портретите са сложен въпрос в нашата култура. Голямо табу е, защото пресъздаваш същността на човека — това би наскърбило духовете горе, защото са си свършили работата тук, долу, и искат да бъдат оставени на мира. Когато някой от нас умре, не бива дори да споменаваме името му.
	— Наистина ли? — Помислих си колко често двете с Ася бяхме споменавали Татко Солт, откакто почина. — Не е ли добре да помниш онези, които обичаш и ти липсват?
	— Разбира се, но изричането на имената им ги вика обратно тук, а те се радват да ни помагат оттам, горе.
	Кимнах, опитвайки се да възприема новата информация, но бях прекарала дълъг ден и не можах да скрия силната си прозявка.
	— Отегчавам ли те? — попита шеговито Криси.
	— Съжалявам, просто съм адски уморена от пътуването.
	— Нямаш грижи, ще те оставя да се наспиш. — Тя се изправи. — О, и не забравяй да ми се обадиш утре, ако искаш да се срещнеш с баба ми.
	— Ще се обадя. Благодаря, Криси.
	Тя ми махна за довиждане на излизане от хотела, а аз се качих по стълбите, прекалено изтощена, за да възприема това, което току-що бях открила, но изпитах тръпка на вълнение при мисълта, че мъжът на снимката е бил художник, също като мен…


>>	13.

	Събудих се необичайно рано на другата сутрин. Може би защото имах сън, толкова реален и ярък, че ми беше трудно да се върна в реалността.
	Бях малко момиченце и седях на коляното на по-възрастна жена, която по някаква причина беше гола, поне до кръста. Тя ме поведе за ръка през червена пустиня до едно растение, под което имаше гнездо на някакви насекоми. Тя го посочи и ми каза, че е моя работа да се грижа за тях. Бях почти сигурна, че имаше нещо общо с мед, но най-странното беше, че въпреки омразата ми към всичко с много повече крака, отколкото имам аз, хванах в ръка едно от насекомите като домашен любимец, като хамстер или нещо подобно. Погалих го с малките си пръсти, докато пълзеше по ръката ми. Каквото и да бе, знаех, че е мой приятел, а не враг.
	Подбудена от наученото вчера, вдигнах слушалката на хотелския телефон и набрах номера на адвоката в Аделаида. Дори да не отидех там, реших поне да потърся малко отговори. След няколко иззвънявания чух твърд женски глас.
	— „Ангъс и Тайн“, с какво мога да ви помогна?
	— Здравейте, можете ли да ме свържете с господин Ангъс — младши, моля?
	— Боя се, че той излезе в пенсия преди няколко месеца — каза жената. — Но Талита Майърс се занимава със случаите му. Да ви уговоря ли среща?
	— Всъщност съм в Бруум и исках само да задам няколко бързи въпроса. Да се обадя ли отново, когато е свободна, или…
	— Почакайте, моля.
	— Говори Талита Майърс — чу се различен глас. — С какво мога да ви помогна?
	— Здравейте, миналата година получих наследство, пратено от господин Ангъс до адвоката на баща ми в Швейцария. Името ми е Келено Д’Аплиез.
	— Добре. Знаете ли точната дата, на която наследството е изпратено на адвоката на баща ви?
	— Получих го през юни миналата година, след смъртта на баща ми, но не съм сигурна колко по-рано го е получил адвокатът му.
	— А как се казва този адвокат?
	— „Хофман и съдружници“ в Женева.
	— Добре, ето го. — Последва пауза. — И какво мога да направя за вас?
	— Опитвам се да открия семейството си и се надявах да имате информация от кого е наследството.
	— Нека погледна бележките на компютъра, макар че за жалост няма да ми кажат кой знае какво, понеже господин Ангъс предпочиташе да пише всичко на ръка, като повечето хора от неговото поколение… Не, нищо. Почакайте, ще проверя дали пише нещо в счетоводните книги.
	Чу се трещене, а после звукът на отгръщащи се страници.
	— Ето го. Значи… доколкото разбирам — има препратка към бележки от януари 1964 — „доверителен фонд, създаден от покойната Катрин Мърсър“.
	Катрин, Кити… едва не изпуснах слушалката от изненада.
	— Кити Мърсър?!
	— Знаете ли нещо за нея?
	— Малко — промърморих. — Имате ли представа за кого е създала фонда?
	— Не се разбира от тези бележки, боя се, но мога да сляза в архивите и да проверя записките от 1964. Да ви се обадя ли, когато разбера?
	— Да, много ви благодаря.
	Дадох й номера на мобилния си телефон и прекъснах разговора с разтуптяно сърце. Значи все пак имах роднинска връзка с Кити?
	Излязох от хотела и тръгнах към интернет кафето, за да потърся още информация за Албърт Наматджира. Спрях пред един щанд за вестници, когато видях познато лице на първа страница на един австралийски вестник.
C>
#	ЧАНГРОК СЕ ПРЕДАВА И ЛЕТИ ОБРАТНО
C$
	— По дяволите! — изругах и разгледах по-внимателно снимката: Ейс беше в белезници, заобиколен от мъже в униформи, които го водеха надолу по стълбата от един самолет.
	Купих вестника, защото знаех, че ще ми отнеме дълго време да разчета параграфа под снимката. Освен това имаше „продължение на четвърта страница“. Върнах се обратно в хотела, защото нямаше смисъл да продължавам към интернет кафето — мозъкът ми не беше способен да върши две неща едновременно дори в по-добри ситуации, а сега определено не беше моментът да разследвам и Албърт Наматджира.
	След като се върнах горе в стаята си, осъзнах колко много съм разчитала на Ася да ми превежда неразбираемите текстове на вестници, имейли и книги. И макар че тя ми беше пратила две съобщения снощи, за да провери дали съм добре, и несъмнено би се радвала да помогне, чувствах, че е важно да докажа на себе си, че мога да се справя сама. Така че седнах с кръстосани крака на леглото си и се постарах да разчета какво пише във вестника за моя Ейс.
C>
	Ананд Чангрок, банкерът мошеник, който разби „Бърнърс Инвестмънт Банк“ миналия ноември, се върна днес у дома от скривалището си в Тайланд и се предаде на летище „Хийтроу“. Чангрок отказа коментар, докато полицията го отвеждаше. „Бърнърс“, една от най-старите банки в Обединеното кралство, наскоро бе купена за една британска лира от китайската инвестиционна банка „Ажинкуан“.
	След новината за ареста на Чангрок тълпи от гневни инвеститори заобиколиха входа на банката на лондонския Странд, протестирайки заради загубените си авоари. Много от тях са инвестирали пенсиите си във фондове, управлявани от „Бърнърс“, и са загубили всичките си спестявания. Дейвид Рътър, изпълнителният директор на „Бърнърс“ отказа да коментира какви суми ще бъдат предложени на инвеститорите като компенсация, но бордът на директорите обяви, че се провежда пълно разследване как е било позволено тази ситуация да се развие незабелязано.
	Междувременно Чангрок се намира в затвора „Уърмууд Скръбс“ с наложена мярка за неотклонение и ще се яви в съда следващия вторник по обвинения в измама и подправяне на документи. Източниците ни уверяват, че е малко вероятно да бъде пуснат под гаранция.
C$
	Значи Ейс беше затворен в килия в лондонски затвор. Прехапах си устната от безпокойство, мислейки, че ако не бях помолила По да направи онази снимка, може би Ейс щеше да дойде при мен в Австралия и да живеем заедно извън закона в пущинака. Може би трябваше да отида да го видя, да се опитам лично да му обясня истината… в смисъл, нямаше как да избяга, имайки предвид къде се намираше. Но беше дълъг път, а той можеше и да откаже да се срещне с мен.
	Проверих часовника си и видях, че минава единадесет, значи Историческият музей на Бруум би трябвало да е отворен.
	Тръгнах натам с туристическата карта на Бруум в ръце. Вървейки по широката улица, надничах във витрините, пълни с перли — не само бели, а и черни и розови, нанизани на огърлици или превърнати в изящни обици. Сред клоните на едно дърво настана ужасна какофония, докато го подминавах.
	От лявата ми страна, зад редица гъсти мангрови дървета, беше безкрайният океан, сливащ се с небето на хоризонта. Накрая забелязах Историческия музей. Приличаше на много други сгради в Бруум: един етаж с гофриран покрив и веранда на фасадата.
	Щом влязох вътре, веднага почувствах, че бия на очи, понеже бях единственият посетител. Пред компютъра на бюрото седеше жена, която вдигна луничавото си лице и ми се усмихна.
	Обиколих музея и видях, че практически всичко там е за перлодобивната индустрия. Имаше много модели на кораби и черно-бели снимки на хора, накачени на тях. Очите ми се плъзнаха по миниатюрните букви на табелките с описания, без да разберат нищо, след което се насочих към един ъгъл, пълен с много стара на вид екипировка. Имаше още един костюм като този на скулптурата на бронзовия астронавт, с кръгли дупки в металния шлем, взиращи се в мен като празни очи. Присвих очи към картичката под него и най-накрая ми светна, че това е костюм за гмуркачи, търсещи перли, направен много преди времето на неопрена.
	В следващата витрина лежаха перли върху червени кадифени възглавнички в малки дървени кутийки. Много от тях имаха неправилна форма, като блестящи сълзи, току-що ударили се в земята. Никога не си бях падала по бижутата, но в тези кремави кълба имаше нещо, което те караше да протегнеш ръка и да ги докоснеш.
	— Мога ли да ви помогна?
	Сепнах се и се дръпнах от витрината, макар да не бях направила нищо лошо.
	— Ами, чудех се дали сте чували за жена на име Кити Мърсър?
	— Кити Мърсър? Разбира се, скъпа. Едва ли има местен човек в Бруум, който да не е. Тя е сред най-известните хора, живели някога тук.
	— О, това е чудесно — отвърнах аз. — Имате ли някаква информация за нея?
	— Естествено, скъпа. Проект за училище ли правите, или нещо подобно?
	— За университета — импровизирах, обидена, че ме е взела за толкова млада.
	— Тук идват много момичета да проучват Кити Мърсър за проекти. Тя е сред великите жени пионери на Австралия. Практически е управлявала този град в началото на XX век. Имаме една нейна биография ей там на стойката, издадена съвсем наскоро от местен историк. Прочетох я и научих много неща за нея, които не знаех преди. Препоръчвам я.
	— О, да, мисля, че вече я имам — побързах да кажа, разпознавайки биографията, която ми беше купил Ейс. Запитах се дали това не е единственият източник на информация за Кити; може би трябваше да попитам дали няма документален филм или нещо подобно, защото щеше да ми отнеме буквално години да прочета книгата сама. Тогава погледът ми се спря на масата до стойката, където бяха наредени няколко аудиокниги. Обложката на едната отговаряше на корицата на книгата.
	— Това аудиодиск с книгата ли е?
	— Да.
	— Страхотно, ще го взема — казах с облекчение.
	— Струва двадесет и девет долара, скъпа. Не си от този край, нали? — попита тя, докато отброявах три банкноти по десет долара.
	— Не.
	— Върнала си се да проучиш собствената си история, така ли? — продължи да пита.
	— Да. Това и есето за университета.
	— Е, ако имаш нужда от още помощ, само ми кажи.
	— Благодаря. Довиждане.
	— Довиждане, скъпа. Радвам се да видя, че една от вас е успяла да отиде в университет.
	С радост излязох от музея, защото жената ме гледаше с някаква смесица от съчувствие и дискомфорт, която не ми харесваше. Опитах се да я прогоня от мислите си и влязох в магазин за намалени стоки, който бях видяла на идване, откъдето успях да купя дискмен и евтини слушалки, защото бях сигурна, че другите гости на хотела няма да искат да слушат с часове историята на Кити Мърсър през тънките стени на стаите.
	Взех си още един бургер от кафето за обяд и докато вървях обратно към хотела, видях няколко чернокожи младежи, клекнали на поляната. Всъщност единият лежеше по гръб и сякаш спеше. Един от будните ми кимна, а друг отпи от бутилка бира.
	Видях една жена да ги заобикаля отдалече, сякаш се страхуваше, че ще я нападнат посред бял ден или нещо подобно. На мен ми изглеждаха нормални — просто група младежи, каквито можеш да срещнеш на всеки ъгъл във всеки град или село.
	Малко след като влязох обратно в хотелската си стая, мобилният ми иззвъня и видях, че е Мама. Чувствах се виновна, че не бях отговорила на съобщенията й, така че вдигнах.
	— Ало?
	Последва дълга пауза, вероятно заради лошата връзка с Швейцария.
	— Кики?
	— Да. Здрасти, Мамо.
	— _Chérie!_ Как си?
	— Добре. Е, горе-долу.
	— Ася ми каза, че си в Австралия.
	— Да, така е.
	— Тръгнала си от Тайланд?
	— Да.
	Мама отново направи пауза, този път очевидно нарочно. Почти чувах как работи мозъкът й, опитвайки се да реши дали да ме попита за Ейс.
	— И си добре? — попита накрая.
	— Както винаги, Мамо — отвърнах, питайки се кога ще стигне до съществения въпрос.
	— _Chérie_, знаеш, че винаги можеш да разчиташ на мен, ако се нуждаеш от помощ.
	— Знам. Благодаря ти.
	— Колко дълго ще останеш в Австралия?
	— Не знам, честно казано.
	— Е, радвам се, че чух гласа ти.
	— Аз също.
	— В такъв случай ще ти кажа довиждане.
	— Мамо… — Тъй като очевидно не искаше да повдигне темата, трябваше да го направя аз.
	— Да, _chérie_?
	— Мислиш ли, че Татко щеше да се разсърди заради онази снимка?
	— Не. Убедена съм, че не си направила нищо лошо.
	— Не съм. Наистина не знаех за Ейс и какво е направил. Някой свързвал ли се е с теб? Вестниците или нещо подобно?
	— Не, но и да го направят, няма да им кажа нищо.
	— Благодаря ти, Мамо. Лека нощ.
	— Лека нощ, _chérie_.
	Затворих телефона, мислейки колко много обичах тази жена. Дори ако пътуването ми до Австралия разкриеше коя е била истинската ми майка, не можех да си представя по-мил, разбиращ и подкрепящ човек от Мама. Тя ни обичаше с цялото си сърце, което не можех да кажа за биологичната си майка, защото освен ако Татко не ме беше откраднал от ръцете й, тя явно ме беше изоставила. Вероятно имаше обяснение; сигурно е била болна или бедна и е решила, че ще живея по-добре с Татко.
	Но… не трябваше ли връзката между майка и дете да е по-силна от всичко това?
	Седнах обратно на леглото, чудейки се дали изобщо исках да продължа това странно пътуване и да намеря хората, които ме бяха изоставили. В смисъл, може би не ме искаха обратно. Но Мая, Али и Ася сякаш бяха намерили нов и по-добър живот, следвайки знаците, оставени от Татко…
	Мобилният ми иззвъня отново, но този път беше Криси. Вдигнах, чудейки се как винаги успява да се намеси, точно когато се чувствам най-зле.
	— Здрасти, Кики! Ходи ли днес в музея?
	— Да.
	— Откри ли нещо?
	— Да, доста, но още не съм сигурна какво общо има с мен.
	— Искаш ли да се видим по-късно? Говорих с баба и тя много иска да се срещне с теб.
	— Окей, става.
	— Какво ще кажеш да мина през хотела ти към три и да те взема, за да те заведа при нея?
	— Звучи чудесно, Криси, стига да не е проблем за теб.
	— Няма никакъв проблем. Чао, Кики.
	Тъкмо прибирах телефона в джоба си, когато получих ново обаждане, този път от Ася.
	— Здрасти! — Ася звучеше малко задъхана. — Добре ли си?
	— Мда. Добре съм. А ти?
	— Да, добре съм. Слушай, Кики, исках да те предупредя, че днес получих обаждане от един вестник.
	— Какво?
	— Не съм сигурна как са открили номера ми, но ме попитаха дали знам къде си. Казах, че не знам, разбира се.
	— Господи! — промърморих и изведнъж се почувствах преследвана като Ейс. — Наистина не знам нищо, Сия.
	— Вярвам ти, Кики, скъпа, разбира се. Исках само да те предупредя, че знаят името ти. Имаш ли представа откъде?
	— Обзалагам се, че е оня Джей от Ралей — онзи, който си падаше по теб, помниш ли? Той е бивш журналист и мисля, че именно той е продал снимката на вестниците. Той е приятел на Джак от „Ралей Бийч Хотел“, а те имат всичките ни данни — телефонни номера, адреси и тъй нататък — от онзи път, когато отседнахме в хотела. А приятелката на Джак ми каза, че Джей е разпознал Ейс. Тя е рецепционистка там. Джей вероятно я е подкупил, за да погледне документите.
	Чух внезапен кикот от другата страна.
	— Какво е толкова смешно?
	— Нищо. Но трябва да има някаква смешна страна във всичко това, нали? Само ти можеш да се озовеш на първа страница на всички вестници с най-издирвания банкер в света и дори да не знаеш кой е!
	Чух я да се кикоти отново и изведнъж прозвуча като старата Ася.
	— Да, хващам се на бас, че Електра се пука от завист — засмях се и аз.
	— О, да, със сигурност. Сега сигурно говори с агентите си по връзки с обществеността. Трудно е да получиш първа страница на един вестник, да не говорим за всичките. О, Кики…
	Ася продължи да се смее и накрая се разсмях с нея, защото цялата ситуация беше толкова абсурдна и откачена; накрая вече се държах за хълбоците в пристъп на „терия“, както наричахме истерията на общия си детски език.
	Накрая и двете се успокоихме и аз си поех дълбоко дъх, преди да заговоря отново.
	— Наистина го харесвах — признах й. — Беше страхотен човек.
	— Разбрах го още от снимката. Изглеждаше наистина щастлива. Косата ти изглежда страхотно, впрочем, както и онзи топ, който носеше.
	— Благодаря, но вече нищо от това няма значение, защото сега той ме мрази. Мисли, че аз съм казала на медиите къде е, защото снимката беше на моя апарат. Охранителят му ми прояви снимките и дори оставих един комплект на Ейс като подарък за сбогом. Все едно съм искала да посипя сол в раната или нещо такова.
	— О, това е ужасно, Кики! Сигурно си съкрушена.
	— Да, но какво мога да направя?
	— Да му кажеш, че не си била ти?
	— Никога не би ми повярвал. Наистина, Сия, той изобщо не беше какъвто го описват вестниците.
	— Мислиш ли, че го е направил?
	— Може би, но нещо не се връзва.
	— Е, ако това ще те накара да се почувстваш по-добре, Маус е убеден, че Ейс е просто изкупителна жертва. Някой друг в банката трябва да е знаел какво се случва.
	— Ясно — казах, без да знам дали да се чувствам щастлива или тъжна, че приятелят й Маус беше на моята страна, понеже той бе човекът, причинил всички проблеми между мен и Ася.
	— Виж, ако има нещо, което ние можем да направим оттук, за да ти помогнем, само се обади.
	Местоимението „ние“ само ме подразни още повече.
	— Благодаря. Ще го имам предвид.
	— Да се пазиш, мила Кики. Обичам те.
	— И аз те обичам. Чао.
	Затворих телефона и макар да се бях почувствала много по-добре, когато се разсмяхме заедно като в добрите стари дни, сега се чувствах депресирана, след като една дума бе достатъчна да ми напомни колко много неща се бяха променили. Ася си имаше своя Маус, чиито ръце я прегръщаха всяка вечер. Тя бе завършила пътешествието си в миналото и е започнала бъдещето си, докато аз бях далече и от двете.

	* * *

	Точно в три часа, като по часовник, Криси се появи на рецепцията. Въпреки жегата, носеше избелели дънки и тясна тениска, а червена кърпа придържаше къдриците й да не падат върху лицето.
	— Здрасти, Кики, готова ли си да тръгваме?
	Качих се зад нея на мотопеда и потеглихме. Разпознах летището, докато се движехме паралелно на пистата, после направихме няколко резки завоя, преди да достигнем прашен път, заобиколен от колиби с тенекиени покриви. Не бяха точно бараки, но беше очевидно, че хората, които живееха в колибите, нямат излишни пари за разкрасяване на домовете си.
	— Това е. — Криси спря мотопеда и го задържа прав, за да мога да сляза. — Предупреждавам те, че баба ми може да ти се стори малко особена, но се кълна, че не е луда. Готова ли си?
	— Готова съм.
	Криси ме поведе по една пътека през нещо, което технически беше вход на градина, но на практика приличаше повече на всекидневна. Имаше изтъркан кафяв диван, няколко дървени стола и разтегаемо кресло с възглавница и чаршаф, все едно някой спеше там.
	— Здрасти, Мими! — извика Криси в посока към нещо зад дивана. Когато го заобиколихме, видях дребничка жена, която седеше с кръстосани крака на земята. Кожата й имаше цвета на тъмен шоколад, а лицето й бе набраздено от стотици тънки бръчици. Беше най-старият човек, когото някога бях виждала, но на челото й беше вързана модерна шарена кърпа като на внучка й.
	— Мими, нгаджи минган? Това е Келено, момичето, за което ти разправях — каза й Криси.
	Старицата вдигна поглед към мен и видях, че очите й са невероятно светли и ясни, сякаш младо момиче бе сложено погрешка в кожата на стара жена. Напомняха ми на два лешника в езера от бяло мляко.
	— Миджала джую — каза тя, а аз стоях смутена, защото нямах представа какво говореше. Тя потупа земята до себе си и аз седнах до нея, объркана от празния диван и столовете.
	— Защо седи долу? — попитах Криси.
	— Защото иска да усеща земята под себе си.
	— Ясно.
	Все още усещах очите на старицата върху себе си, все едно се взираше в душата ми. Тя протегна кокалестата си ръка да ме погали по бузата; кожата й, докосваща моята, бе неочаквано мека. После дръпна една от къдриците ми и се усмихна. Видях, че има голяма празнина между предните си зъби.
	— Ти знае история от Време на сънищата за гуманиба? — попита тя на развален английски.
	— Не… — отговорих с празен поглед.
	— Говори за Седемте сестри, Кики. Така се наричат в нашия език — преведе Криси.
	— О, да, знам за тях. Баща ми ми е разказвал всичко.
	— Те наши земляци, Келено.
	— Иска да каже наши роднини — обясни Криси.
	— Ние семейство, един народ от една земя.
	— Ясно.
	— Ще ти обясня какво има предвид друг път — прошепна Криси.
	— Всичко започва във Време на сънищата — започна старицата.
	— Кое започва?
	— Историята на Седемте сестри — каза Криси. — Сега ще ти я разкаже.
	Както се оказа, Седемте сестри някога слизали от мястото си в небето и се приземявали на висок хълм, който бил кух отвътре, като пещера. Имало таен проход, водещ към вътрешността му, и това означавало, че сестрите можели да идват на земята и да се връщат обратно в небесата без никой да ги види. Когато били тук, долу, с нас, живеели в пещерата. Един ден, докато били на лов за храна навън, един старец ги видял, но те били заети с лова и не го забелязали. Той решил да ги последва, защото искал млада жена за съпруга. Докато си почивали край една рекичка, той изскочил и хванал най-малката сестра. Другите избягали обратно в пещерата си в паника, минали по тайния проход и излетели от върха на хълма в небето, оставяйки горката си малка сестра сама да се опита да избяга от стареца.
	Когато чух това, реших, че е много гадно от страна на останалите да я изоставят.
	Както и да е, най-малката сестра все пак успяла да избяга и се върнала тичешком в пещерата. Осъзнавайки, че другите вече са отлетели, и знаейки, че старецът продължава да я преследва, тя също се качила по тайния проход и отлетяла след сестрите си. Затова най-малката сестра — която аз познавах като Меропа, но старицата наричаше с друго име — обикновено не се вижда, защото се е загубила и не можела да се върне в своята „земя“.
	Старицата завърши историята си и потъна в дълбока тишина, а очите й продължаваха да се взират в мен.
	— Най-странното е — казах накрая на Криси, — че ние, сестрите, сме само шест, а Татко така и не доведе вкъщи седма.
	— В нашата култура всичко е огледало на това, което е там, горе — отвърна Криси.
	— Мисля, че старецът, когото спомена баба ти, трябва да е Орион от гръцките легенди, за когото ни е разказвал Татко.
	— Вероятно — каза тя. — Има купища легенди за сестрите от различни традиции, но тази е нашата.
	_Как може всички тези истории от всички краища на света толкова да си приличат?_ — запитах се изведнъж. Тоест, когато са били измислени преди хиляди години, гърците не са можели да пратят имейл на австралийските аборигени, нито маите от Мексико да се обадят по телефона на японците. Можеше ли да има по-силна връзка между небето и земята, отколкото си мислех? Може би имаше нещо мистично, както би казала Тиги, в това, че ние, сестрите, бяхме кръстени на прочутите небесни сестри, а седмата липсваше…
	— Откъде си ти? — попита ме старицата и ме върна в реалността.
	— Не знам. Осиновена съм.
	— Ти оттук. — Тя вдигна нещо като дълъг прът с някакви знаци по него и го удари в твърдата прашна земя. — Ти наш земляк.
	— Роднина — напомни ми Криси, преди да се обърне към баба си. — Разбрах в мига, в който я видях, че част от нея е като нас.
	— Най-важна част: сърце. Душа. — Старицата се удари по гърдите, а лешниковите й очи бяха пълни с топлота. Тя протегна ръка и стисна моята неочаквано силно. — Ти идва у дома. Твое място тук.
	Тя продължи да държи ръката ми и изведнъж се почувствах замаяна, на ръба на сълзите. Криси като че ли забеляза, защото се изправи и ми помогна да стана.
	— Сега трябва да тръгваме, Мими, защото Кики има уговорка.
	Кимнах с благодарност на Криси, облегната на ръката й, защото се нуждаех от подкрепа повече, отколкото ми се искаше.
	— Да, имам. Много благодаря, че ми разказахте историята.
	— Разкажа много повече. Върни се — насърчи ме жената.
	— Ще се върна — обещах, мислейки си колко беше странен акцентът й, — изговаряше малкото си английски думи по общо взето австралийски начин, но ги допълваше с още съгласни, които ги омекотяваха. — Чао.
	— Галия, Келено. — Тя ми помаха, докато Криси ме водеше през градината всекидневна към мотопеда си.
	— Искаш ли да си вземем нещо за пиене? Има станция зад ъгъла.
	— Да, чудесна идея — съгласих се, макар да нямах представа за каква „станция“ става дума, защото още не бях готова да се кача отново на клатушкащия се мотопед.
	Оказа се бензиностанция с малък магазин. Купихме си по една кока-кола и отидохме да седнем на една пейка отвън.
	— Съжалявам за баба ми. Тя много се… въодушевява.
	— Недей да съжаляваш. Беше толкова интересно. Просто ме накара да се почувствам странно, това е всичко. Да чуя за всичко това… — Потърсих точните думи. — За тази… култура, от която може би съм част. Не знаех нищо за нея, преди да дойда тук.
	— Няма от какво да се притесняваш. Откъде би могла да знаеш, Кики? Била си осиновена и отведена в Европа като бебе. Освен това старците искат историите им да бъдат разказани, особено в нашата култура. Всичко се предава устно, разбираш ли? Никога не се записва.
	— Искаш да кажеш, че няма… Библия или Коран, където са написани всичките истории, правила и тъй нататък?
	— Не, нищо такова. Всъщност не обичаме хората да ги записват. Всичко се разказва, и много често се рисува. Кики? — вгледа се във втрещеното ми лице. — Изглеждаш потресена, какво става?
	— Просто, аз, виждаш ли… — Преглътнах, защото с всяка изминала секунда ситуацията ставаше все по-странна. — Имам силна дислексия и не мога да чета както трябва, въпреки че получих най-доброто образование, което баща ми можеше да ми осигури. Буквите просто подскачат пред очите ми, но съм, ами, художничка.
	— Наистина ли? — Криси изглеждаше изумена.
	— Да.
	— Защо не ми каза по-рано? Толкова е яко! Особено ако си роднина на Наматджира!
	— Аз не съм нищо специално, Криси…
	— Всички, които се занимават с изкуство, са нещо специално. И не се притеснявай, аз също съм по-добра във визуалното и слуховото. Може би просто е в гените ни.
	— Може би. Криси, мога ли да те попитам нещо?
	— Естествено, каквото искаш.
	— Знам, че ще прозвуча като идиотка, както обикновено, но има ли… предразсъдъци спрямо аборигените в Австралия?
	Криси обърна красивото си лице към мен и кимна бавно.
	— И още как, но това не е тема за сега, докато седим пред станцията и пием кола. В смисъл, питай когото щеш от белите, и ще ти кажат, че няма. Поне не ни избиват с хиляди и не крадат земята ни — откраднали са я преди два-три века и още не са ни върнали повечето. Всеки януари белите празнуват „Деня на Австралия“, датата, на която е пристигнал британски флот да завземе страната ни. Ние го наричаме „Деня на нашествието“, защото тогава е започнал геноцидът над народа ни. Тук сме от петдесет хиляди години, а те са направили всичко възможно да ни унищожат, както и начина ни на живот. Както и да е — вдигна рамене тя, — това е стара история, но друг път ще ти разкажа повече.
	— Добре — отговорих. Не исках да питам какво значи „геноцид“, но звучеше много лошо.
	— Много ли е смущаващо за теб? — попита ме след кратка пауза. — Имам предвид, да откриеш изведнъж, че си една от нас, или поне отчасти?
	— Не. Винаги съм била различна. Аутсайдер, нали разбираш?
	— Разбирам. — Тя сложи топлата си ръка на моята. — Хайде, да те заведем обратно в хотела ти.
	След като Криси ме остави пред хотела и ми каза да се обадя, ако имам нужда от нещо, се върнах в стаята си и се строполих на леглото. За пръв път, откакто се помнех, заспах веднага щом си легнах.
	Когато се събудих, отворих едното си око да погледна колко е часът на мобилния ми. Минаваше осем вечерта, което означаваше, че бях спала три часа. Може би претоварването с информация от последните два дни имаше същия ефект като сънотворно: мозъкът ми знаеше, че не мога да се справя, затова се изключваше. Или може би, само може би… беше някакво дълбоко облекчение, че вече, събирайки смелост да дойда тук, бях започнала да откривам коя съм в действителност.
	_Ти идва у дома…_
	Дори ако вярвах, че е така, исках ли да ми се поставя етикет на нещо, което отговаряше на гените ми, но не бе играло никаква роля във възпитанието ми? Станах и отидох до тоалетната, после погледнах сплескания си нос в огледалото и видях, че е същият като на старицата и новата ми приятелка Криси. Те определено имаха силно усещане за собствената си същност и се гордееха с културата си, а може би точно от това има нужда: малко гордост. Можеше вече с Ася да не принадлежим една на друга — бях открила по трудния начин, че никой човек не може да притежава друг — но може би можех да принадлежа едновременно на себе си и на една култура, която да ме дефинира.
	В широкия свят бях загубенячка, но днес, когато седях с Криси и баба й, те гледаха на произхода ми като на източник на сила. С други думи, имах хора на моя страна, които разбираха, защото и те бяха като мен. Моите… земляци. Семейство.
	Върнах се в спалнята си изпълнена с енергия. Реших да се обадя на Криси и да видя дали може да ми разкаже повече за аборигенската култура. Когато вдигнах телефона си, видях, че имаше дванайсет нови съобщения и няколко гласови.
	Първите две бяха от Ася:
C>
	Толкова се радвам, че поговорихме и се посмяхме снощи. Знаеш къде съм, ако се нуждаеш от мен. Обичам те xxx
	Пак съм аз, обадиха се още вестници! НЕ ВДИГАЙ ТЕЛЕФОНА!
C$
	След това…
C>
	Това съобщение е за Кики Д’Аплиез. Здрасти! Казвам се Кейти Куумб и съм журналистка в „Дейли Мейл“. Бих искала да ви интервюирам за връзката ви с Ананд Чангрок. Можете да ми се обадите по всяко време, за да разкажете своята страна на историята.
C$
	И още едно…
C>
	Това е съобщение за Кики Д’Аплиез от новинарския отдел на „Би Би Си Едно“ в Лондон. Бихме искали да говорим с вас за Ананд Чангрок. Моля обадете се на Мат на долния номер. Благодаря.
C$
	И още едно…
C>
	Здрасти, това ли е номерът на Кики? Аз съм Анджи от „Нюз ъф дъ Уърлд“. Нека да обсъдим условията за пълно интервю.
C$
	И още, и още, и още…
	— По дяволите!
	Журналистите очевидно ме бяха надушили. След като Ейс беше затворен под полицейска охрана, нямаше как да изкопчат нищо от него, така че търсеха мен. За миг ми хрумна да се обадя в „Уърмууд Скръбс“ и да попитам дали мога да говоря с Ейс и дали би искал да кажа нещо на медиите от негово име.
	_Не ставай идиотка, Кики_ — казах си. — _Той не би ти се доверил да му вземеш мангов шейк от плажно капанче…_
	„Линда знае истината“ — това ми беше казал веднъж.
	Коя беше Линда? Приятелка? Или може би съпруга, макар че по вестниците не се споменаваше да има партньорка. Освен мен, разбира се, но след като един от таблоидите ме бе нарекъл „поредната приятелка“, очевидно бях само една от многото, дошли преди мен.
	Все пак някакъв инстинкт ми подсказваше, че би трябвало да му помогна с нещо. В крайна сметка той ми бе помогнал, когато имах нужда от него. Въпросът беше какво да направя? И как?
	Можех да сторя само едно нещо…
	Извадих симкартата от мобилния си и проверих дали всички номера, от които имам нужда, са запомнени на самия телефон. Занесох симкартата в тоалетната, увих я в парче тоалетна хартия и я хвърлих вътре. После пуснах водата. След като се уверих, че вече никой не може да ме проследи, излязох от стаята, отидох до едно магазинче по-надолу по улицата и си купих местна симкарта. Писах на Ася и Мама, за да им дам новия си номер. Мобилният ми иззвъня трийсет секунди по-късно.
	— Здрасти, Ася.
	— Само проверявам дали работи.
	— Да, но се плаща на място и жената в магазина каза, че трябва да плащам за обаждания от чужбина, така че вероятно ми остават към трийсет секунди на моите двайсет долара.
	— Много добре си направила, че си изхвърлила симкартата. Днес пак ме заляха с обаждания. Маус каза, че ако са умни, сигурно могат да те проследят по самолетните билети, така че…
	Връзката изведнъж прекъсна и видях обявление на екрана, че кредитът ми е изтекъл.
	— Това вече е смехотворно — изстенах, вървейки обратно към хотела. Не бях Джеймс Бонд, нито дори Пуси Галор или както там й беше името.
	— Здравейте, госпожице Д’Аплиез — поздрави ме рецепционистката. — Решихте ли вече колко дълго ще останете?
	— Не.
	— Е, само ми кажете, когато решите. — Забелязах, че рецепционистката ме оглежда внимателно. — Не сте отсядала тук преди, нали? Лицето ви ми изглежда познато.
	— Не, никога — отвърнах, мъчейки се да задържа гласа си спокоен. — Благодаря, чао — казах и се качих обратно в стаята си.
	Жабите още изнасяха вечерния си концерт под отворения ми прозорец. Включих лампата в стаята си и видях дискмена на нощното шкафче, който ми напомни, че би трябвало да продължа да слушам историята на Кити, понеже имах нужда да се разсея. Легнах на леглото, смених батериите на дискмена и сложих вътре втория диск. Сложих си слушалките, излегнах се, включих го и затворих очи, за да чуя какво се е случило с Кити Мърсър след това.


>	Кити
>	Бруум, Западна Австралия
>	Октомври 1907

>>	14.

	Кити се размърда, когато Андрю я целуна по челото.
	— Слизам на пристанището — каза той. — Очакваме платноходка в следващия час и искам да огледам улова и да се уверя, че никой от онези проклети лукави купангери* не е скрил перли по себе си. Почини си добре, мила моя.
	[* Купангер — жител от или нает от Купанг, Западен Тимур, за да търси перли за перлодобивната индустрия. — Б.ред.]
	— Добре.
	Кити погледна съпруга си, облечен, както винаги, в спретнатата си униформа на командир от перлодобивната индустрия: блестящо бял костюм с висока яка и седефени копчета, завършен от бяла колониална каска. Тя знаеше, че когато се върне у дома за обяд, костюмът неизбежно ще бъде покрит с червен прах и ще трябва да се преоблече, преди да излезе отново. Тук, в Бруум, всеки ден беше ден за пране, но вместо тя самата да се поти над казаните с гореща вода, прислужницата й свиваше костюмите и ги пращаше за пране в Сингапур с парахода, който идваше на всеки две седмици.
	Това беше една от многото странности на Бруум, които й се бе наложило да приеме, след като вече не беше дъщеря на свещеник, а съпруга на богат търговец на перли.
	Скоро след брака си тя се качи на крайбрежния параход „Паруу“ с Андрю във Фремантъл и след няколко дни в неспокойното море най-накрая видяха брега в далечината. Кити видя равен, жълт плаж и множество къщи с тенекиени покриви, струпани нагъсто една до друга. Корабът акостира на кей, дълъг близо миля, прокаран по дървени опори през тъмнокафявата вода. Гъста мангрова гора обгръщаше брега, зад който имаше редица бараки от вълнообразна ламарина. Прочутите платноходи за перли бяха най-отпред в залива, а струпаните им мачти изпъкваха на фона на обширното ясно синьо небе.
	След като слязоха от кораба Кити и Андрю бяха откарани с файтон, теглен от пони, през малкото градче и Кити никак не беше въодушевена. С параходите и платноходите пристигаха шумни тълпи хора, които пълнеха баровете и хотелите по „Дампиър Теръс“ — главната улица — с музика на пиано, груби гласове и цигарен дим. На Кити й напомняше за Дивия запад в Америка, за който беше чела. Беше неописуемо горещо и вонята на немити тела се носеше по влажния, застоял въздух.
	Бунгалото с тенекиен покрив, което свекър й бе построил с единствената мисъл да предостави временен покрив над главите на семейството си, докато изгражда перления си бизнес, също не й допадна. Андрю обеща да предостави на Кити по-удобен дом и строежът приключи едва преди два месеца.
	Седем месеца след пристигането си Кити бавно свикваше с това странно, изолирано градче, обградено от морето от едната страна и безкрайната червена пустиня от другата. Малкото къщи по прашната и често наводнявана „Робинсън стрийт“, където живееха повечето от богатите бели жители, беше само на няколко минути път от претъпкания бедняшки квартал. В многоцветния, мултикултурен Бруум нямаше и капка елегантност или грация, но той беше центърът на световната перлодобивна индустрия. Ако Фред, кочияшът й абориген, я закараше в града, щеше да срещне миш-маш от различни раси, слезли от днешните кораби в търсене на развлечения. Тук парите течаха като вода и имаше предостатъчно заведения, готови да ги погълнат. В „Ямасаке и Мисе“ се предлагаха много прекрасни японски съкровища, както и меки копринени платове, които можеха да се превърнат в красиви бални рокли, с които да се фукат съпругите на перлените магнати в сезона на баловете.
	Кити се изправи с мъка и седна в леглото; гърбът я болеше от тежестта на уголемения й корем и тя благодари на Бога, че бебето ще пристигне след по-малко от три месеца. Доктор Блик, когото Кити беше виждала да пресушава бутилка уиски на различни празненства, я бе уверил, че ще разполага с най-добрата медицинска помощ, когато времето дойде. Все пак Андрю — или поне баща му — притежаваше най-голямото перлодобивно предприятие в Бруум, с флот от тридесет и шест платнохода, които вадеха стотици тонове миди всяка година.
	В началото не разбираше приказките на Андрю за платноходи, вадене на док, класове миди и прочее, но тъй като той не говореше за нищо друго, докато вечеряха заедно, умът й бавно бе възприел как работят нещата.
	Перлодобивната компания „Мърсър“ бе преживяла труден старт на сезона, след като един платноход и целият му екипаж били загубени в циклон. Тя бързо научи, че тук човешкият живот е нетраен и лесно заменим. Още й беше трудно да свикне с този факт. Суровостта и жестокостта на живота в Бруум — особено начинът, по който се третираше местното население от аборигени — беше нещо, което знаеше, че никога няма да приеме напълно.
	Бе ужасена първия път, когато видя група мъже аборигени във вериги, оковани един за друг през вратовете, да чистят под надзора на пазач с пушка развалините на къща, разрушена от циклон. Тя се разплака от ужас и Андрю я издърпа по-надалече.
	— Още не разбираш как стоят нещата в Бруум, скъпа моя — утеши я Андрю. — Това е за тяхно собствено добро. Така могат да допринасят към обществото.
	— Във вериги? — Кити се тресеше от едва сдържан гняв. — Лишени от свободата си?
	— Това е хуманен метод. Все пак могат да ходят много мили в тях. Моля те, мила, успокой се.
	Кити изслуша безсилна обяснението на Андрю, че според началниците „черните“ биха избягали обратно в пустинята при първа възможност. Затова ги оковаваха един за друг, а нощем ги връзваха за някое дърво.
	— Това е жестоко, Андрю. Не го ли разбираш?
	— Поне когато работят, получават тютюн или чували брашно, които да отнесат на семействата си у дома.
	— Но не и заплата? — попита тя.
	— Това не е от каквото се нуждаят, мила моя. Тези хора биха продали собствените си жени и деца при първа възможност. Те са като диви животни и за жалост трябва да бъдат третирани като такива.
	След седмици спорове по темата Кити и Андрю трябваше да се примирят, че няма да постигнат съгласие. Тя бе убедена, че с доброта и разбиране, и малко уважение към факта, че тези хора са живели в Австралия много по-дълго от белите заселници, би могло да бъде постигнато по-добро споразумение. Андрю я увери, че това е било опитано и се е оказало пълен провал.
	Но знанието, че това неравенство е грешно, гризеше съвестта й. Наложи й се дори да поиска специално разрешение от полицейския началник да държи Фред у дома през нощта, иначе щяха да го прибират с останалите и да го отвеждат в лагер извън града, далеч от белите му „господари“.
	Тази ситуация, както и ужасяващо честата загуба на животи в претъпканите колиби и в океана, бе цената, която всеки човек в Бруум трябваше да плаща в замяна за много по-високите от нормалното надници. А малцина щастливци откриваха най-голямата награда — перфектната перла.
	В началото Кити наивно си мислеше, че във всяка мида има перла, но грешеше. Индустрията оцеляваше основно от седефеното вътрешно покритие. В грозните кафяви черупки, сливащи се с морското дъно, се криеше лъскава материя, продавана с тонове по света за декорация на гребени, кутии и копчета.
	Съвсем рядко един капитан успяваше триумфално да поднесе на перления командир кутия за перли. А вътре в кутията — която не можеше да бъде отворена, след като пуснеш перлата вътре, защото само командирът имаше ключ — се криеше съкровище с може би огромна стойност. Кити знаеше, че Андрю мечтае да открие най-великолепната перла, която да го направи не само богат, но и известен. Перла, която да превърне него, а не баща му, в най-изтъкнатия перлен командир в Бруум. И следователно в целия свят.
	Няколко пъти той се връщаше вкъщи с голяма перла, често със странна форма, и й я показваше. После я носеше в работилницата на Т. Б. Елис на „Карнарвън стрийт“, за да провери дали находката е добра. Т. Б. имаше репутацията на най-умелия белач на перли в света.
	Също като диамантите, перлите трябваше да бъдат обработени и полирани, за да разкрият истинската си красота. Кити бе заинтригувана, когато научи, че перлите са съставени от тънки слоеве, подобно на лук. Т. Б. притежаваше умението да изпили всеки несъвършен слой, без да повреди блясъка на този под него. Тя бе виждала как Т. Б. вдига перла под светлината, сякаш зорките му кафяви очи можеха да надникнат в самото й ядро. След това чувствителните му пръсти търсеха миниатюрни издатини, които изтриваше с пилите и ножовете си, присвивайки очи през бижутерските очила.
	— Това е просто плюнка на мида — обясни делово веднъж, докато Кити го наблюдаваше. — Животното усеща дразнител — песъчинка например — и изгражда слоеве слюнка около него, за да се предпази. И ето — създава се най-красивият минерал. Но понякога… — Тук той се намръщи и отстрани още едно тънко парченце. — Понякога в центъра на слоевете няма нищо повече от малко кал. — Той вдигна перлата, за да я видят Кити и Андрю, и действително, от една дупчица бе потекло малко кафяво петно. Андрю едва се сдържа да не изстене, докато Т. Б. продължи работата си. — Дефектна е. Жалко. Но може да стане нелоша игла за шапки. — Ъгълчето на устата му се повдигна в полуусмивка под мустака и той продължи работата си.
	Кити се чудеше дали тихият сингалец* осъзнава, че притежава повече власт от когото и да било в Бруум. Той бе създателят на мечти — в непретенциозната си работилница с дървена фасада той можеше внимателно да обели тънките слоеве на една перла, за да разкрие великолепно съкровище, способно да промени живота на човек, или да превърне надеждата в купчинка перлен прах на работната си маса.
	[* Сингалец, жител на Шри Ланка. — Б.ред.]
	Бруум беше уникална и енергична микровселена, обхващаща всеки един от жителите на града. А сега самата Кити беше частица от тази машина, играейки ролята на предана съпруга на перлен магнат.
	— Един ден, скъпа моя — каза Андрю, държейки я в прегръдките си след поредното разочарование в работилницата на Т. Б., — ще ти донеса най-великолепната перла. И ще я носиш пред погледа на всички.

	* * *

	Кити опипа огърлицата от малки, деликатни перли, които Андрю бе избрал и нанизал за нея. Освен манията му по това да намери специалното съкровище, той беше готов на всичко, за да й достави удоволствие; Кити се бе научила да не изрича на глас мечтите си, защото иначе Андрю би ги осъществил на всяка цена. Той напълни къщата с красиви антични мебели, донесени от корабите, спиращи на пристанището в Бруум, от всички краища на Азия. Веднъж тя спомена, че обича рози, и седмица по-късно Андрю я хвана за ръката и я заведе на верандата, за да й покаже розовите храсти, засадени наоколо, преди тя да се събуди.
	В първата им брачна нощ беше нежен и внимателен с нея. Макар самият акт да беше нещо, което Кити по-скоро понасяше, отколкото да изпитва удоволствие от него, определено не беше непоносимо. Андрю беше може би по-радостен от нея, когато му съобщи за бременността си преди пет месеца, когато бебето в нея бе не по-голямо от една перла. Андрю вече й бе обяснил, че синът му ще последва стъпките на баща си в колежа „Иманюел“ в Аделаида, а после и в университета там. Седмица по-късно Кити прие доставката на красиво резбована махагонова люлка и безброй играчки.
	— Колко противоречиво място е Бруум — въздъхна тя, вдигайки се с мъка от леглото, и посегна към копринения си пеньоар. Деветдесет процента от населението на града живееше в ужасяващи условия, но всичко, което пожелаеха богатите жители, можеше да бъде доставено в тази малка, изолирана станция само за няколко седмици.
	Кити вдигна домашните си пантофи и ги изтръска хубаво, защото се беше научила, че паяците и хлебарките обичат да се крият в удобната им вътрешност. Пусна ги на пода и вкара вътре подутите си крака. Беше свикнала да се движи и отказваше да си стои вкъщи, защото знаеше, че би полудяла от скука.
	На закуска направи списък на всичко, което трябваше да купи в града. Преди да забременее, ходеше пеша до „Дампиър Теръс“ и множеството му магазини, където се продаваше всичко — от хайвер, доставен от Русия, до прясно телешко от кланицата „Хайлъндс Стар“. Хранеха се обилно и добре, с много повече разнообразие и по-високо качество, отколкото бе достъпно в Лийт. Тарик, малайският им готвач, я бе запознал с кърито, което, за своя изненада, Кити сметна за много вкусно.
	След като си сложи бонето за слънце, тя вдигна кошницата и чадъра си, след което заобиколи къщата, за да стигне до конюшнята, където Фред лежеше и спеше в сламата. Тя плесна с ръце и той се събуди и скочи на крака за броени секунди. Усмихна й се, показвайки липсващия си преден зъб, който, Кити бе научила, беше нещо обичайно за мъжете аборигени и имаше нещо общо с някакъв ритуал.
	— Град? — Тя посочи с пръст натам, понеже Фред почти не разбираше английски. Той говореше на езика на племето явуру, местното население на Бруум.
	— Отива на град — съгласи се той. Кити загледа как впряга понито във файтона, облекчена, че изобщо е тук. Фред често изчезваше, за да ходи, както се изразяваше той, „се разхожда, госпожа Шеф“. Кити бе научила, че и това, като липсващия зъб, е нормално за аборигените — да изчезват със седмици в опасната и неопитомена пустош отвъд града. Първоначално бе ужасена, че Фред спи на сламеник в конюшните.
	— Скъпа, черните не искат да живеят вътре. Дори да му построим заслон, той ще спи отвън. Луната и звездите са покривът над главите на аборигените.
	Въпреки това Кити изпитваше неудобство от положението и докато реновираха собствената им къща, настоя Андрю да построи къщичка с пособия за миене, легло и малка кухня, които Фред да може да използва както пожелае. Засега той не се бе възползвал от възможността. Макар да се грижеше униформата му да се пере редовно, все пак можеше да го помирише от няколко метра.
	Кити позволи на Фред да й помогне да се качи на файтона и седна до него, наслаждавайки се на лекия бриз в лицето си, докато понито ги водеше към града. Щеше й се само да може да говори с Фред, да го разбере, както и обичаите на народа му, но макар да се бе опитала да му помогне да подобри английския си, Фред остана напълно незаинтересован.
	Щом стигнаха „Дампиър Теръс“, Кити вдигна ръка и каза: „Спри!“, а Фред й помогна да слезе.
	— Аз стоим тук?
	— Да. — Кити му се усмихна и тръгна към кланицата.
	След като напазарува за вечеря, спря да поговори с госпожа Норман, съпруга на друг перлен командир, и излезе обратно на слънце. От парещата жега й прилошаваше, така че влезе в една тясна уличка, където беше по-сенчесто, веейки си с ветрило. Тъкмо се канеше да се върне при понито и файтона, когато чу нисък стон от другата страна на уличката.
	Тръгна към купчината изхвърлени боклуци с идеята, че там може би се крие ранено животно, отмести една воняща щайга и видя човек, свит на кълбо зад нея. Цветът на кожата й показа, че човекът е абориген, а по фигурата личеше, че е жена.
	— Здравейте?
	Нямаше отговор, така че Кити се наведе и протегна ръка да докосне абаносовата кожа. Човешката топка се дръпна уплашено и се разплете, разкривайки млада жена, която я гледаше с ужас в очите.
	— Нищо лошо не прави, госпожа…
	Момичето се дръпна, потъвайки още назад в купчината вонящ боклук. Тогава Кити забеляза издутия й корем.
	— Знам. Няма да те нараня. Говориш ли английски?
	— Да, госпожа. Говори малко.
	— Какво ти се е случило? Виждам, че сме в едно и също… състояние. — Кити посочи издутината в собствения си корем.
	— Вий и аз има бебе, но по-добре аз умра. Отида си. Живот тук не добре за нас, госпожа.
	С огромно усилие Кити коленичи.
	— Не се страхувай. Искам да ти помогна. — Тя рискува още един опит да докосне момичето и този път то не се отдръпна — Откъде си?
	— Идва от голяма къща. Голям шеф, той видял — момичето потупа корема си — за мен вече няма дом.
	— Е, засега остани тук. Имам файтон с пони по-нататък по улицата. Ще те заведа в моя дом и ще ти помогна. Разбираш ли?
	— Оставете ме, госпожа. Аз лошо носи.
	— Не. Ще те заведа у дома. Имам място, където можеш да живееш. Не си в опасност.
	— По-добре умра — повтори момичето, а от затворените му очи се процедиха сълзи.
	Кити се изправи, чудейки се какво, за бога, би могла да направи, за да убеди момичето, че говори истината. Тя откачи перлената огърлица от шията си, наведе се и я сложи в ръцете на момичето, мислейки си, че ако то наистина е „лошо“, ще си е тръгнало много преди тя да се върне, но ако не е…
	— Наглеждай това, докато се върна с файтона. Имам ти доверие, и ти трябва да ми се довериш.
	Кити закрачи бързо, намери Фред и го накара да премести файтона до входа на малката уличка. Направи му знак да слезе и да я последва. За нейна радост момичето още беше там, седеше изправено и стискаше силно перлената огърлица в ръце.
	— Сега, Фред, ще помогнеш ли на това момиче да се качи във файтона? — Кити правеше съответните движения с ръце, докато говореше.
	Фред погледна невярващо господарката си. Той погледна момичето, и то го погледна.
	— Направи каквото казвам, Фред, моля!
	Тогава започна разговор на явуру — Фред взе да разпитва момичето, което седеше в боклука и държеше перлите на „госпожа Шеф“. На места разговорът ставаше доста разгорещен, но накрая Фред кимна.
	— Тя добра, госпожа Шеф.
	— Тогава побързай и й помогни да се качи на файтона.
	Фред протегна колебливо ръка, но момичето отказа да я вземе. Бавно и с гордост се изправи на крака сама.
	— Аз ходи сама — каза тя и подмина Кити с гордо вдигната глава.
	— Къде сложи нея? — попита Фред.
	— Най-добре да легне отзад и да я покрием с платнището.
	Щом Кити се погрижи за това, Фред й помогна да се качи отпред на файтона с него.
	— Сега ни заведи вкъщи, Фред.
	Когато пристигнаха, Кити донесе чисти чаршафи за колибата, която Фред никога не използваше, и помогна на момичето, което вече едва се държеше на краката си, да легне на дюшека. Донесе малко хамамелис и изми с него синината около окото на момичето, като забеляза още подутини по бузата и брадичката й.
	Кити остави кана вода до леглото и се усмихна на момичето.
	— Сега поспи. Тук си в безопасност — каза Кити, изговаряйки ясно всяка дума.
	— Никой няма идва ме бие?
	— Никой. — Кити й показа големия железен ключ в ключалката. — Аз излизам — обясни с жестикулации, — и ти заключваш вратата. Тук си на сигурно място. Разбираш ли?
	— Да, разбира.
	— После ще ти донеса малко супа — каза тя и отвори вратата.
	— Защо толкова мила сте, госпожа?
	— Защото ти си човешко същество. Сега си лягай да спиш. — Кити затвори внимателно вратата зад себе си.

	* * *

	Тази вечер, след като даде на Камира — както момичето каза, че се казва — малко супа, Кити отвори бутилка хубаво червено вино към вечерята на Андрю. След като той изпи две големи чаши, тя повдигна темата за младото момиче, което в момента обитаваше колибата им.
	— Каза ми, че е била прислужница в къща на „Хърбърт Стрийт“. Когато състоянието й станало очевидно, я изхвърлили. Освен това беше пребита.
	— Знаеш ли кой е господарят й? — попита Андрю.
	— Не, не пожела да ми каже.
	— Нищо чудно — каза той и отпи още вино. — Знае много добре, че можем да отидем при него и да разкрием истинската история.
	— Андрю, мисля, че тя ми каза истинската история. Никой не иска бременна прислужница. Най-вероятно е била изнасилена. — Кити каза думата, без да се замисли. Такива случаи бяха често срещани в Бруум, с пияните моряци, жадни за „черно кадифе“, както наричаха аборигенските жени.
	— Няма как да знаеш това.
	— Не, няма как, но мога да ти кажа, че момичето ми каза, че е било обучено в християнската мисия в Бийгъл Бей и говори сравнително добър английски. Определено не е някаква курва.
	Андрю се облегна на стола си и я погледна с неверие.
	— Нима искаш да държим и да храним бременно аборигенско момиче в имота си? Господи! Щом излезем, тя може като нищо да се промъкне в къщата и да открадне всичко, което притежаваме!
	— А ако го направи, имаме пари да го заменим. Освен това не вярвам, че ще стори подобно нещо. Андрю, за бога, момичето е бременно! Трябваше ли аз, като християнка, да я оставя там, в канавката?
	— Не, разбира се, че не, но трябва да разбереш, че…
	— Тук съм от седем месеца и не остана нищо в този град, което да не разбирам. Моля те, Андрю, трябва да ми се довериш. Не вярвам, че това момиче ще открадне от нас, а ако го направи, ще поема цялата отговорност. Тя почти със сигурност е в по-напреднала бременност от мен. Нима искаш смъртта на две невинни души да тежи на съвестта ни?
	— А аз ти казвам, че в минутата, в която роди, ще си отиде.
	— Андрю, моля те. — Кити докосна с пръсти челото си. — Разбирам колебанието ти, но знам и колко е лесно на такова място да се научиш да пренебрегваш чуждото страдание. Представи си, ако аз бях в нейното положение…
	— Е, добре — кимна той накрая. — Състоянието ти те е направило податлива на емоции, когато виждаш по-нещастни жени в същото положение. Може да остане, поне за тази нощ — добави той.
	— Благодаря ти! Благодаря ти, скъпи мой — Кити стана, отиде при него и го прегърна през раменете.
	— Но не казвай, че не съм те предупредил. Утре ще откриеш, че си е тръгнала с всичко, което може да носи — заяви той, понеже винаги държеше да има последната дума.

	* * *

	На следващата сутрин Кити почука на вратата и откри Камира да крачи напред-назад из стаята като динго с клаустрофобия.
	— Добро утро, донесох ти малко закуска.
	— Тук ли държите мен? — Карина посочи вратата.
	— Не, казах ти, че ключът е в ключалката. Свободна си да излезеш, когато пожелаеш.
	Момичето се вгледа в нея, изучавайки изражението й.
	— Аз свободна върви си сега?
	— Да, ако желаеш. — Кити отвори широко вратата и посочи с ръка пътеката.
	Безмълвно, Камира излезе през нея. Кити стоеше и я гледаше. Поколеба се на прага, огледа се наляво и надясно, погледна и Фред, който дъвчеше тютюн и се опитваше да полага грижи за понито. Пристъпи навън и тръгна колебливо по червената земя, с изострени сетива в очакване на внезапна атака. Такава не дойде и тя продължи по алеята, която водеше към пътя. Кити излезе от колибата и се върна в къщата.
	Погледна пред прозореца в дневната и видя малката фигура на Камира да се губи в далечината. Въздъхна, осъзнавайки, че Андрю сигурно е бил прав. Бебето й изведнъж изрита и тя седна в дневната. Жегата днес беше ужасна.
	Мина един час, но точно когато беше на път да загуби надежда, тя видя Камира да върви към къщата. Момичето се поколеба за миг, преди да се върне обратно по алеята. Кити изчака още десет минути и отиде в колибата с чаша студена лимонада, която Тарик току-що беше направил, с лед от скоро доставения блок.
	Вратата на колибата беше притворена, но тя все пак почука.
	Камира я отвори и Кити забеляза, че всичко на таблата със закуска, която бе донесла по-рано, е изядено.
	— Донесох ти това. Добро е за бебето.
	— Благодаря, госпожа. — Камира взе лимонадата от Кити и отпи внимателно, сякаш се страхуваше да не е отровна. После изгълта цялата на една глътка. — Не държите мен затворник?
	— Разбира се, че не! — заяви твърдо Кити. — Искам да ти помогна.
	— Защо иска ми помогне, госпожа? Никой бял не иска.
	— Защото… — Кити потърси най-простия отговор. — Двете сме еднакви. — Тя посочи корема си. — Колко дълго си била в мисията?
	— Десет години. Учител казва аз добър ученик. — В тъмните очи на Камира проблесна гордост. — Знам и немски.
	— Наистина ли? Съпругът ми го говори, но не и аз.
	— Какво иска, госпожа?
	Кити понечи да каже „нищо“, но осъзна, че засега Камира не можеше да си представи доброта от бял човек.
	— Е, като за начало, ако останеш тук, би могла да научиш Фред на малко английски.
	Камира сбърчи носле.
	— Той мирише. Не къпе се.
	— Може да го научиш и на това.
	— Аз бъде учител, шеф?
	— Да. И също така — Кити побърза да измисли още нещо, — търся бавачка да ми помага, когато дойде бебето.
	— Аз знае за бебета. Грижи се за тях в мисия.
	— Значи всичко е уредено. Ти ще останеш тук — тя посочи колибата, — а ние ще ти даваме храна в замяна на помощта ти.
	Камира изгледа Кити със сериозно изражение.
	— Не заключва врата.
	— Не заключва врата. Ето. — Кити й подаде ключа. — Сделка?
	Най-накрая на лицето на Камира проблесна усмивка.
	— Сделка.

	* * *

	— Е, какво стана с малката ти черна приятелка? Избяга ли с всичко, което може да носи, щом й обърна гръб? — попита Андрю, когато се върна за обяд.
	— Не, отиде на разходка и се върна. Направо не е за вярване — говори и немски, освен английски! И е възпитана като християнка.
	— Само на повърхността, предполагам. И какво ще правиш с нея?
	— Тя каза, че се е грижила за бебетата в мисията. Предложих да ми помага с бебето и да научи Фред на малко елементарен английски, а в замяна да живее в колибата.
	— Но Кити, мила моя, момичето е бременно! Най-вероятно детето е от бял мъж. Знаеш правилата за децата от смесена раса.
	— Андрю! — Кити удари ножа и вилицата си в чинията. — Камира не е по-възрастна от мен! Какво искаш да направя с нея? Да я изхвърля обратно на боклука, където я намерих? А що се отнася до правилата… те са жестоки и варварски. Да откъснеш една майка от бебето й…
	— За тяхна защита е, мила моя. Правителството прави всичко възможно да се погрижи тези деца да не измират по канавките. Искат да ги съберат и да ги научат да бъдат добри християни.
	— Не мога да си представя как бих се почувствала, ако някой открадне нашето дете от ръцете ми. — Кити вече трепереше. — И защо, щом имаме възможност да помогнем поне на една от тях, да не го направим? Това не е нищо повече или по-малко от наш дълг като християни. Извини ме, чувствам се… неразположена. — Кити стана и отиде в стаята си, където си легна с разтуптяно сърце.
	Знаеше всичко за правилата за децата от смесена раса. Беше виждала хората на местния протекторат да обикалят Бруум с каруца и да търсят всяко бебе или дете, чиято по-светла кожа издаваше произхода му. После чуваше воя на майките, когато бебетата и децата им биваха натоварени на каруцата, за да ги откарат в мисионерско сиропиталище, където ги отучваха от аборигенските обичаи и ги заменяха с един Бог, който очевидно вярваше, че е по-добре да имат Него, отколкото да отраснат с майчина любов.
	Няколко минути по-късно на вратата се почука и влезе Андрю. Той седна до нея на леглото и я хвана за ръката.
	— Как се чувстваш?
	— Малко ми прилоша, това е всичко. Днес е много задушно.
	Андрю взе една муселинена кърпа от купчината на нощната масичка, натопи я в каната с вода и я сложи на челото на Кити.
	— Освен това времето ти наближава, мила моя. Ако искаш да помогнеш на друга майка в същото положение, кой съм аз да ти откажа? Може да остане, поне докато се роди бебето. Тогава ще видим… как стоят нещата.
	Кити знаеше, че той има предвид „ще видим какъв цвят е бебето“, но това не беше времето да се цупи.
	— Благодаря ти, скъпи. Толкова си добър към мен.
	— Не, ти си тази, която е добра към всички. Прекалено отдавна съм в Бруум. И може би наистина съм свикнал прекалено много със страданието около нас. Трябват нови очи, за да го видят отново. Въпреки това обаче, трябва да защитавам позицията и репутацията си. Аз — както и ти — не мога да бъда видян да потъпквам закона. Разбираш ли, Кити?
	— Да, разбирам.
	— Е, и кога ще се срещна с малката ти черна приятелка?
	Кити стисна зъби.
	— Името й е Камира. Ще поръчам да й ушият две-три рокли. Има само дрехите, в които е облечена, а те са ужасно мръсни.
	— На твое място бих ги изгорил. Бог знае къде са били, но несъмнено скоро ще разберем, по един или друг начин. Ако е работила като прислужница, трябва да познаваме старите й работодатели. А сега… — Андрю я целуна нежно по челото и се изправи. — Трябва да отида в града. Имам среща с Т. Б. Платноходът „Едит“ донесе особено добър улов и има няколко перли, които искам да обели. Една от тях може да се окаже много специална. — Очите на Андрю светнаха от удоволствие и алчност.
	_Нямаме ли вече достатъчно?_ — помисли си тя с въздишка, когато Андрю излезе от стаята.
	Кити знаеше кой е истинският Бог на този град — името му беше Пари.


>>	15.

	През януари, когато барометърът на стената на дневната спадна, показвайки началото на дъждовния сезон, Кити се събуди обляна в пот. Трябваше да роди всеки момент и се молеше на Господ да стане скоро. Въздухът беше натежал от влага и трябваше да вдишва дълбоко. Прекалено изтощена, за да стане, тя се помоли да се разрази буря, както и да й изтекат водите. Дръпна звънеца, за да съобщи в кухнята, че иска закуска. През последните няколко дни лежеше в леглото, неспособна да понесе мисълта да си сложи корсета — макар и специално направен за жени в нейното състояние — плюс многото фусти, че и рокля отгоре на всичко. Беше по-лесно да лежи в нощницата си със свободен корем и сравнително хладна кожа.
	Отново се замисли за Камира и прехапа устна от яд. Всичко вървеше толкова добре — дори Андрю я бе нарекъл умно момиче, след като й зададе няколко въпроса на немски. След „сделката“ между двете жени, когато Камира разбра, че няма да бъде заключена или отведена в затвора за неясни прегрешения, тя се оказа готова да помогне по всички възможни начини. Предишният й работодател, който и да е бил, я бе обучил добре. Скоро беше заета да работи из къщата, цъкайки с език на явно прекалено мързеливата според нея прислужница, сингалско момиче на име Меда, което прекарваше повече време да се гледа в огледалото, отколкото да го чисти.
	Кити наблюдаваше развеселена как Камира пое контрола и започна да раздава заповеди подовете да се метат поне три пъти дневно, за да се отстрани непрестанно трупащият се прах, и да се търкат през ден. Махагоновите мебели блестяха под слоеве восък, а паяжините, разположили се по високите ъгли, бяха пометени заедно с обитателите си. Камира подскачаше леко като пеперудка из дневната, а Кити я гледаше от бюрото си, където едва събираше сили да вдигне писалката. Макар Камира почти със сигурност да беше в по-напреднала бременност от нея, това сякаш изобщо не й пречеше.
	Десет дни по-рано Кити дори обсъди с Андрю идеята да отпратят Меда и Камира да я замести.
	— Нека почакаме и видим какво ще стане, след като бебето й се роди. Няма смисъл да действаме прибързано. Ако реши да си тръгне, ще останем на сухо в момент, когато ще имаш нужда от всичката възможна помощ.
	И на следващия ден, сякаш Камира бе чула думите на Андрю, Кити влезе в колибата и я намери празна.
	— Фред, къде е Камира? — попита го тя, след като излезе навън.
	— Тя отишла си.
	— Каза ли къде?
	— Не, госпожа Шеф. Отишла си — уведоми я Фред.
	— Предупредих те, скъпа. Тези черни просто не играят по същите правила като нас — каза по-късно Андрю. — Добре, че не уволнихме Меда.
	Кити беше силно подразнена от очевидното задоволство на Андрю, че е бил прав през цялото време. Всеки ден след заминаването на Камира Кити ходеше до колибата, но винаги я намираше празна. И понеже бе обещала на Андрю да не разгласява, че Камира живее в техния дом, Кити не можеше да разпитва в града дали някой я е виждал.
	— Тя отишла се разходи, госпожа — казваше само Фред.
	Освен че беше гневна, че Камира си е тръгнала, без дори да се сбогува, и то след като Кити се бе отнесла толкова мило с нея, на Кити й липсваше компанията й. Бе открила, че Камира разбира много добре английски и има страхотно чувство за хумор. За пръв път, откакто пристигна в Бруум, се смееше на малки неща и почти й се струваше, че Камира, въпреки огромните културни различия помежду им, й е сродна душа. Докато времето на Кити наближаваше, спокойствието и уменията на момичето я успокояваха.
	— Да не се страхувате, госпожа Шеф, аз изпея ваше бебе в света, няма проблем.
	И Кити й бе повярвала, беше се успокоила и бе започнала да се усмихва, докато дори Андрю забеляза разликата и започна да се радва, че Камира е там.
	От едното око на Кити се пророни сълза. Нямаше да допусне отново същата грешка.
	— Добро утро, госпожа Шеф, нося ви закуска. Меда, тя още спи, вместо работи.
	Кити бе в пълен шок при вида на Камира — вече отслабналата Камира — облечена в блестящо бялата си униформа, с лента за глава, придържаща лъскавите й гарвановочерни къдрици, затанцува към нея с подноса.
	— Тарик ми казал, че вие лошо момиче и не ядеше добре храна. Аз ви направи яйце и носи мляко за бебе — изпя тя, поставяйки подноса за закуска над бедрата на Кити.
	— Къде… — Кити преглътна, опитвайки се да намери думи. — Къде беше?
	— Аз отишла разходи се, родила бебе. — Тя сви рамене, сякаш просто беше отишла до пекарната да купи хляб. — Тя дошла лесно. Жени казват тя красива и здрава. Яде много, обаче. — Камира завъртя очи и посочи гърдите си. — Няма сън за мен.
	— Защо, за бога, не ми каза къде отиваш, Камира? — Гневът започваше да измества облекчението от завръщането й. — Поболях се от тревога!
	— Не притеснявате се, госпожа Шеф. Лесно. Тя излязла като охлюв от черупка!
	— Нямах това предвид, Камира. Макар, разбира се, да съм щастлива, че ти и бебето ти сте добре и сте здрави.
	— Вие идвате с мен в колиба след закуска и аз показва вас бебе. Помогна ви ядете? — Камира й предложи лъжицата, след като умело отряза върха на вареното яйце с нож.
	— Не, благодаря. Напълно способна съм да се храня сама.
	Докато Кити ядеше яйцето, Камира работеше из стаята, подреждаше нещата и се оплакваше от слоя червен прах, който се беше натрупал на пода, докато я нямаше. Кити осъзна, че вероятно никога няма да узнае къде е било момичето. Почувства само облекчение, че раждането на Камира е минало, и й завидя за бързото възстановяване.
	По-късно същата сутрин Кити последва Камира до колибата и момичето внимателно отвори вратата. Там, на пода, в едно чекмедже, което Камира бе извадила от скрина, лежеше малко бебенце и плачеше с пълно гърло.
	— Казах ви, че тя все гладна — каза Камира, вдигна бебето, седна на леглото и бързо разкопча копчетата на блузата си. Кити видя голямата й наедряла гърда с мляко, капещо от зърното, а Камира нагласи бебето да суче. Плачът спря веднага щом бебето започна да се храни, и очите на Кити се заковаха в него. Никога не бе виждала гърдите на друга жена — нейното собствено бебе щеше да бъде хранено от бутилка от бавачката, понеже се смяташе, че кърменето е само за диваците. Но все пак, докато Кити гледаше майката и бебето, обединени в такъв естествен ритуал, тя реши, че той си има своя собствена красота.
	Когато устните на бебето най-накрая пуснаха зърното и главичката му се облегна на гърдите на Камира, тя бързо го намести на рамото си и започна да разтрива енергично гърба му.
	Бебето се оригна и Камира кимна одобрително.
	— Държите нея? — Тя подаде бебето на Кити.
	— Малко момиченце е, така ли?
	— Името й е Алкина — значи „луна“.
	Кити взе голото бебе в ръце и погали меката, идеална кожа. Нямаше съмнение, че в сравнение с майка си, Алкина има по-светъл цвят. Бебето изведнъж отвори очи и се втренчи право в нея.
	— Господи! Те са…
	— Жени казват жълти — каза Камира, докато си закопчаваше блузата. — От жълт мъж в японски квартал. Той лош човек.
	Кити се вгледа в знаците на един произход, който бе надарил малкото момиченце с най-красивите очи, които някога бе виждала. Имаха невероятен кехлибарен оттенък, почти златен, а формата им на бадеми ги караше да изглеждат още по-големи на мъничкото личице.
	— Добре дошла в света, Алкина, и Бог да те благослови — прошепна Кити в малкото й ушенце.
	Може би беше само въображението й, но бебето сякаш се усмихна в отговор на думите й. После затвори изключителните си очи и заспа спокойно в ръцете на Кити.
	— Толкова е красива, Камира — въздъхна накрая Кити. — Очите й ми напомнят на котка.
	— И жени казват така. Затова наричам я „Кет“ за прякор — изкиска се тя. После взе внимателно детето от Кити и го пови с парче плат.
	_Някой някога наричаше и мен така…_ — помисли си Кити. Камира остави дъщеря си обратно в самоделната люлка, погали я по челцето и й прошепна нещо неразбираемо. После очите й помръкнаха и тя сложи пръст на устните си.
	— Кет тайна, разбирате? Или лоши хора идват вземат нея. Разбирате?
	— Обещавам, Камира, Кет ще бъде в безопасност тук, с нас. Ще кажа на Фред да я пази, докато работиш в къщата.
	— Той още лошо мирише, но Фред добър човек.
	— Да, Фред е добър човек — съгласи се Кити.

	* * *

	Две седмици по-късно още нямаше нито буря, нито нейно собствено бебе, което да облекчи засилващото се неудобство на Кити. Андрю не й помагаше, защото беше постоянно сърдит заради двете перли, които дал на Т. Б., само за да станат на прах пред очите му.
	— Просто не е честно. Татко постоянно ме пита защо платноходите никога не намират съкровища като тези, които са вадели под негово командване. Божичко, Кити, когато той за пръв път е дошъл в Бруум, човек е можел да се разходи по плажа Кейбъл и да ги вади с ръце от плитчините! Не разбира ли, че оттогава целият свят се е преместил тук да ги лови? Всеки ден навлизаме във все по-дълбоки и опасни води. Загубихме още един гмуркач миналата седмица от кесонна болест.
	Кити вече познаваше болестта и симптомите й толкова добре, колкото и обикновената настинка. Беше й много интересно, когато за пръв път видя гмуркач — млад японец, когото обличаха в нов водолазен костюм, който Андрю бе поръчал от Англия. Слабият мъж се бе напъхал в огромния бежов костюм от канава, а върху главата му бе спуснат тежък сферичен бронзов шлем, който се завиваше здраво на врата. На краката му се слагаха оловни ботуши за тежест и другарите му от екипажа го поддържаха, докато проверяваха дали подаването на въздух през тънката тръба работи правилно.
	Тя потръпна при мисълта за всичките тези тонове вода, притискащи тялото на гмуркача, спускащ се двадесет клафтера надолу, защитен само от тънката канава и скъпоценния въздух, течащ по тръбичката. Силното налягане можеше да навреди сериозно на ушите и ставите, а ако гмуркачът продължеше да работи, можеше да доведе до парализа и смърт, състояние, известно като кесонна болест.
	— Бог да го прости — прекръсти се Кити. — Те са смели мъже.
	— На които се плаща цяло състояние, за да бъдат смели — изтъкна Андрю. — Получих поредната молба да им увелича заплатите, а и още чувам да се говори за налагане на това смехотворно правило „без черни“ в Бруум. Можеш ли да си представиш някой бял да се хване на такава работа?
	— Не — отвърна тя, — но пък какъвто и да е цветът на кожата им, изобщо не мога да си представя човек да рискува живота си всеки ден, само за да печели пари.
	— Мила моя, това е защото никога не си гладувала, нито познаваш чувството за отговорност, което изпитват тези мъже, да спечелят колкото може повече за семействата си.
	— Прав си — каза тихо тя, подразнена от начина, по който Андрю събираше алчност и морал в няколко кратки изречения. Кити се изправи. — Мисля да полегна да дремна.
	— Разбира се. Да повикам ли доктор Блик да те посети тази вечер?
	— Съмнявам се, че ще има какво да ми каже, освен че бебето още не е готово да се появи на бял свят, а това ми е пределно ясно.
	— Майка ми каза, че повечето първородни деца се бавят.
	_Но повечето от майките им не живеят в Бруум в очакване на дъждовния сезон_ — помисли си Кити, но само му кимна и излезе от стаята.
	Камира я събуди по-късно същата вечер и остави на нощната й масичка чаша, пълна с нещо вонящо.
	— Госпожа Шеф, бебе не идва. Не добре. Ние помогнем малко човече, да? — Тя подаде чашата на Кити. — Мои жени пият това. Госпожа Шеф, време е.
	— Какво има в него?
	— Естествено. От земята. Няма вреда. Пиете сега.
	И Кити, отчаяна, направи каквото й каза.
	Болките започнаха няколко часа по-късно, и когато Кити се изправи, за да отиде до тоалетната, се чу изплискване, показващо, че водите й са изтекли. Извика на Андрю, който в момента спеше в съседната стая, върна се в спалнята и си легна.
	— Бебето идва — каза тя, когато той се появи на вратата.
	— Веднага ще изпратя да повикат доктор Блик.
	— И Камира — каза Кити, усещайки началото на контракциите си. — Искам Камира да е с мен.
	— Сега ще я доведа — обеща Андрю, облече се набързо и се изстреля навън.
	Кити нямаше много спомени от дългата трескава нощ, под събиращите се буреносни облаци над Бруум, освен болката и успокоителния глас на Камира.
	Доктор Блик пристигна — съдейки по това как се клатушкаше, бе дошъл директно от някоя пивница на Шеба Лейн.
	— Какво прави тази черна в родилната стая? — попита с пиянски глас доктор Блик.
	— Оставете я! — изкрещя Кити, докато Камира тананикаше със затворена уста и масажираше гърба й.
	Андрю сви рамене към доктора и кимна. След бърз преглед доктор Блик обяви, че има още много време, и й каза да го повика, ако има нужда от него. После излезе от стаята. Тъй че Камира бе тази, която я насърчи да стане и да започне да ходи, за да „изкарате бебе с ходене, а аз оттук с пеене“.
	В четири сутринта облаците най-накрая бликнаха и дъждът заби по тенекиения покрив.
	— Идва, идва, госпожа Шеф, много скоро… не притеснявате се.
	И под проблясващите над тях светкавици, осветяващи градината навън и подобното на транс изражение на Камира, със силен напън и гръмотевичен удар, бебето на Кити се появи на бял свят.
	Кити лежеше, неспособна да направи нищо друго, освен да диша тежко, облекчена, че болката е свършила. Тя вдигна глава да види бебето си, но вместо това видя Камира да захапва нещо между краката й.
	— Какво правиш? — попита дрезгаво.
	— Освобождавам бебе, госпожа Шеф. Ето. — Тя вдигна бебето в ръцете си, обърна го в ръка и го плесна по дупето. При това унижение бебето изпищя и започна да плаче.
	— Ето, госпожа Шеф. Държите ваше бебе. Аз доведа доктор. — После погали челото на Кити. — Той голямо, силно момче. Вие умна жена.
	И с тези думи излезе от стаята.
	Доктор Блик, който очевидно си беше отспал след снощните забавления в дневната, влезе през вратата със залитане.
	— Господи! Какво бързо раждане! — изкоментира той и се опита да вземе бебето от ръцете на Кити.
	— Той е добре, докторе, и бих искала да остане с мен.
	— Но аз трябва да го прегледам. Момче ли е?
	— Да, и е идеален.
	— Тогава ще довърша работата там, долу.
	Доктор Блик вдигна чистия чаршаф, с който я бе завила Камира.
	— Я виж ти, явно няма нужда. — Доктор Блик прояви приличието да се изчерви, щом разбра, че е проспал всичко.
	— Бихте ли повикали съпруга ми да влезе и да види сина си?
	— Разбира се, скъпа госпожо. Радвам се, че раждането е минало толкова лесно и бързо.
	_Да, защото Камира беше тук, а ти не_ — помисли си Кити. Андрю влезе в стаята, а Кити благодари на всички звезди в небето, че Камира се бе върнала при нея.


>	Бруум, Западна Австралия
>	Декември 1911

>>	16.

	— Скъпа моя, трябва да обсъдя нещо с теб — каза Андрю, след като сви прилежно вестника си „Нортърн Таймс“ и го остави до чинията си със закуска.
	— И какво е то?
	— Татко иска да отплавам за Сингапур през новата година, а оттам да отпътувам с него за Европа. Иска да се срещна с контактите му в Германия, Франция и Лондон, защото най-накрая му е омръзнало да пътува и иска да се заема и с продажбите на перлите. Ще отсъстваме близо три месеца. Мислех да те помоля да ме придружиш, но ще бъде тежко пътуване по това време на годината, когато морето е бурно. Особено за дете, което още няма четири години. Предполагам, че няма да бъдеш готова да оставиш Чарли тук с Камира?
	— Боже мили, не! — отвърна Кити. Чарли бе слънцето в утринта й и луната й в нощта. Липсваше й, ако го оставеше за един час, да не говорим за цели три месеца. — Сигурен ли си, че не може да дойде с нас?
	— Както сама знаеш, животът на борда на кораб може да бъде скучен и неприятен. Няма да спираме на никое пристанище за повече от ден-два. Трябва да се върна до края на март за началото на новия сезон.
	— Тогава може би бих могла да продължа от Лондон към Единбург с Чарли? Много бих искала майка ми и останалите от семейството ми да се запознаят с него. Новият ми брат, Матю, вече е почти на пет, а още не е виждал кака си.
	— Мила моя, обещавам ти, че догодина, когато най-после ще имам свободата сам да съставям програмата си, ще отпътуваме за Шотландия заедно. Може би за Коледа?
	— О, да! — Кити притвори очи от удоволствие.
	— Тогава ще мога да те оставя за няколко седмици в Единбург, докато се занимавам с бизнеса си. Но тази година, пътувайки с татко, просто няма да е възможно.
	Кити знаеше какво има предвид Андрю — баща му не искаше да влачи със себе си малко дете. Знаеше от опит и че Андрю няма да му се опълчи и да настоява.
	— Е, не мога да оставя Чарли, това е положението.
	— Тогава какво ще кажеш да заминеш за Аделаида с Чарли, докато ме няма? Поне да имаш компанията — и сигурността — на майка ми и „Алиша Хол“? — предложи Андрю.
	— Не. Ще остана тук. Камира и Фред са тук да ме пазят, а три месеца не е толкова много.
	— Не ми харесва мисълта да те оставя тук сама, Кити, особено през дъждовния сезон.
	— Не се притеснявай, Андрю, всичко ще бъде наред. Приятелите ни също ще се грижат за мен. А и сега, след като доктор Сузуки дойде и установи новата си болница в града, здравето ми и това на Чарли е осигурено — добави тя.
	— Може би трябва да отложа пътуването за догодина, когато ще можем да заминем заедно, но толкова искам да стана самостоятелен, без да чувствам, че татко постоянно гледа над рамото ми.
	— Скъпи, макар че ще ни липсваш, тук сме в безопасност, нали така? — Кити се обърна към Чарли, който седеше между тях и ядеше яйце и препечена филийка.
	— Да, мамо! — Чарли — малко русо ангелче с нацапано с яйчен жълтък и трохи личице — удари лъжицата си в чинията.
	— Тихо, Чарли. — Андрю му взе вилицата. — Сега трябва да тръгвам за офиса. Ще ви видя на обяд.
	Когато той си тръгна, Камира дойде в трапезарията да изчисти Чарли и да го изведе да си играе с Кет в градината. Фред се бе оказал умел дърводелец и бе направил бебешка люлка от дърво, която бе закачил с две здрави въжета за един баобаб. Всъщност, помисли си доволна Кити, Фред се бе променил почти до неузнаваемост. Вече не миришеше, а благодарение на неуморната работа на Камира бавно се бе научил да разбира английски.
	Големият пробив в отношенията на Камира и Фред бе дошъл преди близо четири години, малко след раждането на Чарли. Госпожа Джефърд, съпруга на един от най-могъщите перлени командири в града, реши да посети къщата без предизвестие — необичайна случка сама по себе си, защото тези неща обикновено се уреждаха поне седмица предварително.
	— Просто минавах, мила Кити, и осъзнах, че не съм ви навестявала след раждането на сина ви. Пътувах до Англия, нали разбираш, да посетя семейството си.
	— Много мило от ваша страна, да се сетите за нас. — Кити я покани в дневната. — Мога ли да ви предложа чаша с нещо хладно за пиене? — попита тя, гледайки как малките очи на госпожа Джефърд изучават стаята.
	— Да, благодаря. Какво приятно местенце е това — изкоментира тя, докато Кити правеше знак на Меда да донесе кана с лимонада. — Такъв… домашен уют.
	Докато сядаше, Кити погледна през прозореца и видя Камира, с изпълнени със страх очи, да прокарва пръст по гърлото си. Госпожа Джефърд започна да разправя на Кити за съкровищата, които наскоро придобила в собствения си дом.
	— Смятаме, че вазата може да е от династията Мин — заяви самодоволно.
	Кити бе свикнала със съревнованията между жените на перлените командири, които се опитваха още по-усилено от мъжете си да спечелят короната на най-успешното перлодобивно предприятие в Бруум.
	— Господин Джефърд извади такъв късмет миналата година, като намери осем великолепни перли, една от които продаде наскоро в Париж за цяло състояние. Сигурна съм, че един ден и вашият съпруг ще постигне такива успехи, но той, разбира се, е още млад и неопитен. Господин Джефърд научи по трудния начин, че много от ценните перли така и не се озовават в ръцете му, и намери начини да промени положението.
	Кити се зачуди колко дълго ще продължат хвалбите за съпруга на госпожа Джефърд и самата нея. Когато госпожата най-накрая свърши с изброяването на скорошните си придобивки, Кити я попита дали иска да види малкия Чарли.
	— В момента спи, но бих могла да го събудя по-рано, поне този път.
	— Мила моя, имам си три деца и знам колко е безценно едно спящо бебе, така че моля ви, не го будете заради мен. Освен това госпожа Доналдсън ми каза наскоро, че сте взели черна бавачка да се грижи за него?
	— Да, така е.
	— В такъв случай трябва да ви предупредя никога да не я оставяте сама с детето. Черните имат награда за главите на бели деца!
	— Наистина ли? Да не би да искат да ги сложат в казан и да ги опекат? — попита Кити със сериозно изражение.
	— Кой знае, скъпа моя! — потръпна госпожа Джефърд. — Но повтарям, не бива да им се вярва. Само преди няколко месеца ми се наложи да уволня последната си прислужница, след като узнах, че изкарва допълнително, като проституира по бордеите в японския квартал. И като казвам, че узнах, имам предвид, че момичето беше бременно от няколко месеца. Направи всичко възможно да го скрие от мен и господин Джефърд, разбира се, но накрая нямаше как да не забележим. Когато й казах, че вече няма да имам нужда от услугите й, тя буквално ме нападна, молейки се да й простя и да й позволя да остане. Трябваше да я отблъсна със сила. После изчезна в бедняшкия квартал и оттогава никой не я е виждал.
	— Наистина ли? Колко ужасно.
	— Така си беше. — Госпожа Джефърд внимателно прецени изражението на Кити. — Детето, което носеше, почти със сигурност е от смесена раса и тъй като вече трябва да се е родило, е необходимо да бъде намерено и заведено в мисия от протектората.
	— Господи! Каква трагична история. — Кити вече бе разбрала точно защо е дошла да я посети госпожа Джефърд.
	— Трябва да кажа, че тя беше добра работничка и ми липсва оттогава, но като християнка, не можех да позволя незаконородено дете да живее под покрива ми. — Госпожа Джефърд я изгледа преценяващо.
	— Разбира се, че не сте могли. О, струва ми се, че чух Чарли да плаче. Ще ме извините ли?
	Кити стана и тръгна колкото можеше по-спокойно към вратата. Затвори я зад себе си и изтича в кухнята, където нареди на Меда да събуди Чарли, грабна ваксата от мястото й до печката и бързо излезе в задния двор. Кити влезе в колибата, без да чука, и откри Камира да се крие под леглото, притискайки дъщеричката си до гърдите си.
	— Направи бебе черно! — нареди тя и й подаде ваксата. — Фред твой съпруг, разбираш?
	Кити виждаше само ужасеното лице на Камира в сумрака.
	— Разбирам — прошепна тя.
	После изтича обратно в кухнята, където Меда държеше пищящия Чарли.
	— Моля, донеси бутилка в дневната — нареди й Кити, взе бебето и се върна обратно при госпожа Джефърд.
	— Извинете, че се забавих толкова. Беше напълнил пелените — обясни Кити, а Меда пристигна с бутилката.
	— Това не е ли работа на бавачката ви? — поинтересува се госпожа Джефърд.
	— Разбира се, но Камира отиде да вземе още муселин от магазина, а съпругът й да донесе лед от града с файтона. Едва сега се върнаха.
	— Какъв малък красавец — каза госпожа Джефърд, докато Чарли сучеше жадно от бутилката. — Не казахте ли, че името на бавачката ви е Камира?
	— Точно така, и се чувствам късметлийка, че работи за мен. Обучена е в мисията в Бийгъл Бей, където се е грижила за бебетата в детското отделение.
	— Знаете ли — каза госпожа Джефърд след кратка пауза, — почти сигурна съм, че Камира беше собственото име на бременната прислужница, която ми се наложи да уволня. Ние, разбира се, я наричахме Алис.
	— Разбира се — съгласи се Кити. — Още се уча как се правят тези неща.
	— Казвате, че е омъжена?
	— О, да, за Фред, който работи за съпруга ми и свекър ми от години. Той кара файтона, грижи се за понитата и наглежда имота. О, и така се гордее с новата си дъщеричка! Алкина се появи на бял свят само две седмици преди Чарли. Те са сплотено семейство и редовно изучават Библията — добави Кити.
	— Виж ти, нямах представа, че Алис има съпруг.
	— Тогава може би бихте искали да видите щастливото семейство?
	— Да, разбира се, бих се… радвала да видя Алис и новото й бебе.
	— Тогава елате с мен — каза Кити и заведе госпожа Джефърд в задния двор.
	— Фред? Камира?
	Сърцето на Кити затуптя по-бързо, докато тя тропаше по вратата на колибата, без да има представа дали Камира е разбрала инструкциите й. За нейно безкрайно облекчение, „щастливото семейство“ — Фред, Камира и бебето, повито в ръцете на майка си — излязоха на вратата на колибата.
	— Милата ми приятелка госпожа Джефърд искаше да се запознае със съпруга ти и да види новото ти бебе — каза отчетливо Кити, опитвайки се да успокои страха в очите на Камира. — Не е ли красиво бебе? Мисля, че много прилича на баща си.
	Камира побутна Фред и му прошепна нещо. Той изпълни ролята си — скръсти ръце и кимна като горд баща.
	— А сега — каза Кити, забелязвайки, че ваксата по лицето на бебето започваше да тече от жегата, — Фред, защо не вземеш Алкина, а аз да дам Чарли на Камира, за да го нахрани? Признавам, че съм направо изтощена!
	— Веднага, госпожа! — изцвърча Камира. Размениха бебетата и Фред се върна в колибата.
	— Боже мили! — възкликна госпожа Джефърд, веейки си силно в жегата, докато вървяха след Камира обратно към къщата. — Нямах представа, че Алис е омъжена. Повечето от тях не са, нали разбирате, и…
	— Разбирам напълно, госпожо Джефърд. — Кити постави утешително ръка на нейната, радвайки се неимоверно на смущението й. — И е толкова мило от ваша страна да посетите мен и Чарли.
	— За мен беше удоволствие, скъпа моя. Боя се обаче, че трябва да тръгвам веднага, защото имам уговорена игра на бридж с госпожа Доналдсън. Трябва да поканим вас и Андрю на вечеря много скоро. Довиждане!
	Госпожа Джефърд се забърза по пътеката към каретата си под погледа на Кити. После Кити влезе в кухнята, където седеше Камира, видимо треперейки, и хранеше Чарли с останалото мляко в бутилката.
	— Тя повярва! Аз… — Кити започна да се кикоти. Тогава на вратата се появи отчаяното лице на Фред и той протегна към нея почерненото бебе Кет като ритуална жертва, а Кити го пое от него.
	— Госпожа Джефърд мисли, че Фред мой съпруг? — Отвратеното изражение на лицето на Камира накара Кити да се засмее още по-силно. — Аз не жени се за мъж, който зле мирише като него.
	Фред се удари по гърдите.
	— Аз — съпруг!
	И тримата се смяха, докато ги заболя корем.
	От този момент Фред се зае сериозно с въображаемите си задължения. Докато Камира работеше в къщата и се грижеше за Чарли, Фред пазеше Кет, сякаш визитата на госпожа Джефърд бе превърнала тримата в истинско семейство. Започна да се мие и стана много по-спретнат, и напоследък с Камира се караха като стара женена двойка. Беше очевидно, че Фред я обожаваше, но Камира не щеше и да чуе.
	— Не правилни кожи един за друг, госпожа Кити.
	На Камира й трябваха месеци увещания, за да започне да нарича господарката си по име, а не „шеф“.
	Кити нямаше представа какво означават думите й, нито каква религия всъщност изповядва: в един момент шепнеше на своите „предци“ горе в небето и пееше странни песни с високия си, сладък глас, ако някое от децата се разболееше, а в следващия седеше с Фред в конюшнята и му четеше Библията.
	След посещението на госпожа Джефърд нямаше заплахи от местния протекторат. Камира беше свободна да ходи където си иска в Бруум с Кет и Чарли в детската количка. За белите тя вече беше омъжена жена, под защитата на „съпруга“ си.

	* * *

	Кити седна да напише писмо на майка си и добави към него своя скорошна снимка с Андрю и Чарли, направена от фотографа в града. Далеч от семейството си, Коледа бе най-тежкото време от годината за нея, особено, поради факта че тогава започваше дъждовният сезон. Замисли се за заминаването на Андрю за Европа през януари и й се щеше тя и Чарли да можеха да тръгнат с него и да посетят майка й и сестрите й в Единбург, но знаеше от опит, че няма смисъл да го моли отново.
	През изминалите четири години съпругът й се бе вглъбил още повече в бизнеса си. Кити виждаше напрежението на лицето му, когато някой платноход носеше товар, и стресът от разочарованието по-късно същия ден, когато се окажеше, че няма съкровище. Но бизнесът вървеше добре, така казваше той, и баща му бе доволен от развитието на нещата. Едва предния месеци към флота им бе добавена още една платноходка и екипаж. Кити се радваше, че има Чарли да я занимава, защото вниманието на съпруга й бе насочено винаги другаде. Имаше едно нещо, за което той копнееше над всичко — да открие перфектната перла.
	— Толкова е амбициозен — каза си тя, залепяйки плика, и го сложи на купчината, която Камира щеше да занесе в пощата по-късно. — Иска ми се само да можеше да се задоволи с това, което има.

	* * *

	— Писах на Дръмънд — каза Андрю на вечеря същата нощ, — и му обясних, че настояваш да останеш в Бруум, докато аз съм в Европа. Той обикновено е в Дарвин през януари, да наблюдава преноса на добитъка си до задморските пазари. Предложих, ако и тази година е така, да намине да види как си, щом приключи с работата.
	Стомахът на Кити се преобърна при споменаването на името на Дръмънд.
	— Както вече те уверих, ще се оправим и сами. Няма нужда да притесняваш брат си.
	— Ще му се отрази добре. Още не е виждал племенника си, а и се притеснявам, че в тази забравена от Бога станция, където живее, вече се превръща в местен, дотолкова му липсва цивилизована компания.
	— Още ли е неженен?
	— И още как — изсмя се Андрю. — Прекалено отдаден е на главите си добитък, за да си намери жена.
	— Сигурна съм, че не е така — каза Кити, чудейки се защо го защитава. Нямаше ни вест, ни кост от него близо пет години — дори не беше пратил телеграма да ги поздрави за раждането на Чарли.
	Това обаче не й попречи да си спомни как я бе целунал на онази Нова година, особено след като брачните отношения със съпруга й бяха намалели значително. Андрю често си лягаше преди нея, а когато тя влезеше в спалнята, вече бе дълбоко заспал, изтощен от стреса през деня. След раждането на Чарли преди близо четири години, Кити можеше да преброи на пръстите на едната си ръка колко пъти е протягал ръка към нея и са правили любов.
	Липсата на второ дете бе прилежно отбелязана от клюкарския кръг на съпругите на перлени командири. Кити отговаряше, че прекалено много се радва на Чарли, за да се подложи на още една бременност, а и освен това още беше млада. Истината беше, че тя копнееше за още едно бебе, за голямо семейство, в каквото бе израснала тя самата. И, ако трябваше да бъде честна, за мъжка ласка…
	— Категорично ли си решила да останеш тук, вместо да отидеш в „Алиша Хол“? — попита я Андрю, докато Камира раздигаше чиниите от вечерята.
	— За последен път, скъпи, да.
	— Тогава ще потвърдя пътуването пред татко. И ти обещавам, Кити, че догодина ще те заведа с Чарли при семейството ти. — Андрю стана и потупа жена си по рамото.

	* * *

	На борда на „Куумбана“ месец по-късно, очите на Андрю бяха изпълнени с вина и съжаление, докато прегръщаше жена си и детето си.
	— _Auf wiedersehen, mein Kleiner. Pass auf deine Mutter auf, ja?_* — Андрю остави Чарли долу, а звънецът на „Куумбана“ започна да бие, за да предупреди всички, които не са пътници, да слязат от кораба.
	[* От нем. „Довиждане, малкият ми. Ще пазиш майка си, нали?“. — Б.ред.]
	— Сбогом, Кити. Ще ти пратя телеграма, като стигнем Фремантъл. И ти обещавам да се върна у дома с нещо изключително за теб. — Той й намигна и потупа носа си, докато Кити вдигаше Чарли на ръце.
	— Грижи се за себе си, Андрю. А сега, Чарли, кажи довиждане на баща си.
	— _Auf wiedersehen_, татко — изчурулика Чарли. По настояване на баща му се говореше и на английски, и на немски, и той превключваше лесно между двата езика.
	Кити и Чарли слязоха на кея и зачакаха заедно с тълпата изпращачи. Присъствието на „Куумбана“ в Бруум винаги създаваше празнично настроение сред жителите на града. Корабът бе гордостта на Параходната компания на Аделаида — върхът на лукса и инженерно постижение, построен с плоско дъно, за да може да се плъзне в залива Роубък дори при отлив. Сирената зави и хората изпратиха „Куумбана“ с махане на ръце.
	Кити и Чарли се качиха на влака без покрив по дългия една миля кей обратно към града и Кити се вгледа в искрящата вода под себе си. Денят бе толкова непоносимо влажен, че изпитваше непреодолимо желание да си свали всички дрехи и да се гмурне във водата.
	За пореден път се замисли колко бяха абсурдни правилата за поведение в обществото. Като бяла жена не можеше и да си помисли да плува в морето. Знаеше, че Камира често води Кет на прекрасния мек пясък и плитката вода на Кейбъл Бийч, когато нямаше медузи, и предложи да заведе и Чарли. Андрю обаче отказа категорично.
	— Наистина, скъпа, понякога имаш направо абсурдни идеи! Нашето дете да плува с черните?
	— Моля те, не ги наричай така! Знаеш много добре имената им. И щом детето ни живее край морето като теб и мен, не трябва ли да го научим да плува? Сигурна съм, че ти си плувал в Гленелг.
	— Това беше… различно — каза Андрю, макар Кити да нямаше представа защо да е така. — Съжалявам, Кити, но по този въпрос не мога да отстъпя.
	Докато Чарли спеше на рамото й, изтощен от жегата и вълнението, Кити се усмихна леко.
	Докато съпругът го няма, „Кет“ може да си поиграе…

	* * *

	На следващия ден Кити попита Камира дали няма някое скрито заливче, където Чарли да може да се плиска във водата. Камира вдигна вежди, когато чу въпроса, но кимна.
	— Знам добро място без жилещи.
	Същия следобед Фред ги закара с файтона до другата страна на полуострова. За пръв път, откакто пристигна в Австралия, Кити усети чистото блаженство да натопи крака в прекрасните хладни води на Индийския океан. Плажът Ридел не беше безкрайна пясъчна ивица като плажа Кейбъл, но бе много по-интересен, с големи червени скални образувания и малки езерца, пълни с риба. Насърчен от Камира, която си бе съблякла блузата и полата с детинска невинност, Чарли скоро започна да пищи и да се плиска щастливо във водата с Кет. Кити, която ходеше в плитчините с вдигнати фусти, се изкуши да направи същото.
	Тогава обаче Камира посочи нагоре към небето и подуши въздуха.
	— Буря иде. Време връщаме се вкъщи.
	Макар небето да изглеждаше съвсем ясно на Кити, тя се бе научила да се доверява на инстинкта на Камира. И разбира се, тъкмо когато Фред вкара файтона в алеята, се чу тътен на гръмотевица и първите капки на наближаващия дъждовен сезон започнаха да падат. Кити въздъхна, докато водеше Чарли в къщата, защото колкото и да бе копняла за хладния въздух, който щеше да дойде с бурята, само след няколко минути градината щеше да се превърне в река от червена кал.
	Дъждът продължи цяла нощ и през следващия ден и Кити се постара да забавлява Чарли вътре в къщата с книги, хартия и цветни моливи.
	— Поиграя с Кет, мамо? — попита Чарли с тъжен поглед.
	— Кет е с майка си, Чарли. Можеш да идеш да я видиш по-късно.
	Чарли се нацупи и очите му се насълзиха.
	— Искам сега!
	— По-късно! — сопна му се тя.
	Напоследък Кити забелязваше, че каквито и вълнуващи неща да предложеше на Чарли да правят заедно, той искаше само да бъде с Кет. Дъщерята на Камира определено беше прекрасно малко момиченце, с мек характер, който успокояваше по-енергичния син на Кити. Нямаше съмнение, че вече беше красавица, с прелестната си мека кожа с цвят на полиран махагон и омайващите си кехлибарени очи. Освен това в последните няколко месеца Кити осъзна, че Чарли говори не два, а три езика. Понякога чуваше децата да си играят в градината и да говорят на родния език на Кет — явуру.
	Кити не каза нищо за това на Андрю, но се гордееше, че синът й беше достатъчно умен, за да разбира три езика, докато тя самата понякога се затрудняваше да намери правилните думи дори на един. Но докато гледаше как Чарли се взира през кухненския прозорец и отчаяно търси Кет, Кити се запита дали не е позволила на Чарли да прекарва повече време в нейната компания, отколкото бе желателно.
	Дъждът най-сетне спря, макар червената кал да бе заляла скъпоценните й рози, и тя прекара следващата сутрин почиствайки, доколкото можеше, лехите с помощта на Фред. Следобед, при отлива, понеже смяташе, че е важно да прекарва повече време сама със сина си, тя закара Чарли с файтона до Гантоум Пойнт, за да му покаже динозавърските стъпки.
	— Чудовища! — каза Чарли, когато Кити се опита да обясни, че гигантските следи в скалите долу са направени от гигантско стъпало. — И тях ли Господ създал?
	— И тях ли е създал Господ, Чарли — поправи го Кити, осъзнавайки, че диалектният английски на Кет и Камира му е оказал влияние. — Да, той ги е създал.
	— Кога направил бебето Исус!
	— Преди да направи бебето Исус — каза Кити, знаейки, че Чарли е прекалено малък да се занимава с такива философски въпроси. Докато се връщаха вкъщи, тя се замисли, че животът е още по-объркващ, когато го погледнеш през очите на невинно дете.
	Тази вечер Кити сложи Чарли да си легне и му прочете приказка. После, тъй като Андрю го нямаше, седна да вечеря от табла в дневната. Взе си книга от рафта и чу още един гръмотевичен тътен, който показваше, че идва още дъжд и същинският дъждовен сезон е започнал. Седна да чете „Студеният дом“ на Дикенс, който успокояваше сетивата й, и чу как дъждът започва да се лее върху тенекиения покрив. Андрю бе обещал догодина да го покрие с керемиди, което би заглушило ужасното дрънчене над тях.
	— Добър вечер, госпожо Мърсър.
	Кити едва не излезе от кожата си. Обърна се и видя Андрю, полуудавен и оплескан с червена кал, на вратата на дневната.
	— Скъпи! — възкликна тя и се спусна към него. — Какво, за бога, правиш тук?
	— Имах отчаяна нужда да те видя, разбира се. — Той я прегърна и тя усети как подгизналите му дрехи мокрят и нейните.
	— Но какво стана с пътуването до Сингапур? И до Европа? Кога реши да се върнеш?
	— Кити, колко е прекрасно отново да те държа в прегръдките си. Колко ми липсваше, любов моя!
	Нещо в аромата, който идваше от него, — мускусен, чувствен — най-накрая я накара да осъзнае истината.
	— Господи! Това си ти!
	— Права сте, госпожо Мърсър, наистина съм аз. Брат ми ме помоли да дойда и да видя дали сте добре в негово отсъствие. И тъй като имах път насам…
	— За бога, човече! — Кити се изтръгна от ръцете му. — Толкова ли се забавляваш с тази шега? Помислих те за Андрю!
	— И беше прекрасно…
	— Трябваше да се представиш подобаващо. Аз ли съм виновна, че изглеждате еднакво?! — Прекалено ядосана от наглостта му, за да мисли рационално, Кити го зашлеви в лицето. — Аз… — Тя се отпусна в един стол, ужасена от стореното. — Прости ми, Дръмънд, не трябваше да го правя — извини се тя, докато гледаше как потрива зачервената си буза.
	— Е, случвало ми се е и по-лошо, и наистина ще ти простя. Макар че не ми се вярва Андрю да те нарича „госпожо Мърсър“, когато влиза през вратата и търси вечеря и компанията на любимата си жена. Но, разбира се, си права — призна той. — Трябваше да се представя, щом влязох през вратата, но — извини ме за суетата ми — помислих, че ще ме познаеш.
	— Не те очаквах…
	— Андрю не ти ли е казал, че ме покани да те посетя?
	— Да, но не толкова скоро след заминаването му.
	— Вече бях в Дарвин, когато получих телеграмата през декември. Реших, че няма смисъл да се връщам в станцията само за да пътувам пак дотук по поръка на брат си. Случайно да ти се намира малко бренди? Звучи странно в тази жега, но всъщност треперя от студ.
	Кити видя червените струйки, които капеха от него и се събираха в локва на пода.
	— Боже, толкова съжалявам, оставих те да стоиш тук подгизнал и сигурно изтощен. Ще извикам прислужницата и ще й кажа да ти напълни ваната. Междувременно ще потърся брендито. Андрю държи една бутилка за гости някъде тук.
	— Значи още си въздържателка?
	Той й се ухили и въпреки всичко Кити се усмихна.
	— Разбира се. — Тя извади чаша и бутилка от един шкаф и му наля. — Сега ще се погрижа за ваната.
	— Няма нужда да викаш прислужницата си. Само ми посочи къде е водата и ваната. — Той изпи брендито на една глътка и й подаде чашата, за да я напълни отново.
	— Гладен ли си? — попита го тя.
	— Умирам от глад и с удоволствие ще изям цяло угоено теле, ако ти се намира. Но първо трябва да сваля тези мокри дрехи.
	След като заведе Дръмънд в гардеробната на Андрю и му показа каните, с които да напълни ваната, тя отиде в кухнята и събра поднос с хляб, сирене и супа, останала от обяда.
	Дръмънд влезе в кухнята двадесет минути по-късно с хавлиена кърпа около кръста.
	— Всичките ми дрехи са мръсни. Може ли да взема назаем от тези на брат ми?
	— Разбира се, вземи каквото искаш.
	Кити не можа да се сдържи да не погледне голите му гърди с опънати сухожилия и мускули под тъмния тен на раменете му, които говореха за тежка физическа работа. Той се върна в дневната, облечен в копринения халат и пантофите на Андрю. Погълна безмълвно супата и си сипа още бренди.
	— С кораб ли пътува от Дарвин до Бруум? — попита учтиво Кити.
	— Пътувах по суша, част от пътя на кон. После попаднах на ганските камилари, които лагеруваха на брега на река Орд. Реката преливаше, така че чакаха водата да спадне достатъчно, за да могат да прекарат безопасно камилите. Горките, никак не обичат да плуват. Продължих пътуването си с тях, което беше доста по-забавно от това да се движа сам. Историите, които могат да разкажат тези камилари… и всичкото време на света, в което да ги разказват. Пътуването до Бруум отне много дни.
	— Чувала съм, че пустинята отвъд Бруум е опасно място.
	— Така е, но ми се струва, че не е и наполовина толкова смъртоносна, колкото змийските езици на някои от съседките ти. По-скоро бих се изправил пред копието на туземец или някоя змия, отколкото пред отегчителните разговори на колониалната средна класа.
	— Правиш живота ни тук да звучи скучен и банален — каза подразнена Кити. — Защо винаги държиш да се отнасяш снизходително към мен?
	— Извини ме, Кити. Разбирам, че всичко е относително, фактът, че седиш тук сега, сама жена без защита в град на хиляди мили от цивилизацията, където убийствата и изнасилванията са често срещани, показва силата и смелостта ти. Особено с малко дете.
	— Не ми липсва защита. Имам Камира и Фред.
	— И кои са Камира и Фред?
	— Фред се грижи за двора и конете, а Камира ми помага в къщата и се грижи за Чарли. Тя си има дъщеря, на същата възраст като сина ми.
	— Предполагам, че са черни?
	— Предпочитам да не използвам тази дума. Те са явуру.
	— Чудесно. Необичайно е такова семейство да работи за теб.
	— Не бих ги нарекла точно семейство. Сложно е.
	— Винаги е така — съгласи се Дръмънд, — но се радвам за теб. Щом такива хора решат да ти се посветят, стават най-лоялните слуги и защитници. Честно казано, съм изумен, че брат ми ти е позволил да наемеш такава двойка.
	— Те не са двойка.
	— Не е важно в какви отношения са. Важното е, че Андрю е преодолял предразсъдъците си и им е позволил да се доближат до него. Сега вече не се притеснявам толкова, че си сама тук, в Бруум. Признавам, че бях ужасен, когато получих телеграмата. Защо брат ми не те е взел със себе си?
	— Той каза, че пътуването е по работа и Чарли няма да се чувства добре на кораба. Искаше да отида при майка ви в Аделаида, но аз отказах.
	— Сметнала си тази възможност за по-лоша от смъртта, несъмнено. — Дръмънд вдигна вежда и си наля още бренди. — Сигурен съм, че вече си забелязала, че единственото нещо, от което се интересува Андрю, е да се докаже пред татко. И, разбира се, да стане по-богат от него.
	— Тези неща имат значение за него, естествено, както за всеки мъж…
	— Не и за мен.
	— За всеки друг мъж тогава. — Кити потисна раздразнението си, гледайки как Дръмънд гълта на екс поредната чаша бренди.
	— Може би никога не съм познавал тежестта на това да си най-големият син на богаташ. Често си мисля, че тези два часа, които са ми били необходими, за да последвам Андрю на този свят, са били същински дар от Бога. Радвам се да оставя на него короната на рода Мърсър. Както може би си осъзнала, аз съм загубена кауза, негоден съм за цивилизованото общество. За разлика от Андрю, който е и винаги е бил стълб на обществото.
	— Определено е добър съпруг и грижовен баща. Не ни липсва нищо и нямам никакви оплаквания.
	— Аз обаче имам! — Дръмънд изведнъж удари чашата си в масата. — Помолих те да изчакаш да се върна от Европа, преди да кажеш „да“ на Андрю. А ти не го направи.
	Кити го изгледа гневно, възмутена от суетата му.
	— Наистина ли мислиш, че съм приела молбата ти сериозно? Не чух и дума повече от теб!
	— Бях на кораба, когато брат ми ти е предложил. Не беше особено подходящо да пратя телеграма, за да го питам защо годеницата му не е изпълнила желанието ми!
	— Дръмънд, ти беше пиян онази вечер, както си и сега!
	— Пиян или трезвен, каква по дяволите е разликата?! Ти знаеше, че те желая!
	— Не знаех нищо! Стига! — Кити се изправи, трепереща от гняв. — Няма да слушам повече тези глупости. Аз съм съпруга на Андрю. Имаме дете и съвместен живот, и това е положението.
	Между тях се възцари тишина; единственият звук в стаята бе дъждът, капещ по покрива над тях.
	— Извинявам се, Кити. Пътувах дълго. Изтощен съм и не съм свикнал с цивилизована компания. Може би трябва да си лягам.
	— Може би трябва.
	Дръмънд се изправи, олюлявайки се леко.
	— Лека нощ. — Той стигна до вратата и се обърна да я погледне. — Онази целувка на Нова година е това, което помня повече от всичко. А ти?
	С тези думи напусна стаята.


>>	17.

	Кити почти не спа тази нощ. Думите на Дръмънд се надпреварваха в главата й като рояк мухи, пируващи с труп.
	— Моля да игнорираш всичко, което съм казал снощи, не бях на себе си от изтощението и алкохола — каза той на закуска другата сутрин. После взе Чарли в ръцете си и го хвърли високо във въздуха, хвана засмяното дете и го сложи да седне на широките си рамене.
	— Е, племеннико мой, ние, мъжете, трябва да се държим заедно. Покажи ми каквото трябва да видя наоколо.
	И те минаха по алеята и изчезнаха, като се забавиха толкова много, че Кити щеше да полудее от страх, докато най-накрая не се върнаха.
	— Чарли ми показа града — каза Дръмънд и остави момчето на земята. Кити забеляза, че лицето на сина й е изцапано с шоколад, сладолед и бог знае какво още.
	— Да, мамо, и всички го помислиха за татко! Той същият изглежда!
	— Да, Чарли, той изглежда същият.
	— Да, подведохме доста хора, нали, Чарли? — Дръмънд се засмя и взе да чисти мръсната уста на детето.
	— Да, чичо Дръм.
	— Очаквам да ни посетят някои объркани съседи, които си мислят, че съпругът ти се е върнал рано от пътуването си. Честно казано, не мога да чакам — каза Дръмънд и намигна на Кити.
	Естествено, в следващите няколко дни се изредиха множество посетители от града. Дръмънд ги посрещаше учтиво и се държеше като идеален домакин. Беше много по-жизнен от брат си, шегуваше се с грешката и очароваше всички. В резултат в пощенската им кутия заваляха покани за вечеря.
	— Още една — каза Кити, докато я отваряше. — И то от семейство Джефърд! Наистина, Дръмънд, трябва да откажем всички.
	— Защо? Аз не съм ли ти девер? Както и чичо на Чарли и син на баща си? Не съм ли поканен тук по изрична молба на своя брат близнак?
	— Ти самият наскоро каза, че ухапване от змия е по-малко смъртоносно от езиците на съседките. Ти ще третираш тези събития като лично забавление, и колкото и скучни да ти се струват нашите познати от „колониалната средна класа“, не искам да ги обидиш — отвърна Кити.
	— Казах ти, че бях пиян онази вечер. Не помня нищо — извика той след нея, когато тя тръгна по коридора и влезе в дневната.
	— Какъв е проблемът, госпожа Кити? Тъжна изглеждате. — Камира я гледаше с бърсалка за прах в ръка.
	— Нищо, уморила съм се.
	— Господин Дръм разстроил вас?
	— Не — въздъхна Кити. — Твърде сложно е за обяснение.
	— Той като светлина в небе; господин Андрю тъмен, като земя. И двете добри, но различни.
	Кити реши, че оценката на Камира за близнаците бе напълно правилна.
	— Чарли харесва него, аз и Фред също. Той добър тук за нас сега.
	_Но не и за мен…_
	— Да, добре е, че е тук. И си права, Чарли май наистина го обожава.
	— Господин Дръм прави живот по-добър за вас, госпожа Кити. Той смешен тип.
	Кити се изправи.
	— Мисля да подремна, Камира. Ще се грижиш ли за Чарли през това време?
	Камира я огледа подозрително.
	— Да, госпожа. Аз грижи се за малкия.
	Кити отиде да си полегне и се зачуди дали не се разболява. Определено се чувстваше сякаш има температура и въпреки най-добрите й намерения, самата мисъл за присъствието на Дръмънд само на няколко метра, разделен от нея само от тънка стена, възпламеняваше сетивата й. Той не й бе казал и една интимна дума след първата нощ, а и бе признал, че тогава е бил пиян…
	Кити се обърна, опитвайки се да се настани удобно и да позволи на уморения си ум да си почине. Може би той наистина бе дошъл с най-добри намерения — да се погрижи за снаха си, както го бе помолил брат му.

	* * *

C>
	В СИНГАПУР СТОП ЧУВАМ ЧЕ ДРЪМЪНД Е С ТЕБ СТОП РАДВАМ СЕ ЧЕ НЕ СИ САМА СТОП БИЗНЕСЪТ ВЪРВИ ДОБРЕ СТОП МНОГО ОБИЧ НА ТЕБ И ЧАРЛИ СТОП АНДРЮ СТОП
C$
	Кити прочете телеграмата на закуска и изстена. Явно дори съпругът й смяташе, че е чудесно, че Дръмънд е с тях. И засега гостът й не показваше признаци да смята да си тръгва. Накрая нямаше друг избор, освен да приеме някои от поканите, поради което бяха излизали за вечеря три пъти в последната седмица. За нейна огромна изненада, Дръмънд се държеше безупречно всеки път, очароваше съпругите и разказваше на съпрузите истории за приключенията си в пущинака. И, най-важното, оставаше трезвен цяла вечер.
	— На всяка цена трябва да ни посетите отново! — изчурулика госпожа Джефърд, докато Дръмънд целуваше ръката й на излизане. — Може би на обяд следващата неделя?
	— Благодаря ви, госпожо Джефърд, ще ви уведомя дали сме свободни, щом се консултирам с дневника си — отвърна учтиво Кити.
	— Моля, направете го. Трябва да е странно за вас, Дръмънд да живее при вас. Толкова прилича на съпруга ви, но е толкова… повече. — Госпожа Джефърд се изчерви като младо момиче. — Лека нощ, мила моя.
	Валеше непрестанно, но въпреки това Дръмънд намираше начини да забавлява Чарли и Кет. Играеха на криеница в къщата, която кънтеше от радостни викове, докато тримата вилнееха вътре. В антрето бе изградено миниатюрно игрище за крикет, след като Дръмънд установи с ужас, че Андрю още не е научил сина си на основните правила на играта. На Фред бе възложено да издялка дървени крачета и бухалка, и по думите на Дръмънд се бе справил „адски добре“.
	Дъждът продължаваше да се сипе и с времето входната врата се покри с белези от топката, която Дръмънд бе купил като подарък за Чарли от магазина. Кет я караха да играе пазач на уикета или полеви играч, а Кити броеше ръновете и оувърите. В края на всяка игра, въпреки внимателното преброяване на Кити, Дръмънд винаги обявяваше, че са завършили наравно.
	— Къща весела, когато той тук — обяви Камира един следобед, докато водеше превъзбудените деца в кухнята за чай. — Кога си тръгне, госпожа Кити?
	— Нямам никаква идея — отговори тя искрено, без да знае иска ли той да си отиде или не.

	* * *

	— Когато дъждът спре, предполагам — каза Дръмънд, след като Кити го попита на вечеря.
	— Това може да отнеме седмици — отвърна Кити, играейки си с прекалено силно препеченото пиле в чинията си. Тарик още не умееше да преценява колко дълго да пече птиците.
	— Това проблем ли е за теб? Ако не съм добре дошъл тук, ще си тръгна.
	— Не. Не е това…
	— Тогава какво е? — Дръмънд я изгледа.
	— Нищо. Може би просто съм изморена тази вечер.
	— Може би присъствието ми те смущава. Никога не съм те виждал толкова напрегната. Мислех си, че се справям толкова добре, като се държа прилично пред приятелите ти и правя всичко по силите си да забавлявам Чарли и Кет — какво сладко детенце е тя, и ще стане красавица, когато порасне. Да не говорим, че помагам на Фред да чисти пътеката от калта, и…
	— Спри! Моля те, просто спри. — Кити се хвана за главата.
	— Господи боже, Кити, какво съм направил? — Дръмънд я гледаше, искрено шокиран от нещастието й. — Моля те, кажи ми, и ще се опитам да го поправя. Дори спрях да пия, понеже знам, че не ти харесва. Аз…
	— Не разбираш ли?!
	— Какво?
	— Не знам защо си тук, нито какво искаш! Каквото и да е, просто съм… изтощена!
	— Разбирам — въздъхна той. — Прости ми. Нямах представа, че присъствието ми те разстройва толкова много. Ще си тръгна още утре сутринта.
	— Дръмънд. — Кити сложи ръка на челото си. — Не съм те помолила да си тръгнеш утре, само попитах кога смяташ да го направиш. Защо трябва всичко при теб да се превръща в драма? Да не би всяка нощ да си лягаш с мисълта, че си успял да измамиш всички? Или това с истинското ти аз, а другият Дръмънд е измислен? Или може би няма нищо общо с никого от нас тук и колкото и да настояваш, че не е така, всичко е, защото не можеш да промениш факта, че си се родил два часа по-късно от брат си и той притежава всичко, което искаш!
	— Достатъчно! — Дръмънд удари с юмрук по масата и започна какофония от порцелан, стъкло и прибори, дрънчащи в сюрреалистично подобие на оркестър.
	— Е? Кое е? Коя е истинската причина да си тук? — попита го отново Кити.
	Той мълча дълго време, преди отново да я погледне.
	— Не е ли очевидно?
	— За мен — не.
	Дръмънд стана и излезе от стаята, затръшвайки вратата след себе си. Кити се зачуди дали не е отишъл да си събере багажа, за да си тръгне незабавно. Такъв драматичен жест би бил точно в неговия стил.
	Върна се след няколко секунди, понесъл не багажа си, а една гарафа.
	— Донесох чаша и за теб, но предполагам, че не я искаш.
	— Не, благодаря. Това е поне един урок, за който мога да ти благодаря.
	— Няма ли други?
	— В момента не се сещам за други. Въпреки че се научих и да броя точките на крикет, макар ти винаги да нагласяваш резултата.
	Той се усмихна и отпи глътка бренди.
	— Тогава поне съм постигнал нещо. Права си, разбира се.
	— За какво? Моля те, Дръмънд, без повече загадки.
	— Тогава ще го кажа направо. Ти каза преди малко, че може би тайно искам всичко, което брат ми притежава. Е, права си, защото имаше — и още има — нещо, което много силно желая. Когато се запознах с теб онази Коледа, се възхитих на духа ти, и, да, сметнах те за привлекателна, но кой мъж не би се съгласил? Ти си красива жена. И тогава брат ми насочи вниманието си към теб, а сега мога да призная, че видях колко много те искаше той и това само усили собственото ми привличане. Братята са си братя, Кити, и винаги е било така, особено когато са еднояйчни близнаци. — Дръмънд отпи още бренди. — Но ако е започнало като игра, се извинявам, защото през онази Коледа гледах как се приспособяваш към нашите обичаи, колко беше търпелива към майка ми и леля ми, как нито веднъж не се оплака, че ти липсва семейството, и как се хвърляше изцяло във всичко, което ти беше поднесено. Никога няма да забравя как се качи на онзи слон без никаква грижа за външния си вид. Това бе моментът, в който всичко се промени. Защото погледнах в душата ти — видях, че е свободна като моята, освободена от задръжки. Видях жена, която можех да обичам.
	Кити се вторачи в чашата си с вода, без да смее да го погледне в очите.
	— Когато те помолих да ме изчакаш, говорех абсолютно сериозно, но беше твърде малко и твърде късно. Знаех го, когато си тръгнах, и признавам, че на твое място щях да взема същото решение. Двама братя, еднакви на външен вид, единият пияница и шегаджия, а другият… — Той сви рамене. — Знаеш какъв е Андрю. Когато се случи неизбежното и чух, че ще се омъжваш за брат ми, знаех, че съм загубил. Мина време и живях живота си, както правим всички. Тогава получих телеграмата от Андрю с молба да те навестя в Бруум. Ще се изненадаш да научиш, че я обмислях с часове. Накрая реших, че е най-добре да дойда тук, за да погреба старите чувства и да продължа напред. Влязох тук след дъжда, изтощен до смърт, погледнах те и веднага разбрах, че нищо не се е променило. Нещо повече, докато гледах как се стремиш със сила и решимост да изградиш живот за себе си и детето си във враждебни условия, които повечето мъже, да не говорим за жените, биха намерили за нетърпими, уважението и възхищението ми към теб само се увеличиха. Казано просто, мила моя Кет, ти си най-смелата, упорита, интелигентна, дразнеща и красива жена, която някога съм имал нещастието да срещна. И поради някаква невероятна причина, която не мога да схвана, те обичам до мозъка на костите на проклетото ти красиво тяло. Така че — той вдигна чашата си към нея, — ето как стоят нещата.
	Кити не можеше да повярва какво бе чула, нито смееше да му се довери. Всяка дума, която бе изрекъл, отговаряше точно на чувствата й. Но тя знаеше, че трябва да даде прагматичен отговор.
	— Аз съм съпруга на брат ти, а ти призна, че искаш това, което има той. Сигурен ли си, че тези чувства, които изпитваш към мен, не са следствие от това?
	— Боже мили! Току-що ти поднесох сърцето си на тепсия, така че те моля да не го режеш на парченца с острия си език. Но няма значение дали ми вярваш, а дали аз вярвам на себе си. Попита ме защо съм още тук и ти казах истината: твой съм, ако ме искаш. Ако желаеш да си тръгна, ще го направя.
	— Разбира се, че можеш да останеш. Съпругът ми лично те покани. Моля, не обръщай внимание на странното ми настроение тази вечер. Вероятно е от нещо, което съм изяла.
	Той се вгледа в лицето й, за да открие истината, но тя я скри дълбоко в себе си.
	_Няма да бъда като баща си…_
	— Уморена съм, Дръмънд. Ако ме извиниш, ще отида да си легна. Лека нощ.
	Тя усети погледа му върху себе си, докато вървеше към вратата.
	— Лека нощ, госпожо Мърсър.

	* * *

	Когато същинският дъждовен сезон настъпи в Бруум, улиците се наводниха и станаха непроходими. Магазините на „Дампиър Теръс“ бяха оградени с торби пясък и Фред храбро си проправяше път през калта, за да носи провизии. Кити погледна през прозореца и видя, че скъпоценната й градина вече е погребана под река от червена кал. Очите й се насълзиха при мисълта за любовта, която бе вложила в опита да пресъздаде малко парченце от дома си.
	Фактът, че бяха изолирани в къщата, правеше ситуацията с Дръмънд още по-напрегната. Дори да искаше да си замине, в това време нямаше друг избор, освен да остане. След няколко дълги дни, през които Кити си мислеше, че може да полудее от безсилие и желание, дъждовете най-сетне спряха и всички излязоха като примигващи къртици под ярката слънчева светлина. Само след няколко минути Чарли и Кет бяха затънали до коленете в червената водниста почва, крещяха и викаха и се цапаха взаимно с кал.
	Въздухът беше по-свеж и хладен, но се усещаше и неприятен мирис на отходни води.
	— По-добре да внимаваме, това е сезонът на холерата. Ще изтъркаш добре децата, нали, Камира? — каза тя, вдигайки Чарли от калта.
	— Да, госпожа Кити. Лошо време за голяма болест след край дъждовете.
	Както се и очакваше, скоро дойде вест, че петима болни от холера са били доведени в болницата на доктор Сузуки, а по-късно бе съобщено и за много други.
	— Поне засега е ограничена до бедняшкия квартал — успокои я Дръмънд, след като се разходи в града, за да се поразтъпче. — Няма известни случаи при бели.
	Но скоро се появиха и такива и вратите на жителите отново бяха здраво затворени, този път срещу смъртоносната епидемия.
	Фред бе първият поразен в дома на семейство Мърсър и лежеше в делириум на сламеника си в конюшнята. Кити се изненада, когато Камира настоя лично да се грижи за него, вместо да позволи да го закарат в болницата.
	— Той бил добър с мен, а на онез доктори вяра нямам — заяви твърдо тя.
	— Разбира се — съгласи се Кити, понеже знаеше, че аборигените са последният приоритет на болниците. Тя хвана ръцете на Камира. — Кажи ми, ако има нещо, с което мога да помогна.
	Кити се върна в къщата с разтуптяно сърце при мисълта колко много контакти е имал Фред с Чарли всеки ден.
	— Опитай се да не се притесняваш. Аборигените имат много по-слаб имунитет от нас срещу холерата. Нашите западни болести са дошли в Австралия с нас и са избили туземците с хиляди — каза Дръмънд.
	— Колкото и да е ужасяващо това, поне ме успокоява, че Чарли не е в толкова голяма опасност. — Тя му се усмихна немощно. — Радвам се, че си тук.
	— Виж ти, това са първите положителни думи, които ми казваш от дни. За мен е удоволствие, мадам — поклони се шеговито Дръмънд.
	Фред се потеше в треска през следващите две нощи, а Камира съобщаваше, че не е сигурна дали ще оживее, и се връщаше в колибата със зловонни отвари от кухнята.
	— Какво ще кажеш да заведем децата на плажа с файтона? — предложи Дръмънд.
	— Сериозно ли говориш?
	— Ридел Бийч е доста далеч от града. А ми се струва, че глътка чист въздух ще повлияе добре на всички ни — добави той.
	Кити имаше също толкова отчаяна нужда да излезе от къщата, тъй че опакова храна за пикник и излязоха, като Дръмънд ги прекара по по-дългия път, за да избегне минаването през града.
	Кити седна на мекия пясък, а Дръмънд си свали дрехите и влезе във водата само по дълги долни гащи.
	— Съжалявам, но трябва да се направи — подкачи я той. — Хайде, деца, надпревара до водата!
	Тя загледа как Чарли и Кет крещят и пищят, докато Дръмънд си играеше с тях в плитчините. Радваше се, че е излязла от потискащата атмосфера на къщата, но я смущаваше подобието на семейно излизане с мъж, който не се подчиняваше на правилата на обществото, който изглеждаше като Андрю, но не беше Андрю. Мъж, който знаеше как да се смее и да живее за мига.
	И да, най-накрая призна пред себе си Кити, тя желаеше с цялото си сърце нещата да бяха различни.
	Когато се върнаха у дома, Камира вече беше в кухнята, а на лицето й бе изписано облекчение.
	— Фред вече добре.
	— Слава богу — каза Кити и прегърна Камира. — Хайде сега, да вкараме тези деца във ваната и да помислим за вечеря.
	В малките часове на нощта на Кити й прилоша и вдигна температура. После я заболя стомахът и едва успя да стигне до тоалетната, където я откри Камира на другата сутрин, колабирала на пода.
	— Господин Дръм! Бързо елате!
	Може би й се бе присънило как Камира крещи на Дръмънд:
	— Не в болница, господин Дръм! Много хора болни! Идете вземе лекарства, ние грижим се за госпожа Кити тук!
	Тя отвори очи и видя лицето на Андрю — или може би беше на Дръмънд — да я увещава да изпие някаква солена течност, която я накара да се задави и да повърне, и забеляза, че из въздуха се носи постоянен неприятен, кисел мирис.
	Нежни ръце я миеха със студена вода, докато стомахът й се свиваше и болеше отново и отново. После сънува как отлита, за да се присъедини към предците на Камира в небето, и може би към самия Господ… Веднъж отвори очи и видя ангел, блестящо бял пред нея, да й подава ръка. Красив, висок глас пееше в ухото й.
	_Би било хубаво_ — помисли си с усмивка, — _да се освободя от болката._
	Тогава пред ангела се появи друга фигура и й проговори:
	— Бори се, мила моя Кити. Не ме оставяй сега, обичам те, обичам те…
	Трябва отново да е заспала, защото когато отвори очи, виждаше светлина, процеждаща се през малките хоризонтални пролуки на кепенците.
	— Защо никой не е пуснал завесите? — промърмори тя. — Аз винаги ги затварям. Помага да задържи жегата навън…
	— Е, ваше величество, моля да простите пропуска ми. Имах да мисля за други неща допреди малко.
	Дръмънд стоеше над нея с ръце на кръста. Изглеждаше ужасно — блед и отпаднал, с тъмнолилави сенки под очите.
	— Добре дошла обратно в земята на живите — каза й той.
	— Сънувах, че идва ангел да ме отведе горе в небесата…
	— Не се и съмнявам. Едва не те загубихме, Кити. Помислих, че се предаваш. Но изглежда Господ още не те иска и те е върнал.
	— Може би все пак има Господ — прошепна тя и се опита да се изправи, но главата й се замая и си легна обратно на възглавницата.
	— Този разговор ще го проведем някой друг път, след като поспя. Изглеждаш в съзнание, общо взето, и не си цапала леглото от цели дванадесет часа — заяви Дръмънд.
	— Цапала леглото?! — Кити затвори очи и използва малкото енергия, която имаше, за да се извърне от него, изпълнена с ужас и срам.
	— Холерата причинява това. Не се притеснявай, напусках стаята, когато се сменяха дрехите и чаршафите ти. Камира се занимаваше с това. Макар да признавам, че ако беше умряла, бях на път да отида в полицията и да настоя да я арестуват за убийството на господарката й. Когато се опитах да те заведа в болницата, тя се бори като тигър, за да ме спре. Убедена е, че болниците на белите са пълни с болести, което, честно казано, вероятно е вярно. Ако не умреш от собствените си бактерии в епидемията, ще умреш от тези на съседа си. Накрая ме изтощи и се съгласих, Господ да ми е на помощ.
	— Тук имаше ангел, кълна се…
	— Пак ли имаш треска, Кити? Надявам се, че не. — Дръмънд вдигна вежда. — Е, ще те оставя тук да си говориш за ангели и ще ида да кажа на сестра Камира, че си жива и може скоро да се оправиш.
	Кити го гледаше как върви към вратата.
	— Благодаря ти — успя да каже.
	— За мен беше удоволствие, мадам. Винаги съм готов да ви служа.
	— Наистина видях ангел — настоя тя, и изтощена от разговора, затвори очи и заспа отново.

	* * *

	— Господин Дръм бил с вас нощ и ден. Нивга не се отделял от вас. Само когато аз сменяла онез миризливи чаршафи. — Камира сбърчи нос. — Той добър бял, слуша ме, като казвам не в болница.
	Кити, която седеше в леглото и се мъчеше да яде от воднистата, солена супа на подноса пред себе си, се вгледа в замечтаното изражение на Камира. Осъзна, че нейната бавачка и помощничка също е попаднала под магията на „господин Дръм“.
	— Той вас обича, госпожа Кити — каза Камира и кимна твърдо.
	— Няма нищо подобно! Или поне — Кити се опита да смекчи инстинктивната си реакция на думите на Камира — ме обича както всеки друг девер снаха си.
	Камира завъртя очи с несъгласие.
	— Вие късметлийка, госпожа Кити. Повечето хора не добри като него. Сега, вие се оправяте за ваше момче.
	Два дни по-късно Кити се почувства достатъчно уверена, че видът й няма да уплаши Чарли, за да се види с него.
	— Мамо! По-добре ли си? — каза той, след като се хвърли в ръцете й и тя усети чистата му жизнена сила.
	— Много по-добре, Чарли, скъпи. И толкова се радвам да те видя!
	— Татко каза, че ще се върне вкъщи, когато чичо Дръм му прати телеграма, че си болна.
	Стомахът на Кити се преобърна, както в най-лошите моменти на скорошната си болест.
	— Така ли? Това е много мило от негова страна.
	— Да, но после ти се оправи, тъй че чичо Дръм отиде до телеграфния офис да каже на татко, така че той няма да се връща.
	— Сигурно си разочарован, Чарли.
	— Да, но чичо Дръм е тук да се грижи за нас, а той изглежда съвсем същия, но е по-смешен и играе крикет и плува с нас. Защо татко не иска да плува с нас?
	— Може би ще поиска, ако го помолим учтиво.
	— Няма, щото винаги е зает с работа. — Чарли я млясна по бузата и я прегърна през врата с пухкавите си ръчички. — Радвам се, че не умря. Аз и Кет ще помогнем на Фред да построи колиба в двора.
	— Каква колиба?
	— Наша собствена къща. Можем да живеем там заедно и може би да вечеряме там понякога. — Чарли погледна умоляващо майка си. — Може ли?
	— Понякога, може би — съгласи се Кити, прекалено изтощена, за да спори.
	— И един ден ще се оженим като теб и татко. Довиждане, мамо. Яж си супата и оздравявай.
	Кити го гледаше как върви решително през стаята. В последните няколко дни сякаш бе пораснал, и по ръст, и по зрялост.
	Макар да нямаше нищо лошо в детските игри, Кити се зачуди за пореден път дали не бе допуснала грешка, поверявайки толкова много от грижите за Чарли на Камира, но всичко това беше за друг път. Кити се концентрира върху това да довърши супата си.
	На другата сутрин настоя, че се чувства достатъчно добре, за да се изкъпе и да се облече. Храната още беше проблем — прилошаваше й, щом я погледнеше — но тя се стараеше да яде. Чарли и Кет бяха заети в градината с Фред, който режеше и ковеше дъски за колибката им за игра.
	— Той е добър човек — отбеляза Дръмънд на закуска. — Отнесла си се с него и Камира с уважение и те ти се отплащат десетократно.
	— И ти си добър човек. Благодаря ти, че се грижи за мен, докато бях болна. Не знам какво щях да правя, ако те нямаше тук.
	— За мен беше удоволствие, или поне задължение. Не можех да позволя да умреш под моите грижи, нали? Брат ми никога не би ми простил. Добрата новина е, че епидемията в града изглежда е свършила, макар че доктор Сузуки ми каза, че са загубили дванадесет души в болницата и може би тройно повече в бедняшкия квартал. За жалост госпожа Джефърд е една от тях.
	— Каква трагедия! Трябва веднага да пиша на съпруга й.
	— Смъртта превръща всички ни в светци, нали така? — Дръмънд се усмихна сухо. — Както и да е, щом вече си добре, а времето се оправи, вероятно ще си тръгна утре или вдругиден.
	— Няма ли пак да завали?
	— Може би, но не искам повече да се мотая в краката ти.
	— Моля те, остани, докато времето се оправи за постоянно — замоли го тя, неспособна да понесе мисълта да си отиде. Бе сигурна, че неговият глас я извика обратно, когато беше на ръба на смъртта. — Чарли те обожава.
	— Много мило от твоя страна, че го казваш. А ти?
	— Мамо! Чичо Дръм! — Чарли влетя през вратата. — Колибата ни е довършена. Ще дойдете ли да я видите?
	— Разбира се. — Кити стана, благодарна, че синът й наруши момента.
	Струпаха се в малката колибка, пиха чай и ядоха ледените сладки, които Тарик бе направил. Имаха текстурата на куршуми, но на никого не му пречеше.
	— Може ли да спим тук тази нощ, мамо? — замоли й се Чарли.
	— Съжалявам, скъпи, но не. Кет спи с майка си, а ти спиш в спалнята си.
	Чарли се нацупи, а възрастните се изправиха и се наведоха, за да излязат от тясното помещение.
	Тази вечер Кити отдели повече време от обикновено за тоалета си. Може би беше заради начина, по който Дръмънд се бе грижил за нея и затова че гласът му я бе върнал към живота, или може би това как си играеше толкова естествено с Чарли и Кет, но повече не можеше да отрича истината. Сложи си малко парфюм на врата, макар да знаеше, че привлича комарите, и се вгледа в отражението си в огледалото.
	— Обичам го — каза му тя. — Господ да ме пази, не мога да го отрека.
	Тази вечер вечеряха заедно, а ръцете на Кити трепереха, докато се бореше с трите ястия. Нямаше идея дали Дръмънд усеща внезапното електричество във въздуха. Той се хранеше добре и се наслаждаваше на бутилка вино от сандъка, който Андрю бе поръчал от Аделаида. Изглеждаше сякаш не забелязва огромната промяна в нея.
	— Ще ми налееш ли малка чашка вино? — помоли го тя.
	— Смяташ ли, че е разумно? — Дръмънд се намръщи на молбата й. — Не мисля, че е добра идея, предвид деликатното ти състояние.
	— Може би, но искам да вдигна тост за това, че още имам здраве, за което да се притеснявам, а не лежа в моргата като горката госпожа Джефърд.
	— Е, добре. — Той й наля един напръстник.
	— Още малко, ако обичаш.
	— Кити…
	— За бога, аз съм възрастна жена! Ако искам да изпия чаша вино, ще го направя.
	— Виждам, че вече си добре. — Той вдигна вежда. — Пак започваш да командваш.
	— Мислиш, че обичам да командвам? — попита тя.
	— Пошегувах се, Кити. През повечето време се шегувам. Какво те е ухапало тази вечер? Нервна си като неукротена кобила.
	Кити отпи от виното си.
	— Мисля, че минаването на косъм от смъртта ме е… променило.
	— Разбирам. Как?
	— Мисля, че осъзнах колко нетраен е животът.
	— Така е. Особено в този наш прекрасен нов свят.
	— Признавам също, че в миналото съм се съмнявала в съществуването на Бог, но онази нощ го усетих. Усетих любовта му.
	— Боже Господи! — Дръмънд отново напълни чашата си с вино. — Получила си просветление. Да не смяташ да помолиш местния свещеник да станеш първата жена в клира?
	— Поне веднъж спри да се шегуваш с мен! — Кити изпи чашата си наведнъж, вече усещайки как главата й се върти. — Искам да кажа, че аз… това е…
	— За бога, Кити, просто го кажи.
	— Точно както усетих Неговата любов, обичам и теб, Дръмънд. И смятам, че е така от момента, в който се срещнахме.
	Кити протегна ръка да вземе бутилката вино, но Дръмънд я дръпна по-далече от нея.
	— Стига толкова от това, госпожичке. Носи прекалено много лоши спомени. И… — той я хвана за китката — искам да вярвам, че наистина мислиш това, което казваш.
	— Наистина го мисля. Да. — Кити изведнъж се засмя. — И не, не съм пияна от един напръстник вино, а от облекчение! Имаш ли представа колко беше изтощително да отричам чувствата си към теб през последните няколко седмици? Моля те, умолявам те, Дръмънд, не можем ли просто да споделим радостта, че сме живи? В този момент? Без да се тревожим за утре, нито за това какво е правилно и грешно…
	След дълга тишина, той най-накрая проговори.
	— Нямаш представа колко радостен ме прави признанието ти. Но като оставим настрана малката чаша вино, която току-що изпи, мисля, че си опиянена по-скоро от самия живот, след като толкова скоро за малко не го изгуби. Колкото и отчаяно да искам да те обичам по всички възможни начини, смятам, че за твое собствено добро ни е нужна пауза. Малко време, в което да възстановиш силите си и да обмислиш това, което ми каза тази вечер. И последствията, които ще има за нас двамата и семейството ни.
	Кити го погледна с неверие.
	— Ето ме тук, предлагам ти без да мисля тялото и душата си, а ти избираш точно този момент, за да станеш благоразумен! Времето е лукс и не е безкрайно, и, за бога, не искам да хабя и секунда повече от него!
	— Но ако отделиш малко от него, за да помислиш върху казаното, няма да го похабиш. Ако още мислиш по същия начин след няколко дни, тогава…
	— Сега аз говоря със сърцето си, а ти с ума си… Божичко! — Кити взе да кърши ръце. — Винаги ли намираш начин да противоречиш? Или просто след като ме видя толкова болна, а тялото ми… извън контрол, си променил мнението си?
	— Виждал съм всеки сантиметър от тялото ти и те уверявам, че е прекрасно. — Дръмънд протегна ръка към нея, но тя я отказа и се изправи на още слабите си крака.
	— Отивам да си лягам. — Тя тръгна към вратата с толкова изправен гръб, колкото бе възможно, но една ръка я хвана и я притегли към него.
	— Кет, аз… — После я целуна грубо и вече замаяната й глава се завъртя още повече. Когато отдръпна устните си и я пусна, тя едва не се строполи на земята.
	— Като парцалена кукла си — каза нежно той, поддържайки тежестта й с ръцете си. — Ела, ще те отведа по коридора до спалнята ти.
	Той се спря, когато стигнаха до вратата й.
	— Имаш ли сили да се съблечеш сама, или да ти помогна? — Усмихна й се иронично.
	— Имам — успя да каже тя.
	— Трябва да знам, че си сигурна, Кити, защото не мога да се върна назад, след като това започне. Никога.
	— Разбирам. Лека нощ, Дръмънд.

	* * *

	Няколкото дни, за които я бе помолил, преминаха бавно, като да гледаш как скала става на пясък. За щастие децата си имаха колибата, в която да си играят — Кити нямаше представа какво всъщност правят вътре заедно, но когато отидеше да провери как са, отвътре винаги се чуваше писклив кикот.
	Дръмънд обяви, че има да върши някаква работа за баща си в града и стоеше извън къщата през повечето време, оставяйки Кити да ходи трескаво напред-назад, подлудена от потискащата жега и пламенно желание. Колкото и пъти да си казваше да „помисли“, както той я бе помолил да направи, рационалният й ум сякаш напълно я бе изоставил. И дори когато пристигна изпълнена с обич телеграма от Андрю, тя не можа да почувства необходимата вина, за да преодолее предателските си мисли.
C>
	МНОГО СЪМ ОБЛЕКЧЕН ЧЕ ОТНОВО СИ ДОБРЕ СТОП РАДВАМ СЕ ЧЕ ДРЪМЪНД Е БИЛ ТАМ СТОП НАДЯВАМ СЕ ДА СЕ ВЪРНА С ПОДАРЪК ДОСТОЕН ЗА КРАЛИЦА СТОП АНДРЮ СТОП
C$
	Два дни по-късно Кити не можеше да търпи повече. Лежейки в леглото, чу вратата на Дръмънд да се затваря. След заминаването на Андрю бе започнала да лежи гола, само с един чаршаф за благоприличие. Почака стенният часовник в антрето да удари полунощ, изправи се и си облече халата. Затвори тихо вратата зад себе си, за да не събуди Чарли, и тръгна на пръсти по коридора. Влезе в стаята на Дръмънд, без да чука. Той не си беше затворил кепенците и под лунната светлина, блестяща през стъклото, тя видя как лежи гол в леглото.
	Кити развърза халата си и го остави да се свлече на земята. Отиде до леглото, протегна ръката си и го докосна.
	— Дръмънд?
	Той отвори очи и я погледна.
	— Помислих. И съм тук.


>>	18.

	— Вие вече добре, госпожа Кити — каза Камира седмица по-късно. — Вие добре се възстановила, да?
	— Възстанових се, да — съгласи се Кити, която пиеше чай на верандата, гледаше унищожената си розова леха и се чудеше дали си струва усилието да засади нова. Погледна замечтано към Камира, която плискаше вода върху засъхналата червена кал и я търкаше с твърда четка.
	— Вие различна. — Камира се облегна на четката си и се вгледа в господарката си. — Светите като звезда! — заяви тя и продължи да търка.
	— Определено се радвам, че отново съм здрава, и може би тазгодишните дъждове са отминали.
	— Това добри причини пак добре сте, но мисли господин Дръм също прави вас щастлива, госпожа Кити. — Камира се потупа по носа, намигна и отиде да донесе нова кофа вода.
	Сърцето на Кити прескочи при думите на Камира. Откъде знаеше? Нямаше как да е видяла каквото и да е — и двамата бяха толкова внимателни, оставяха всички прегръдки за късно нощем, след като Камира се прибереше в колибата си с Кет, а Чарли вече спеше в леглото си. Но смехът, когато Дръмънд се закачаше с нея или гъделичкаше безмилостно Чарли, наистина звучеше различно. Къщата се изпълни с нова енергия, както и Кити. Всъщност, помисли си Кити, тя се чувстваше истински жива за пръв път в живота си.
	Ден и нощ тялото й тръпнеше с желание за Дръмънд, независимо дали той беше в стаята с нея или само във въображението й. Вече дори най-простите дейности й доставяха удоволствие, ако той беше до нея. Най-малкото докосване на ръката му пращаше електрически ток през тялото й и тя се будеше сутрин с копнежа да дойде вечерта, за да може да отиде при него и да споделят тайния си свят на екстаз.
	След онази първа нощ взеха решение просто да живеят за мига, да не позволяват на мислите за бъдещето да разрушат онова, което бяха открили заедно. Кити беше изумена и засрамена колко лесно успя да го направи. Макар рационалната част от ума й да знаеше, че Андрю ще се върне след по-малко от месец, много по-силният й емоционален „близнак“ я надвиваше. Тя оправдаваше действията си с мисълта, че присъствието на Дръмънд през дългия дъждовен сезон не само бе спасило живота й, но беше благодатно и за Чарли. Въображението на Дръмънд можеше да превърне един стол в кораб, пълен с пирати и съкровища, или една маса в колиба в джунглата, през която бродят лъвове и тигри. Беше добре дошла промяна след монотонните игри на карти, които винаги предлагаше Андрю, когато валеше.
	_И Дръмънд си е дете_ — помисли си Кити, докато го гледаше как пълзи по пода, ръмжейки кръвожадно. Но нощем беше истински мъж…
	След като времето се оправи, започнаха и да пътуват до Ридел Бийч, а в най-отдалечения му ъгъл, прикрит от скалните образувания, Кити се присъедини към Кет, Дръмънд и Чарли в прекрасната бистра вода.
	— Мамо! Свали си кюлотите! — извика й Чарли. — Чичо Дръм каза, че дрехите само тежат.
	Кити не стигна чак дотам пред Чарли, и го накара да се закълне да не говори за излетите с плуване, но два-три пъти остави Чарли с Камира под претекста, че има работа в града. Тогава тя и Дръмънд ходеха сами на плажа с файтона и плуваха голи заедно. Когато той я държеше в ръцете си, целуваше лицето и шията й и облизваше солената вода от гърдите й, след като се върнеха на пясъка, тя знаеше, че никой момент в бъдещето й не би могъл да й донесе повече щастие.

	* * *

	— Скъпа — каза Дръмънд в края на февруари, докато лежаха в леглото му, след като бяха правили любов, а Кити се чувстваше като замаяна. — Получих телеграма от баща си. Той иска да отида при него и Андрю в Аделаида в края на следващата седмица, когато се върнат от Европа. Става дума за бизнес империята на семейство Мърсър. Той иска да раздели интересите си между Андрю и мен, за да няма объркване при смъртта му. Трябва да се прибера в „Алиша Хол“, за да подпиша документите с адвоката, а Андрю и аз ще съставим и собствените си завещания.
	— Разбирам. — Сърцето на Кити, доскоро пълно с любов и доволство, сякаш падна в стомаха й. — Кога тръгваш?
	— Трябва да хвана кораба след два дни. Няма ли да попиташ какво ми дава? Да разбереш какви са перспективите ми?
	— Знаеш, че изобщо не ми пука за това. Бих живяла с теб в евкалиптово дърво без нищо, ако се наложи.
	— Все пак, ще ти кажа. Както можеш да си представиш, на Андрю ще бъде прехвърлен перлодобивният бизнес на Мърсър, който в момента предоставя седемдесет процента от доходите на семейството. Аз ще получа хиляда квадратни мили суха пустиня и полумъртви от глад животни — с други думи, станцията за добитък Килгара. О, и няколко акра земя на няколко часа път от Аделаида. Говори се за някакво копаене на мини в района и баща ми се е включил. Може и нищо да не излезе, но като познавам нюха на баща ми, когато става дума за пари — който е като на динго, надушило мъртва юница, — по-вероятно е да има успех. Освен това наследявам и едно бунгало в хълмовете Аделаида и обкръжаващите го лозя. След смъртта на родителите ми, брат ми ще наследи „Алиша Хол“.
	— О! Но бунгалото е толкова по-красиво! Била съм там и гледката е прекрасна! — възкликна Кити, която го помнеше ясно. — Там ми предложи Андрю… — Гласът й заглъхна от неудобство.
	— Така ли е направил? Колко… очарователно.
	— Извини ме. Това беше нетактично.
	— Напълно съм съгласен. — Дръмънд отмести един кичур коса от лицето й. — За жалост, госпожо Мърсър, ми се струва, че реалността нахлува в нашето забравено от Бога любовно гнездо. Колкото и да се старахме да я отбягваме през тези няколко седмици на блаженство, дойде време да вземеш някои решения.
	Тя го знаеше много добре.
	— И ти също, нали? Все пак Андрю ти е брат.
	— Да, брат, който нямаше никакви угризения да взима всичките ми любими играчки, когато бяхме малки.
	— Надявам се, че не съм някакво възмездие за старите му прегрешения — контрира Кити.
	— И да си, толкова по-добре — засмя се Дръмънд. После видя изражението й и отстъпи. — Кити… мила моя Кет, аз, както винаги, се закачам с теб. Макар да ме притеснява това, че никога не съм печелил битка, която Андрю си е направил труда да води.
	— О, да, печелил си. — Кити се протегна и го целуна нежно по бузата. — Ти знаеш как да бъдеш щастлив. А заради теб го знам и аз.
	— Но никак няма да бъда щастлив, ако не поговорим за бъдещето си, любов моя. — Дръмънд взе лицето й в дланите си. — Когато замина за Аделаида, искаш ли да е завинаги?
	— О, Дръмънд. — Тя поклати глава в отчаяние. — Не зная.
	— Не се съмнявам, че е така. Господи, каква бъркотия! Може би ще ти бъде от помощ, ако ти кажа какво измислих по въпроса.
	— Да, моля, кажи ми.
	— Много е просто: не мога да понеса мисълта да те напусна. Може да се разплача като момиче пред теб, ако настоиш да останеш с брат ми. — Дръмънд й се усмихна немощно.
	— Тогава какво предлагаш?
	— С теб и Чарли да избягаме.
	— Къде?
	— Най-добре би било на луната, но тъй като тя е още по-далече от моята станция за добитък и ще ни трябват криле, за да стигнем дотам, Килгара вероятно е най-добрата ни опция.
	— Искаш да дойда с теб?
	— Да, но те предупреждавам, Кити, животът там е тежък и жесток. Пред него Бруум изглежда като самия център на цивилизованото общество. Ганският керван с камили минава само два пъти годишно с провизии, а най-близкото поселище, Алис Спрингс, е на два дни езда. Няма лекар, нито болница, и само външна тоалетна за нуждите ни. Има и една добра страна обаче.
	— Каква?
	— Най-близкият съсед е на цял ден път от станцията, така че няма да се налага да ходим на повече безспирни вечерни партита.
	Кити се насили да се усмихне, знаейки, че Дръмънд прави всичко по силите си да разведри атмосферата.
	— Ами Андрю? Как можем да му го причиним? Това ще го съкруши. Да загуби жена си, да не говорим за любимия си син… — Тя поклати глава. — Той не го заслужава.
	— Не, не го заслужава, и да, това ще го нарани дълбоко, още повече, защото Андрю никога не е губил нищо в живота си. В училище той винаги беше онзи, който отбелязваше последната точка и спасяваше отбора.
	— Аз не съм топка за ръгби, нито пък Чарли. — Тя го изгледа. — Сигурен ли си, че това не е само заради желанието ти за победа?
	— При тези обстоятелства, категорично не. Заклевам се, Кет, въпреки шегите си, аз го обичам. Той ми е брат близнак и бих вървял хиляда мили, за да не го нараня, но това е въпрос на живот и смърт и нищо не може да се направи.
	— Какво имаш предвид?
	— Физически невъзможно ми е да живея без теб. Неприятно, но факт. А сега, мила моя Кити-Кет, да продължим аналогията с ръгбито: топката е в твоите ръце. Ти трябва да решиш.

	* * *

	За пореден път Кити бе обзета от мъчителна нерешителност, защото трябваше да вземе предвид не само своето бъдеще. Ако тръгнеше с Дръмънд, щеше да откаже на Чарли правото да отрасне с баща си. Още по-плашеща бе мисълта, че Андрю може да се опита да се бори, за да си върне Чарли. Поне нямаше съмнение, че той обожаваше чичо си Дръм и щеше да има мъж в семейството, който да го насочва, докато расте. Бог знаеше какво щеше да каже на Чарли, когато порасне; Кити добре познаваше шока от разкриването на истината за родител, на когото си се възхищавал.
	Не можеше да спре да се колебае; дори посети местната църква и коленичи, за да помоли за съвет.
	— Моля те, Господи, винаги са ме учили, че Бог е любов. А аз обичам Дръмънд с цялата си душа, но обичам и Чарли…
	Там, на колене, отново видя как баща й стиска ръцете на Ани на прага. И горката й невинна майка, също бременна и в неведение за двуличието на съпруга си.
	— Аз не съм лицемерка и не мога да бъда лъжкиня — прошепна тя на тъжната икона с ангели, водещи мъртвите към Рая. Макар че дори сега, помисли си тя, не съм с нищо по-добра от баща си, като лягам в леглото на брата на съпруга си нощ след нощ… — Господи, може да съм получила проникновение от Теб — въздъхна тя, — но оттогава като че ли наруших повечето Ти заповеди.
	Навън, под слънчевата светлина, Кити отиде да разгледа гробовете на покойниците.
	— Обичала ли си като мен, преди да напуснеш земята? — прошепна тя на гроба на Изабел Дауд. Горкото момиче бе умряло на двадесет и три — на колкото беше и тя в момента.
	Кити затвори очи и от тялото й се изтръгна дълбока въздишка.
	— Вече стигнахме прекалено далече и аз няма да лъжа съпруга си през остатъка от живота ни. Следователно — тя преглътна тежко, — господ да ми е на помощ, но ще поема последствията.

	* * *

	— Реших, че ще дойдем с теб в Килгара, когато се върнеш от срещата си в Аделаида — каза спокойно Кити, когато седна да вечеря с Дръмънд същата вечер.
	Той се вторачи в нея с изненада.
	— За бога, жено! Говорим си дали да не заведем Чарли на плажа да поплува за последно, и изведнъж пускаш това в разговора!
	— Помислих, че трябва да знаеш — каза тя, наслаждавайки се на потресеното изражение на Дръмънд.
	— Да, права си, трябва. — Той прочисти гърло. — Добре тогава. Най-добре да съставим план.
	— Реших също така и лично да кажа на Андрю, когато се върне у дома. Няма да се държа като страхливка, Дръмънд. Камира ще изведе Чарли преди това, а аз ще си прибера багажа. Ще си тръгна незабавно, ще взема Чарли от Камира и ще отидем да се срещнем с теб, където и да си.
	— Явно вече си измислила всичко.
	— Практична съм по характер и съм открила, че в трудни ситуации е хубаво да бъдеш организиран. — Кити не искаше той да види бурята от емоции, вихреща се под спокойната й външност.
	— Позволено ли ми е да изразя пълната си и неподправена радост от решението ти? — попита я той.
	— Да, но искам да знам и къде ще се срещнем, след като… направя необходимото.
	— Относно това… — Дръмънд протегна ръка през масата към нея. — Кити, сигурна ли си, че не искаш да съм тук с теб, когато кажеш на Андрю?
	— Напълно. Страхувам се, че може да те застреля на място.
	— Може да застреля и теб.
	— И няма да е повече от това, което заслужавам. — Кити преглътна тежко. — Но се съмнявам. Да застреля жена си, определено би навредило на репутацията му в обществото на Бруум.
	И двамата си позволиха мрачна усмивка.
	— Сигурна ли си за това, мила моя Кет?
	— Нямам избор, защото Андрю заслужава много повече от невярна съпруга, която никога не би могла да го обича.
	— Ако това е някакво успокоение, съм сигурен, че няма да отнеме дълго време на майките от висшето общество в Бруум да подредят послушните си дъщери на опашка пред вратата му. А сега, стига толкова по тази тема. Предлагам да отида в Дарвин на кораб, както вече казах на баща си и Андрю, че планирам да направя. После ти и Чарли може да избягате на следващия кораб за Дарвин и да се срещнете с мен там.
	— Андрю може да тръгне след нас.
	— Може, и ако го направи, ще се справим. — Дръмънд стисна ръката й. — Тогава вече ще бъда до теб.
	— Трябва ли да ходиш в Аделаида? Не може ли тази среща с баща ти да се проведе на друга удобна дата? — Кити усещаше как решимостта й да сдържа емоциите си се стопява.
	— Последното нещо, което искам, е да те оставя тук сама; най-много ме е страх, че може да си промениш решението, докато ме няма. — Той се усмихна мрачно. — Но, за да имаме тримата каквото и да е бъдеще, трябва да отида и да сложа подписа си на нотариалния акт за станция Килгара и другите земи. Съмнявам се баща ми да се съгласи да ми ги прехвърли, след като узнае истината.
	— Ами Чарли? — Кити усети сълзи в очите си. — Как ще му обясня всичко това?
	— Просто му кажи, че отивате в пущинака, за да посетите чичо Дръм и хилядите му крави. Разказвал съм му много истории за Килгара и знам, че иска да отиде и да я види на живо. После — Дръмънд сви широките си рамене — времето минава и просто не се връщате у дома. — Той млъкна за момент. — Сигурна ли си за всичко това, Кет?
	— Не. — Кити поклати глава, а ръката й се пресегна към неговата. Той я целуна нежно.
	— Разбира се, че не. Защо да си?

	* * *

	Кити плака тихо на рамото на Дръмънд в нощта преди да замине, а после, докато той спеше, огледа всеки сантиметър от него и го запечата в паметта си. Ужасът от това, пред което трябваше да се изправи, преди да го види отново, бе прекалено голям, за да мисли за него.
	Публичното им сбогуване на кея следващата сутрин беше каквото трябва — тя го целуна по двете бузи, както беше прилично, и му пожела всичко най-добро. Каквито и чувства да изпитваше, те бяха засенчени от неутешимия Чарли.
	— Ела ми на гости скоро — подвикна Дръмънд, вървейки по подвижния мост.
	— Ще дойда, чичо Дръм, обещавам! — Чарли плачеше открито.
	— Обичам те — извика той в отговор, но очите му се спряха на Кити. — Ще се видим по-скоро, отколкото мислиш.
	И с последно помахване Дръмънд се скри от погледите им.
	Кити се постара да запълва времето си с работа, направи пролетно почистване на къщата и дори настоя Фред да й помогне да засади малко рози. Нямаше представа дали ще се хванат, а и във всеки случай нямаше да е тук, за да види резултата.
	Но нямаше съмнения в решението си. Нямаше да продължи да живее една лъжа. Сякаш животът й с Андрю беше като дефектна перла — толкова голяма и лъскава на повърхността, но нищо повече от проста кал във вътрешността си. Сега с Дръмънд бяха създали собствената си идеална перла, огладена от радост, с ядро от непробиваема любов.
	Няколко дни по-късно тя получи две телеграми. Едната беше от съпруга й, който й съобщаваше, че е пристигнал благополучно в Аделаида и че Стефан ще се върне в Бруум с него и Дръмънд на „Куумбана“, за да види внука си.
	Другата телеграма беше от Дръмънд и казваше същото, добавяйки, че „правните въпроси“ вървят добре. Мъжете Мърсър трябваше да пристигнат в Бруум на 22 март — само след десет дни, помисли си Кити.
	Тази нощ започна да си събира багажа в куфара, понеже имаше нужда да превърне това, което й се струваше нереално, в реалност.
	— Какво правите, госпожа Кити? — чу се глас зад нея.
	Тя подскочи на миля във въздуха и поне веднъж й се прииска Камира да не се движеше тихо като котка.
	— Опаковам малко от бебешките дрехи на Чарли — импровизира тя и остави капака на куфара да се затвори.
	— Но тази блуза, тя му още става.
	Кити усети погледа на Камира, докато се изправяше.
	— Не е ли време децата да си лягат?
	— Да, госпожа. — Камира тръгна да излиза, но се обърна пак към Кити. — Аз виждам всяко нещо, зная защо вие опаковате куфар. Само нас не забравяйте. Ние идваме с вас и Фред ви защитава от лоши черни. — С тези думи излезе от стаята.
	Кити поклати глава с почуда и раздразнение. Камира като че ли интуитивно отгатваше мислите и емоциите й чрез невидима осмоза.
	Нощем главата й се замайваше от трескави планове, опитвайки се да помисли за всичко, което би могло да се обърка, и да го вземе предвид. Единственото нещо, което знаеше със сигурност, бе, че Дръмънд никога няма да я разочарова и че щом се озове в прегръдките му в Дарвин всичко ще бъде наред.
	Написа прочувствени писма до майка си и госпожа Макромби, молейки за прошка и разбиране, и ги скри в подплатата на куфара. Започна писмо и до Едит, но реши да не го пише, понеже нямаше какво да каже, за да подобри ситуацията. Едит поне щеше да знае за утеха, че е била права през цялото време. Кити беше истинска дъщеря на баща си.
	— Няма какво друго да направя, за да се подготвя — прошепна тя.
	На следващата сутрин пристигна още една телеграма за нея от Андрю.
C>
	ЩЕ ТЕ ИЗНЕНАДАМ НА ПРИСТИГАНЕ ПО МНОГО НАЧИНИ СТОП ТАТКО ЩЕ ОБЯСНИ СТОП ПОСЛЕДНА РАБОТА НО ЩЕ СЕ ВЪРНА СКОРО СТОП ОБИЧАМ ТЕ КАКТО И ЧАРЛИ СТОП
C$
	Кити се намръщи, чудейки се какво, за бога, има предвид Андрю, но тогава Чарли дойде, за да го гушне и да му разкаже приказка преди сън, и тя спря да мисли по въпроса.

	* * *

	В нощта преди планираното й бягство времето отговаряше на бурните емоции на Кити. Облаците висяха в небето, черни и зловещи, гръмотевици тресяха земята, светкавици раздираха небето като разпорен шев. Кити бродеше из къщата, чиито закепенчени прозорци трещяха от усилието да задържат бурята навън.
	Стана с другите в града на следващата сутрин и излезе навън, за да види с облекчение, че бурята не е нанесла сериозни щети. Розите й още бяха на местата си, а Фред отбеляза, че ветровете са се изчерпали над пясъците Пиндан на юг. Не беше мигнала тази нощ — „Куумбана“ трябваше да пристигне в Бруум тази вечер, а след като съобщеше на Андрю, че си тръгва, я чакаше дълго и тежко пътуване до Дарвин. Освен това от време навреме продължаваше да се чувства неразположена, с разстроен стомах, който, както я бе уверил доктор Сузуки, бе последствие от болестта й.
	_Тази нощ ли да кажа на Андрю или утре сутринта?_ — запита се Кити за пореден път. Това, че и Стефан щеше да бъде тук и тя трябваше да изчака момент, в който да го няма, никак не я улесняваше. Ръцете на Кити трепереха, докато се миеше и обличаше. Откри Камира в кухнята да прави яйца за закуската на Чарли.
	— Изглеждате бяла като духове горе в небе, госпожа Кити — каза тя и я потупа по рамото. — Не притеснявайте се, аз и Фред, ние се грижим за Чарли на плаж, когато вие искате говори с господин Шеф.
	— Благодаря ти. — Кити покри ръката на Камира със своята. — И обещавам да ти пратя вест, на теб и на Фред, щом се озовем в безопасност в Килгара.
	— Ние идваме с вас — каза Камира и кимна. — Ние ви помагаме, госпожа Кити.
	— Благодаря ти, Камира. Наистина не знам какво щях да правя без теб.

	* * *

	„Куумбана“ трябваше да акостира с вечерния прилив, но когато Кити — вече толкова разстроена, че й се наложи да прибегне до глътка бренди, за да успокои нервите си — стигна до пристанището, нямаше и следа от кораба в залива.
	— Имало е циклон — обясняваше началникът на пристанището на вече събралите се хора. — Мислим, че корабът може да се е скрил в Дерби, за да изчака да мине бурята. Няма смисъл да висите тук, дами и господа. Идете си вкъщи и се върнете по-късно.
	Кити прокле лошото време, че бе ударило точно в деня, за който тя се бе подготвила толкова внимателно. На влака обратно по кея я поздравяваха съседи, говореха празни приказки за бурята предната вечер и колко от лодките са се скрили. Господин Пигът, перлен командир като Андрю, седна до нея.
	— Надявам се онзи кораб да си дойде скоро. Половината ми семейство е на него. Вашето също, както чувам.
	— Да. Мислите ли, че „Куумбана“ е в безопасност? Все пак е най-новият кораб във флота.
	— Сигурен съм, че е така — отвърна господин Пигът, — но снощи беше адска буря, госпожо Мърсър, а и по-големи кораби от „Куумбана“ са потъвали. Е, всичко, което можем да направим, е да се надяваме. И да се молим. — Той я потупа по ръката и стана, когато влакът спря.
	Кити усети първата тръпка на страх да се прокрадва като копринена нишка по гръбнака й. Прибра се у дома и започна да крачи из дневната, докато Камира я увещаваше да хапне, но тя все отказваше. Фред, когото беше пратила да чака на пристанището и да я предупреди, ако корабът се появи, се върна вкъщи в полунощ.
	— Няма кораб, госпожа Шеф.
	Кити си легна, но главата й се въртеше от тревога и отказваше да потъне в сън.
	На следващата сутрин, докато Фред я караше към пристанището, бе обградена от тълпа хора, събрани в града, които обсъждаха съдбата на „Куумбана“ с тревожен шепот. Кити реши да ги последва нагоре по хълма в края на „Дампиър Теръс“, откъдето жителите наблюдаваха залива Роубък.
	— Не знаем къде е корабът, госпожо Мърсър — каза господин Рубин, друг перлен командир. — Пощенският началник каза, че според него телеграфните линии в Дерби са били отнесени от вятъра, затова няма отговор. Скоро ще получим новини, сигурен съм.
	Под нея коварният океан вече беше спокоен като воденичен вир и хората с бинокли съобщаваха, че не виждат следа от кораб. Няколко перлени платноходи също липсваха и в надигащата се жега през деня към множеството на върха на хълма се присъединяваха все повече приятели и роднини. Кити се оказа понесена от тълпата обратно надолу по хълма до телеграфния офис, за да разпитат пощенския началник. Той им каза, че продължава да праща съобщения до Дерби, но получава в отговор само тишина.
	Най-накрая, по залез, над тълпата пред пощата се спусна тишина, когато телеграфната машина се съживи. Чуваха се само жуженето на насекомите в здрача и потропването на машината.
	Пощенският началник се показа от сградата с мрачно изражение. Закачи обява на дъската отпред и се прибра.
	_„Куумбана“ не е в Дерби_, пишеше на страницата с черен кант.
	Началникът на пристанището, капитан Далзиъл, призова всички мъже да се присъединят към търсенето на кораба, и Кити чу Ноел Донован, мениджъра на Перлодобивната компания „Мърсър“, да обещава помощта на платноходите им. Когато се върна вкъщи, със замъглен от ужас и изтощение ум, Камира я сложи да си легне и отметна косата й от потното й чело.
	— Аз с вас оставам, да ви пея за сън — успокои я Камира, а Кити се държеше здраво за ръката й, неспособна да изрече непоносимите мисли, въртящи се в главата й.

	* * *

	През следващите няколко дни, тъй като нямаше новини, Кити слушаше безучастно хората, които идваха да я осведомят за ситуацията. Броевете на „Нортърн Таймс“ се трупаха на прага, понеже тя отказваше дори да погледне заглавията.
	Почти две седмици след като „Куумбана“ трябваше да пусне котва в Бруум, Кити влезе в кухнята. Лицето й посърна, когато видя, че Камира плаче на рамото на Фред.
	— Какво има?
	— „Куумбана“, госпожа Кити. Потънал. Всички загубени. Всички си отишли.

	* * *

	Кити не помнеше много от остатъка от този ден; може би шокът бе изтрил паметта й. Имаше бегъл спомен как Фред я води с файтона до офиса на началника на пристанището, където се бе събрала ридаеща тълпа. Капитан Далзиъл призова за тишина и прочете телеграмата от „Параходна компания Аделаида“:
C>
	С дълбоко съжаление компанията обявява, че смята откритите от корабите „Гордън“ и „Миндъруу“ останки, идентифицирани като част от кораба „Куумбана“, за доказателство, че „Куумбана“ е потънал с целия си екипаж в близост до остров Бедаут по време на циклона, който се разрази на двадесети и двадесет и първи март…
C$
	Той прочете списъка с пасажерите на покрусените си слушатели:
C>
	… Максуейн, Доналд,
	Мърсър, Андрю,
	Мърсър, Дръмънд,
	Мърсър, Стефан…
C$
	Бяха донесени сгъваеми столове, за да могат жените да седнат. Мнозина сред тълпата вече се бяха свлекли на земята.
	Господин Пигът бе сред първите паднали и ридаеше на висок глас. Неспособна да обработи собствените си мисли и чувства, Кити благодари на Бога за малката милост, че не е загубила дете. Господин Пигът бе изгубил жена си и двете си дъщери.
	Накрая съкрушените жители започнаха да се връщат, залитайки по домовете си, за да съобщят на роднините си, че няма оцелели. Капитан Далзиъл спомена, че на близките на жертвите се пращат телеграми в момента. Докато Фред й помагаше да се качи на файтона, Кити помисли, че единственият човек, на когото трябваше да съобщи новината, бе синът й. Въпреки това, когато пристигна у дома, автоматично вдигна писалката си и написа кратка съболезнователна бележка на Едит, разбирайки, че нямаше какви утешителни думи да каже на жена, загубила съпруга си и двамата си синове в един жесток обрат на съдбата. Помоли Фред да я занесе в телеграфния офис, после се прибра в спалнята си, затвори вратата зад себе си и седна с невиждащ поглед.
	_Андрю си е отишъл._
	_Дръмънд си е отишъл…_
	Думите бяха безсмислени. Кити си легна облечена на леглото, което бе споделяла и с двамата, затвори очи и заспа.

	* * *

	— Чарли, скъпи, трябва да говоря с теб за нещо.
	— Какво има, мамо? Кога се връща татко?
	— Ами, Чарли, работата е там, че татко няма да се върне. Поне не при нас.
	— Тогава къде отива?
	— Татко ти, чичо Дръм и дядо Мърсър са ги повикали в рая, за да бъдат с ангелите. — Кити усети първите сълзи да напират в очите й. Не бе успяла да пророни и сълза, откакто чу новината, и знаеше, че в никакъв случай не трябва да плаче сега, пред сина си. — Те са специални, нали разбираш, и Господ ги е искал там, горе, с него.
	— Искаш да кажеш, за да бъдат с предците си? С другите духове? Мамо — Чарли размаха пръст към нея, — Кет казва, че когато някой отлети в небето, не бива да споменаваме името му. — Той сложи пръст на устните си. — Шшшт.
	— Чарли, няма проблем да споменаваме имената им. И да ги помним.
	— Кет казва, че не…
	— Не ме интересува какво казва Кет! — Всичкото потиснато напрежение на Кити избликна при думите му. — Аз съм майка ти, Чарли, и ще ме слушаш!
	— Съжалявам, мамо. — Долната устна на Чарли се разтрепери. — Значи са отлетели в небето? И никога повече няма да ги видим?
	— Боя се, че не, скъпи. Но винаги ще ги помним — отвърна по-нежно Кити, защото се чувстваше ужасно, че му е изкрещяла в такъв момент. — А те ще ни наглеждат от небето.
	— Мога ли да ходя при тях от време навреме?
	— Не, скъпи, още не, макар че един ден ще ги видиш отново.
	— Може би те ще слязат тук. Кет казва, че понякога предците й идват в сънищата й.
	— Може би, но ти и тя сте различни, Чарли, и… — Кити поклати глава. — О, няма значение точно сега. Толкова съжалявам, скъпи. — Тя взе Чарли в ръцете си и го прегърна до себе си.
	— Ще ми липсват, особено чичо Дръм. Той играеше толкова хубави игри. — Чарли се отдръпна от нея и сложи ръка на нейната. — Не забравяй, че те ни гледат. Кет казва… — Чарли се спря и не каза нищо повече.
	— Може да отидем в Аделаида при баба Едит, какво ще кажеш? — Кити направи отчаян опит да възвърне спокойствието си. Изглежда, четиригодишният й син успокояваше нея.
	— Не. — Чарли сбърчи носле. — Харесва ми тук с Кет и Камира. Те са нашето семейство.
	— Да, смелото ми момче. — Тя се усмихна с усилие. — Такива са.

	* * *

	_Дръмънд го няма!_
	Кити се изправи в леглото, облекчена, че се е събудила от ужасен кошмар. После, когато дойде на себе си, осъзна, че не е било кошмар. Или по-скоро беше, но не от типа, който щеше да се стопи, когато се събудеше, защото Дръмънд никога повече нямаше да се събуди.
	Нито Андрю. Помисли за съпруга си. И той е мъртъв…
	Или може би, помисли си тя, тя беше мъртвата; може би беше пратена в ада, за да страда за стореното.
	— Моля те, Господи, не позволявай това да бъде. Не може да бъде… — Тя зарови глава във възглавницата си, за да потуши риданията си без сълзи, които усещаше като задавяния от непоносима болка.
	И Андрю — какво бе сторил, за да заслужи заблудата й? Той я обичаше по единствения начин, който знаеше. Въодушевление? Не, но имаше ли това значение? Имаше ли нещо вече значение?
	— Нищо няма значение, нищо… Аз… — Кити натика чаршафа в устата си, защото осъзна, че иначе ще изкрещи. — Аз съм курва, същинска Йезавел! Не по-добра от баща ми! Не мога да живея с това, не мога да живея със себе си! О, Боже!
	Тогава тя се изправи, започна да броди из стаята и да клати глава.
	— Не мога да живея. Не мога да живея!
	— Госпожа Кити, елате навън да върви с мен.
	Пред погледа й се рееха лилави и червени светлини и главата й се въртеше, но усети как една ръка я хваща за рамото и я води до входната врата. А после, когато тръгна през градината, прясната червена почва, която Фред бе разпръснал, беше влажна като засъхваща кръв под краката й.
	— Ще изкрещя, трябва да крещя!
	— Госпожа Кити, ще вървим, със земята под нас, и като погледнем нагоре, ще видим тях да гледат нас.
	— Убих и двамата, но по различни начини. Легнах с мъж, който не беше съпругът ми, а брат му. Обичах го! Господ да ми е на помощ, толкова го обичах. Още го обичам… — Кити падна на колене в пръстта.
	Камира нежно повдигна брадичката й.
	— Разберете, не за вас да правите съдба. Те правят я там горе. — Камира посочи с пръст. — Знам, че обичахте този човек. Аз, и аз него обичах. Но ние го не убили, госпожа Кити. Лоши неща, случват се. Виждам много лоши неща. Онези, те имали добър живот. Животът, той почва и свършва. Никой не може това промени.
	— Никой не може да го промени. — Кити облегна глава на коленете си и заплака. — Никой не може да го промени…
	Накрая, когато се почувства сякаш всяка капка течност в тялото й се е изляла от очите й, Камира й помогна да стане.
	— Сега ви водя спите, госпожа Кити. Момче има нужда от вас утре. И другиден също.
	— Да, права си, Камира, прости ми за поведението ми. Аз просто… — Кити поклати глава. Нямаше повече думи.
	— В голяма пустиня ходим и вием колко силно иска по луна и звезди. Добре за човек, лоши неща изкарва. После чувства се по-добре.
	Камира помогна на Кити да си легне, седна до нея и хвана ръката й.
	— Да не се боите. Аз пея им по пътя дома.
	Затваряйки изморените си очи, Кити чу високия, сладък глас на Камира да напява тиха, монотонна мелодия.
	— Боже, прости ми за това, което сторих — прошепна тя, преди сънят най-накрая да я повали.


>	Кики
>	Бруум, Западна Австралия
>	Януари 2008

>>	19.

	Изтрих сълзите от очите си и се изправих, опитвайки се да успокоя сърцето си.
	Помислих за скръбта, която бях изпитала за Татко, когато умря, и се опитах да я умножа по броя на всички хора, които Кити бе загубила на „Куумбана“. Всички хора, които този град бе загубил…
	Свалих си слушалките и разтрих ушите, които ме боляха, после отидох да отворя прозореца, за да пусна малко чист въздух. Опитах се да си представя всички в този град, събрани горе на хълма в края на „Дампиър Теръс“, улица, по която бях вървяла, всички чакащи да чуят най-лошите новини в живота си.
	Затворих прозореца, за да заглуша нощния животински хор. Макар климатикът да работеше на пълни обороти, все пак ми беше горещо и задушно. Не можех и да си представя как се е оправяла Кити тук, в Бруум, преди век, особено с корсет, кюлоти и бог знае колко фусти. Да не говорим да трябва да ражда в тази жега…
	Преди да пристигна, не се бях замисляла каква ми е Кити, но сега част от мен щеше да се радва, ако се окажех свързана с нея. Не само заради смелостта й да дойде в Австралия поначало, а и заради начина, по който се бе справила с онова, пред което се беше изправила тук. Преживяванията й караха моите проблеми да изглеждат нищожни. Да направиш каквото бе направила тя, идвайки да живее в Бруум преди сто години, изискваше голяма смелост. И бе последвала сърцето си, независимо къде ще я отведе.
	Гледайки снимката й на обложката на диска, не можех да си представя, че имам роднинска връзка с нея, макар адвокатката да ми бе казала, че наследството ми идва от нея. Беше много по-вероятно да имам връзка с прислужницата, Камира. Особено след като дъщеря й, Алкина, явно имаше очите на баща си, който е бил японец. Изглеждаха подобни на моите.
	Камира и дъщеря й бяха дошли оттук — стъпките им бяха минавали по улиците, по които ходех сега. Утре щях да се опитам да открия повече. Легнах си и се замислих как това тихо малко градче на края на света бе съживено в ума ми от историята на Кити. Някога, когато тя е живяла тук, е било претъпкано с хора. Исках да видя нещата, които бе видяла тя, макар че не знаех какво е останало от тях.

	* * *

	Събуди ме звънът на телефона рано следващата сутрин. Беше рецепционистката на хотела.
	— Госпожице Д’Аплиез? Чака ви един човек в салона за гости. Казва, че е от вестник „Аустрейлиън“.
	— Ясно, ъъъ… благодаря. Кажете му, че слизам след пет минути.
	Ръката ми потрепери, докато свалях слушалката. Значи пресата ме бе открила. Знаейки, че нямам и секунда за губене, станах от леглото, облякох се набързо, натиках нещата си в раницата и я метнах на гърба си. Отброих дължимите долари за престоя си и ги оставих заедно с ключа на нощното шкафче, за да не ме арестуват за неплатена сметка. После изтичах по коридора до аварийния изход, който бях забелязала предната вечер, защото някой пушеше пред него. Натиснах пръта на вратата и за щастие тя се отвори, без да прозвучи аларма. Видях просто стълбище с железни стъпала, което водеше към задния двор на хотела. Изтичах надолу по тях колкото можах по-бързо в тежките си ботуши. Стената на двора беше ниска, така че хвърлих раницата си през нея и я прескочих. Няколко задни двора по-късно се намерих на улицата на другия край.
	Добре, а сега какво? Обадих се на Криси, която вдигна след първото позвъняване.
	— Къде си? — попитах я, още пъшкайки тежко.
	— На бюрото си на летището. Какво става?
	— Лесно ли е да си вземеш билет за полет, за да се махнеш оттук?
	— Лесно е, ако работиш на бюрото за туристическа информация срещу билетния център на самолетната компания, да. Къде трябва да отидеш?
	— Алис Спрингс. Какъв е най-добрият начин да стигнеш дотам?
	— Трябва да хванеш самолет до Дарвин, а оттам да се прекачиш за Алис.
	— Можеш ли да ми намериш място на тези полети днес?
	— Знам, че има полет оттук за Дарвин след около два часа. Ще ида да питам момчетата дали има свободни места.
	— Ако има, запази ми едно. Ще дойда веднага щом намеря такси.
	— Аз ще ти пратя такси. Иди при бронзовите статуи в края на пътя и то ще дойде след десет минути.
	— Благодаря, Криси!
	— Нямаш грижи.
	Когато стигнах до летището, Криси ме чакаше до входните врати.
	— Може да ми кажеш какво става, след като потвърдим билетите ти — каза тя и ме хвана за ръката, след което ме поведе към бюрото за чекиране на „Кантас“. — Това е Заб, мой приятел. — Криси посочи човека зад бюрото. — Билетите са готови, трябва само да платиш.
	Извадих кредитната си карта и я плеснах на бюрото. Заб извърши плащането и ми подаде билетите и касовата бележка.
	— Много ти благодаря, Криси.
	— Ще мина през проверката на багажа с теб — каза тя. — Може да седнем в кафенето и да ми разкажеш за Тайланд.
	По дяволите! Значи и Криси знаеше, което не беше изненадващо, защото бюрото й беше точно срещу щанда за вестници. Сигурно бе стояла там с дни, взирайки се в лицето ми по всички вестници. Но не бе казала и дума.
	Минахме заедно през проверката и седнахме в едно малко кафене. Криси донесе две бутилки вода и по един сандвич. Избрах да седна с лице към стената в ъгъла, за всеки случай.
	— Е, защо трябва да си тръгваш толкова бързо?
	— Един репортер от „Аустрейлиън“ дойде в хотела ми тази сутрин. Сигурно знаеш защо иска да ме интервюира? — Изгледах я.
	— Да, знам. Разпознах те в момента, в който дойде до бюрото ми. И…?
	— Срещнах един човек на плажа в Тайланд и движех с него известно време. Оказа се, че го издирват за някаква банкова измама.
	— Ананд Чангрок?
	— Или „Ейс“, както го познавах. — Разказах на Кити как се бях запознала с него.
	— Какъв беше? — попита тя, след като свърших.
	— Страхотен. Помогна ми, когато имах нужда.
	— Заедно ли бяхте?
	— Да. Наистина го харесвах, а и да не беше така, никога не бих направила нещо толкова долно. Дори да знаех кой е.
	— Знам, че не би го сторила, Кики. — Очите на Криси бяха пълни със състрадание, вместо със съмнение. — Значи той си мисли, че ти си го издала на вестниците.
	— Прати ми съобщение, че си е мислел, че може да ми се довери. Чувствах се като пълна отрепка, още се чувствам така, но няма начин той да ми повярва, дори ако успея да му обясня. Мисля, че онзи тип, Джей, е подкупил охранителя ни да направи снимка, а аз му дадох идеална възможност.
	— Винаги можеш да му пишеш в затвора.
	— Не достатъчно добре, за да кажа каквото трябва. — Усмихнах се немощно. — Имам дислексия, помниш ли?
	— Тогава аз може да го напиша вместо теб.
	— Може. Благодаря.
	— Мислиш ли, че го е направил?
	— Откъде да знам? Изглежда целият свят мисли така. Не знам, Криси, но има нещо, което просто не се връзва. Дребни неща, които ми каза… Това е само инстинкт, но ми се струва, че не казва цялата истина.
	— Може би трябва да се опиташ да я откриеш.
	— Но как? Не съм детектив и не знам нищо за банките.
	— Ти си умна, ще намериш начин — каза тя с усмивка.
	Изчервих се, понеже никой не ме бе наричал „умна“.
	— Както и да е, ще се концентрирам върху това да открия повече информация за семейството си.
	— Хей, ако ти трябва още един детектив да ти помага в Алис, аз съм твоят човек — каза изведнъж Криси. — Тъй или иначе имам да взимам отпуск, а тук е тихо по това време на годината, така че какво ще кажеш да се видим там?
	— Сериозно ли? Искам да кажа, не искам да отнемам от времето ти, но ако можеш да дойдеш, много бих се радвала на помощта ти — отговорих, искрено развълнувана от мисълта. — Виждаш колко съм невежа по всичко, свързано с Австралия.
	— Не, дружке, просто ти трябва някой да ти покаже основните неща. Ще бъде яко, а и винаги съм искала да ида в Алис. — Криси погледна екрана. — Време е да тръгваш.
	— Мразя самолети — казах аз, докато тя ме изпращаше към гейта за заминаване.
	— Така ли? Винаги съм искала да отида да видя останалата част от света. Ще ти пиша, когато разбера със сигурност, че мога да дойда да се видим. — Тя ме прегърна. — Безопасно пътуване.
	— Благодаря за всичко.
	Когато се качих на самолета, внезапно се почувствах изгубена, защото Криси ми беше станала приятелка. Трябваше само да се погрижа да не проваля всичко като с Ейс.

	* * *

	Докато се спускахме към Алис Спрингс, видях сериозна промяна в пейзажа под себе си. От небето изглеждаше като зелен оазис в пустинята — какъвто предполагам си беше — но с много по-драматични цветове. Видях планинска верига, която блестеше в лилаво под мъгливата светлина, с неравни върхове като гигантски зъби, подаващи се от земята. Самолетът спря бързо и със скърцане на късата писта и всички пътници слязохме, за да отидем пеша до терминала.
	— Уха! — възкликнах, когато ме удари вълна от пареща жега, която сигурно би могла да запали кибритена клечка само като я задържиш във въздуха. Ноздрите ми сякаш горяха, когато вдишвах, и направо се зарадвах, когато влязох в охладения от климатици терминал.
	Летището не беше много по-голямо от това в Бруум, но беше пълно с туристи. Взех си бутилка вода и няколко брошури на хотели и забележителности и седнах на един пластмасов стол, за да се опитам да ги прочета, преди да реша къде да отседна. Осъзнах, че всички тези туристи са тук, защото Алис Спрингс беше вратата към скалата Ейърс — или Улуру, както каза Криси, че я наричат аборигените. В брошурата пишеше, че е едно от най-свещените им места и „само“ на шест часа път оттук.
	После прочетох за Алис Спрингс, или просто Алис, както го наричаха накратко. Изкуството на местните племена очевидно беше много важно тук. Имаше няколко галерии в и извън града, от центъра „Много ръце“, управляван от художници аборигени, до Центъра по изкуство „Аралуен“ — толкова модерен, че приличаше на космически кораб, разбил се в средата на пустинята.
	Още една тръпка на въодушевление премина през мен и някакъв инстинкт ми подсказа, че ако мога да намеря отговори някъде, то ще е тук.
	— Моята земя — промълвих, спомняйки си как бабата на Криси бе казала думите. После отворих брошурата на Хермансбургската мисия, която сега беше музей на около два часа път от града. Пишеше също, че Албърт Наматджира е роден там. Дори не бях чувала за него до вчера, но видях в брошурите, че тук името му се използва за галерии, улици и сгради. Опитах се да прочета повече, но думите танцуваха полка по листа, да не говорим, че повечето бяха аборигенски имена.
	Тогава си спомних, че трябваше да си включа телефона, и видях, че имам две съобщения, и двете от Криси.
C>
	Здрасти! Уредих ти хотел — питай Кийт на туристическото инфо бюро на летището в АС и той ще ти даде подробностите! К x
C$
C>
	Говорих с хората от Кантас току-що. Ще ми дадат безплатно пътуване като подарък за полетите, които съм уреждала за туристи. Не мога да чакам!! Идвам утре следобед. Дотогава!! x
C$
	Бях изумена, че това момиче, което едва познавах, си прави труда да лети стотици мили, само за да се види с мен. И дори никога да не откриех семейството си, пак щеше да си струва, че дойдох в Австралия, защото бях срещнала Криси.
	Минах по пътеката до бюрото за туристическа информация, където висок луничав мъж с руса коса до раменете седеше пред компютър.
	— Здрасти, ти ли си Кийт?
	— Да, кой пита?
	— Мисля, че приятелката ми Криси от Бруум е говорила с теб по-рано — каза, че имам хотелска резервация?
	— А-а, Кики, дружката на Криси! Имам страхотна далавера за теб. Ето. — Той ми подаде листа за резервацията. — Просто вземи такси до „Лайхарт Теръс“, до река Тод.
	— Благодаря за помощта.
	— Щом си приятелка на Криси — каза той с приятелска усмивка. — Да си прекараш добре!
	Хванах такси, възхитена от способността на Криси да се сприятелява с всеки, когото срещне. Изглежда се чувстваше съвсем удобно в собствената си кожа, с това коя е.
	_С Божията благодат, аз съм този, който съм…_
	За пръв път започнах да разбирам смисъла на цитата на Татко Солт на армиларната сфера, защото и аз исках да бъда такава.
	Половин час по-късно бях настанена в „луксозна стая“, която поне имаше нормален душ, както и чайник. Погледнах през прозореца, очаквайки да видя река, както бе казал Кийт, но с изненада открих само едно сухо, песъчливо речно корито с няколко чворести дървета около него. Изведнъж ме порази мисълта, че бях сред пустинята.
	Вече мръкваше, когато излязох, и забелязах, че въздухът тук мирише различно — сух и ароматен, за разлика от гъстата влага в Бруум. Тръгнах по един мост, който пресичаше коритото на река Тод, и изядох сама една пица в ресторант, пълен със семейства, които разговаряха и се смееха. Липсваше ми компанията на Криси и много се радвах, че утре ще дойде при мен.
	Върнах се в хотела и забелязах вестник на масичка близо до рецепцията. Вдигнах го и видях, че е вчерашен брой на английския „Таймс“. Реших да проверя дали има новини за Ейс. Историята бе понижена до доста по-малко заглавие на първа страница:
C>
#	ЧАНГРОК СЕ ПРИЗНАВА ЗА ВИНОВЕН В ИЗМАМА
C$
	Имаше снимка на Ейс — или поне на тила и раменете му — влизащ в съда и заобиколен от гневна тълпа. Видях, че статията „продължава на страница 7“, така че занесох вестника горе в стаята си и се опитах да дешифрирам думите.
C>
	Ананд Чангрок се яви в Кралския съд в Ууауич днес, обвинен в измама. Изпит и измършавял на вид, г-н Чангрок се призна за виновен по всички обвинения. Съдията не му даде право да бъде пуснат под гаранция и г-н Чангрок ще остане под арест до съдебния си процес, който се очаква да бъде проведен през май. Пред съдебната зала стотици клиенти на банка „Бърнърс“ хвърляха яйца по него, настоявайки да бъдат компенсирани за загубите си.
	Главният изпълнителен директор на „Бърнърс“, г-н Дейвид Рътър, се опита да успокои страховете им.
	„Наясно сме със сложната и тъжна ситуация, в която се намират клиентите ни. Продължаваме да правим всичко по силите си, за да компенсираме засегнатите.“
	Попитан как г-н Чангрок е успял да покрие загубите толкова дълго време, както и за последвалото му признание, г-н Рътър отказа коментар.
C$
	Качих се в леглото и накрая успях да заспя неспокоен сън, представяйки си Ейс, свит на тънък затворнически дюшек.

	* * *

	Събуди ме звънът на телефона и го вдигнах в просъница.
	— Ало?
	— Кики!
	— Криси?
	— Да, тук съм! Хайде, сънливке, вече е три и половина следобед! Ей сега се качвам.
	Тя затвори телефона, а аз се изтъркалях от леглото, за да се облека. Няколко минути по-късно я чух да слага ключа в ключалката и вратата се отвори.
	— Здрасти, скъпа. Радвам се да те видя. — Криси ме поздрави с ярка усмивка и пусна раницата си на другото легло. — Няма проблем да спим в една стая, нали? Кийт каза, че няма други свободни стаи.
	— Няма проблем, цял живот спя в една стая със сестра си.
	— Късметлийка. Аз трябваше да спя в една стая с двамата си братя. — Криси се изсмя и сбърчи нос. — Винаги вонеше на „момче“, нали знаеш какво имам предвид?
	— Имам пет сестри, помниш ли? Коридорът ни вонеше на парфюм.
	— Това е почти толкова лошо — каза тя с усмивка. — Ето, донесох и нещо за хапване.
	Тя ми подаде пластмасова кутия, в която намерих квадратни, покрити с шоколад кексчета, поръсени с кокосови стърготини. Ухаеше божествено.
	— Хапни си — насърчи ме тя. — Това са кексчета „Ламингтън“, направих ги сама. Вземи си едно за закуска, после може да излезем да поразгледаме.
	Устата ми беше пълна с адски вкусен кекс, като пандишпан „Виктория“ на вкус, но по-хубав, когато излязохме навън, под жаркото следобедно слънце, парещо темето ми. Според картата беше лесно да се ориентираш в Алис Спрингс, понеже градчето бе толкова малко. Тръгнахме по „Тод стрийт“, обградена с едноетажни арт галерии, салони за маникюр и кафенета със столове под палмови дървета. Спряхме да хапнем и пийнем в едно от тях и забелязах огромна картина с точки на витрината на галерията отсреща.
	— О, виж, Криси! Това са Седемте сестри!
	— Те са много важни по тези места — каза с усмивка Криси. — По-добре не споменавай, че си кръстена на една от тях, или местните ще се опитат да построят храм около теб!
	След малко увещаване от страна на Криси, пробвах първата си чиния месо от кенгуру, мислейки си, че Тиги никога не би ми простила, ако разбереше. Тя много обичаше бебето Ру от историите за Мечо Пух, които Татко ни четеше, и някъде по това време реши да стане вегетарианка.
	— Как ти се струва ’руто? — попита Криси.
	— Хубаво е, малко като еленово месо. Но това не е ли защитен вид?
	— Боже, не, има ги с хиляди, подскачат из цяла Австралия.
	— Никога не съм ги виждала.
	— Сто процента ще ги видиш наоколо, има много в пущинака. Е, имаше ли вече възможност да откриеш повече за Албърт Наматджира? — Криси ме погледна с очакване в светналите си очи.
	— Не, дойдох едва вчера, не забравяй. И не знам откъде всъщност да започна.
	— Викам да започнем с едно пътуване до Хермансбургската мисия утре. На доста мили извън града е обаче, така че ще трябва да караме.
	— Не мога да шофирам — признах си.
	— Аз мога, стига да е автоматик. Ако имаш долари да наемеш транспорт, аз ще ти бъда личен шофьор. Сделка?
	— Сделка. Благодаря, Криси.
	— Знаеш ли, ако наистина имаш връзка с Наматджира, сто процента ще ти построят храм тука, а аз ще им помогна! Не мога да чакам да видя нещата ти, Кики. Трябва да си вземеш малко платна и четки, докато си тук, и да пробваш да рисуваш местните пейзажи, като Наматджира.
	— Може би, но рисунките ми са боклук в последните шест месеца.
	— Не се впрягай, Кики. Никой не влиза в топ арт колеж в Лондон, ако рисува боклуци — възрази Криси, набождайки на вилицата последното си парче кенгуру.
	— Е, рисунките ми в колежа бяха точно това. Лекторите ми размътиха някак главата. Сега не съм сигурна какво трябва да рисувам — признах си.
	— Разбирам. — Криси сложи топла ръка на моята. — Може би трябва да откриеш коя си, преди да откриеш какво искаш да рисуваш.
	След като се наядохме, Криси размаха туристическа брошура в лицето ми.
	— Какво ще кажеш да се качим на хълма Анзак? — предложи тя. — Не е далече пеша, а разправят, че има най-добрия изглед към Алис Спрингс и залеза.
	Не й казах, че вече съм видяла достатъчно залези на това пътешествие, но енергията й беше заразна, така че излязохме в жегата и започнахме да се изкачваме по хълма със спокойна крачка.
	Горе на върха фотографите вече си нагласяха триножниците, готови да заснемат залеза, а ние си намерихме тихо място с изглед на запад и седнахме. Погледнах Криси, докато тя гледаше залеза; лицето й, озарено от меката златна и пурпурна светлина, излъчваше удовлетворение. Под нас Алис Спрингс бе огрян от блещукащи улични лампи, а слънцето се скри зад планините, оставяйки само една тъмночервена линия на фона на индигово синьото небе.
	Върнахме се в хотела, след като спряхме да си вземем кола, и Криси ми предложи първа да си взема душ. Усетих хладната струя вода, обливаща потната ми кожа, обърнах лице нагоре към нея и се усмихнах. Беше страхотно да бъда с Криси, защото тя беше толкова ентусиазирана за всичко. Увих се с хавлия, върнах се в спалнята и се сепнах. Някак, през десетте минути, в които ме нямаше, десният крак на Криси изглежда беше паднал, оставяйки само малка част под коляното. Останалата част от крака седеше на няколко сантиметра от нея.
	— Да, имам изкуствен крак — каза нехайно тя, докато аз го зяпах с отворена уста.
	— Как? Кога?
	— От петнайсетгодишна. Разболях се една вечер, но майка ми не вярваше на белия доктор, затова само ми даде два парацетамола за температурата. На другата сутрин ме намери в безсъзнание в леглото. Не помня нищо, но Летящите лекари са ме завели със самолет в Дарвин, а в болницата там са ми поставили диагноза менингит. Било прекалено късно да спасят крака ми, заради септицемията, но поне съм запазила живота си. Мисля, че е добра размяна, не си ли съгласна?
	— Ами… да, ако гледаш така на нещата — съгласих се, все още в шок.
	— Няма смисъл да гледам другояче, нали? А и се справям доста добре. Не забеляза, нали?
	— Не, макар че се чудех защо винаги носиш дънки, докато аз се потя като прасе в шорти.
	— Гадното е само, че преди бях най-добрата плувкиня в Западна Австралия. Спечелих два пъти първенството за младежи и щях да се пробвам за олимпийския отбор през 2000 г. в Сидни. Аз и Кати Фрийман, показващи на света какво могат да направят аборигените. — Криси се усмихна безрадостно. — Както и да е, това е в миналото — каза тя и се изправи, без да залитне, сякаш двата й крака стояха здраво на земята и поддържаха теглото й. — Добре, мой ред е да се изкъпя. — Тя умело използваше двете си силни ръце, за да се хваща за мебелите и да стигне до банята, където влезе и затвори вратата зад себе си.
	Смъкнах се на леглото, сякаш собствените ми крака се бяха превърнали в локви овесена каша. Мозъкът и сърцето ми се движеха със скорост милион мисли и удари в секунда, докато у мен се редуваше палитра от емоции: чувство за вина, че някога съм се самосъжалявала, когато бях не само невероятно привилегирована, но и имах здраво тяло; гняв, че тази жена не бе получила незабавна медицинска помощ, от каквато се е нуждаела. И най-вече възхищение от начина, по който Криси бе приела съдбата си, и от куража и смелостта й да продължи живота си, когато би могла да изкара остатъка от него в самосъжаление. Като мен напоследък…
	Вратата на банята се отвори и Криси, увита в хавлия, се върна без усилие до леглото си и изрови от раницата си бельо и тениска.
	— Какво? — Тя се обърна към мен и видя, че я гледам. — Защо ме зяпаш така?
	— Искам само да кажа, че мисля, че си невероятна. Начинът, по който си се справила с… това. — Посочих плахо липсващия й крайник.
	— Просто не исках това да ме определя, разбираш ли? Не исках липсващата част да се превърне в това, което съм. Но си имаше някои добри страни. — Тя се изсмя, качвайки се в леглото.
	— Какви например?
	— Когато кандидатствах за студентка, получих предложения от всички университети.
	— Сигурно си ги заслужавала.
	— Заслужени или не, можех да избера който искам. Инвалид от аборигенски произход влиза в две различни правителствени квоти. Университетите направо се биеха за мен.
	— Това звучи доста цинично — отвърнах и също си легнах.
	— Може би, но аз получих шанса за страхотно образование и се възползвах от него. Тъй че кой е победителят тук? — попита тя и се пресегна да си изключи лампата.
	— Ти — отговорих.
	Ти… с цялата ти позитивност и сила и воля за живот.
	Лежах в мрака и усещах нейната чужда, но позната енергия само на метър-два от себе си.
	— Лека нощ, Кики — каза тя. — Радвам се, че съм тук.
	Усмихнах се.
	— Аз също.


>>	20.

	— Ще се събудиш ли или какво?
	Усетих нечий дъх на лицето си и започнах да се боря да се върна в съзнание през дълбоката мъгла на обичайния ми късен сутрешен сън.
	— Боже, Кики, вече изхабихме половината сутрин!
	— Съжалявам. — Отворих очи и видях Криси да седи на отсрещното легло с намек на раздразнение върху лицето. — Спя до късно по природа.
	— Е, през последните три часа закусих, разходих се из града и ни наех кола, за която трябва да платиш на рецепцията. Трябва да тръгваме за Хермансбург, и то сега.
	— О, много съжалявам. — Отметнах завивката и се изправих с усилие. Криси ме гледаше въпросително, докато си обувах шортите и ровех в раницата за чиста тениска.
	— Какво има? — попитах я, когато очите й ме последваха до огледалото, където прокарах ръка през косата си.
	— Често ли сънуваш кошмари? — попита тя.
	— Да, понякога. Или поне сестра ми казваше така — казах небрежно. — Извинявай, ако съм те притеснила.
	— Не ги помниш?
	— Помня някои. Хайде — казах, пъхайки портмонето си в джоба на шортите, — да тръгваме към Хермансбург.
	Качихме се в колата и излязохме от града. Озовахме се на широк, прав път, обграден от двете страни с червена земя, а слънцето печеше право върху малката ни кола като тенекиена кутия. Бях изумена, че не е избухнала от жегата, която изтърпяваше.
	— Как се казват? — попитах, сочейки зъберите на планините в далечината.
	— Планините Макдонел — отговори, без да се замисли, Криси. — Наматджира ги е рисувал много пъти.
	— Изглеждат лилави.
	— Такива ги е нарисувал.
	— О, ясно. — Тогава се замислих дали аз бих могла някога да нарисувам по реалистичен начин това, което виждам в света. — Как оцеляват хора на това място? — запитах се на глас, гледайки безкрайната пустош около нас през прозореца. — Имам предвид, няма нищо миля след миля.
	— Адаптират се, много просто. Чела ли си Дарвин?
	— Да съм го чела? Мислех, че Дарвин е град.
	— Да, глупаче, но един човек на име Дарвин е писал и книги — най-известната е „Произходът на видовете“. Той говори за това как всички растения, цветя, животни и хора са се адаптирали към средата си в продължение на хилядолетия.
	Обърнах се да погледна Криси.
	— Ти си тайна зубрачка, нали?
	— Не. — Криси поклати глава категорично. — Просто се интересувам от това как сме били създадени, това е всичко. А ти?
	— Да, затова съм тук, в Австралия.
	— Не говоря за семействата ни. Имам предвид, какво наистина ни е създало. И защо.
	— Звучиш като сестра ми Тиги. Тя все говори за по-висша сила.
	— Бих се радвала да се запозная със сестра ти. Изглежда да е готина. Какво прави?
	— Работи в Шотландия, в резерват за елени.
	— Звучи като работа, която си заслужава.
	— Тя мисли така.
	— Хубаво е за душата да носиш отговорност за нещо или някого. Например, когато нашите аборигенски момчета преминат инициацията си, ги обрязват и им дават един камък — нарича се чурунга — и на него има специален знак, който им показва за какво трябва да се грижат в пустинята. Може да е извор или свещена пещера, или може би растение или животно. Каквото и да е, тяхна отговорност е да го защитават и да се грижат за него. Някога е имало цяла човешка верига по целия път през пустинята, която е носела отговорността да се грижи за най-важните неща. Тази система е пазела племената ни живи, когато са пресичали пустинята.
	— Звучи невероятно! — възкликнах. — Тези традиции наистина имат смисъл. Значи само момчетата получават тези тджу…
	— Чурунга. Да, само мъжете получават такива — на жените и децата не е позволено да ги докосват.
	— Това е малко нечестно.
	— Така е — сви рамене Криси, — но ние, жените, си имаме свои свещени традиции, които не споделяме с мъжете. Баба ми ме заведе в пустошта, когато бях на тринайсет, и, не се шегувам, бях уплашена до смърт, но всъщност беше много яко. Научих много полезни неща, например как да използвам пръчката си за копаене, за да откривам вода и насекоми, кои растения стават за ядене и как да ги използвам. И — Криси подръпна ушите си, — когато се върнах, вече можех да чуя някой да киха на половин улица от мен и да ти кажа точно кой е. Там, навън, постоянно слушахме за опасности или за ромолене на вода наблизо, или гласове в далечината, които да ни упътят обратно към семейството ни.
	— Звучи страхотно. Винаги съм обичала такива неща.
	— Виж! — извика изведнъж Криси. — Колко много ’рута!
	Криси премести колата в прашната крайпътна ивица и натисна спирачките, така че главите ни се удариха в облегалките отзад.
	— Извинявай, но не исках да ги изпуснеш. Имаш ли фотоапарат?
	— Да.
	Кенгурата бяха много по-големи, отколкото очаквах, и Криси ме насърчи да заема смешни пози пред тях. На връщане към колата, докато гонехме безбройните мухи, изследващи кожата ни, не можех да не си спомня последния път, когато използвах фотоапарата си и какво се бе случило с лентата в него. Тук, в средата на нищото, с Криси и купчина кенгура, Тайланд изглеждаше като друг свят.
	— Колко още остава? — попитах, когато потеглихме отново.
	— Не повече от четиридесет минути, мисля.
	Минаха поне толкова, преди най-накрая да завием по един черен път и да видим група варосани сгради. Имаше дървен знак, изписан на ръка, който ни уведоми, че сме пристигнали в Хермансбургската мисия.
	Когато слязохме, видях, че ние — и собствениците на пикапа, паркиран до входа — бяхме единствените хора, пристигнали с кола. Не бях изненадана. Малката група колиби бе обградена от безброй мили пустиня, като на повърхността на Марс. Забелязах, че е почти напълно тихо, без дори най-лекия бриз, само от време навреме се чуваше жужене на насекоми. Дори аз, която обичах тишината и широките отворени пространства, се чувствах изолирана тук.
	Тръгнахме към входа и се наведохме, за да влезем в бунгалото с тенекиен покрив. Очите ни бавно свикнаха с мрака след ослепителното слънце.
	— Здрасти — каза Криси на мъжа на гишето.
	— Здрасти. Само двете ли сте?
	— Да.
	— По девет долара на човек, моля.
	— Днес е доста тихо тук — отбеляза Криси, докато аз плащах.
	— Няма много туристи в жегата по това време на годината.
	— Хващам се на бас. Това е приятелката ми Келено. Тя има една снимка, която иска да ви покаже. — Криси ме побутна и аз извадих плика и го дадох на човека. Той погледна снимката, след което огледа мен.
	— Наматджира. Как попаднахте на тази снимка?
	— Беше ми изпратена.
	— От кого?
	— Адвокатска кантора в Аделаида. В момента издирват оригиналния източник, защото се опитвам да намеря истинското си семейство.
	— Разбирам. И какво искате да знаете?
	— Не съм сигурна — отвърнах, чувствайки се като някаква измамница. Може би човекът се срещаше с предполагаеми „роднини“ на Наматджира всеки ден.
	— Тя е била осиновена като бебе — намеси се Криси.
	— Ясно.
	— Баща ми умря преди няколко месеца и ми е писал, че са ми завещани пари — обясних. — Когато отидох да се видя с швейцарския му адвокат, тази снимка беше в плика, който ми даде. Реших да дойда в Австралия и да открия кой ми я е пратил. Говорих с адвоката в Аделаида, но нямах представа кой е Наматджира, дори не бях чувала за него преди, и… — Вече започвах да говоря несвързано и Криси сложи ръка на моята и продължи вместо мен.
	— Кики в общи линии дойде тук, защото аз разпознах Наматджира на снимката. Смята, че може да е следа към истинските й родители.
	Мъжът отново огледа снимката.
	— Определено е Наматджира, и бих предположил, че снимката е направена в Хевитрий Гап някъде в средата на 40-те, когато Албърт си е купил пикапа. Що се отнася до момчето до него, нямам идея кой е това.
	— Е, какво ще кажете с Кики да огледаме наоколо? — предложи Криси. — В това време може да помислите. Тук има ли архиви?
	— Имаме записки за всяко бебе, родено тук или доведено в мисията. И цял кашон черно-бели снимки като тази. — Той посочи моята снимка. — Би ми отнело дни да ги преровя, обаче.
	— Няма проблеми, господине. Просто ще отидем да разгледаме.
	Криси ме поведе покрай купчина пощенски картички и хладилник с напитки до знака, обозначаващ входа на музея. Минахме по още една прашна пътека и се озовахме в голямо отворено пространство, обградено от бели колиби, подредени под прав ъгъл.
	— Хайде, да започнем от параклиса. — Криси посочи сградата.
	Минахме по червената земя и влязохме в малкия параклис със скърцащи пейки за богомолците и голяма икона на Христос на кръста, висяща над амвона.
	— Значи този тип на име Карл Стрелоу основал тази мисия, за да се опита да обърне аборигените в християнството. — Криси ми четеше на глас какво пише на информационното табло. — Дошъл от Германия със семейството си през 1894. Започнало като нормална християнска мисия, но после той и следващият пастор се заинтересували от местната култура и традиции на арернте — обясни Криси, четейки думите на таблото, докато аз се взирах в редици черни лица на снимките, всичките облечени в бяло.
	— Кои са арернте?
	— Местните аборигени.
	— Още ли живеят по тези места? — поинтересувах се.
	— Да, всъщност тук пише, че през 1982 година земята им е върната официално, така че Хермансбург вече принадлежи на традиционните собственици.
	— Това е хубаво, нали?
	— Да, страхотно е. Хайде, да разгледаме останалото.
	Дългата сграда с тенекиен покрив се оказа училище, в което още имаше думи и рисунки, надраскани по черната дъска.
	— Тук пише също, че никое дете от смесена раса не е водено тук насила от Протектората. Всички са идвали и са си отивали по своя воля.
	— Но били ли са принуждавани да станат християни?
	— Не пише точно това, защото сигурно всички е трябвало да посещават литургии и четения на Библията, но изглежда пасторите са си затваряли очите, ако аборигените искали да празнуват според своята култура.
	— Значи всъщност са вярвали — или са се престрували, че вярват — в две различни религии?
	— Мда. Малко като мен — ухили се Криси. — И всички останали от нашата банда в Оз. Ела, хайде да хвърлим едно око на колибата на Наматджира.
	Колибата се състоеше от няколко прости бетонни стаи, а аз разпознах лицето на Наматджира на една снимка над камината. Той беше едър мъж със силни черти на лицето, усмихваше се с присвити очи под слънцето, а до него стоеше скромна жена с шал на главата.
	— „Албърт и Роузи“ — прочетох. — Коя е била Роузи?
	— Жена му. Първото й име е било Рубина. Имали са девет деца, но четири от тях са умрели преди Албърт.
	— Не мога да повярвам, че са имали нужда от огън в тази жега.
	— Повярвай ми, тук става доста студено нощем.
	Една картина на стената привлече погледа ми и отидох да я разгледам.
	— От самия Наматджира ли е рисувана? — попитах Криси.
	— Така пише, да.
	Вгледах се в нея с интерес, защото, за разлика от типичните аборигенски картини, това беше красиво оформен пейзаж, рисуван с водни бои — от едната страна имаше призрачен евкалипт, а после прекрасни меки цветове изобразяваха пейзаж с лилавите планини Макдонел за фон. Напомни ми на импресионистка картина и се зачудих как и къде този човек, отраснал сред пустошта, абориген по произход, станал християнин, е открил точно този стил.
	— Не каквото очакваше, а? — Криси застана до мен.
	— Не, защото аборигенското изкуство, което видяхме в града, беше традиционни рисунки с точки.
	— Наматджира е бил обучен от бял художник на име Рекс Батърбий, който бил повлиян от импресионистите и дошъл тук да рисува пейзажи. Албърт се научил от него как да рисува с водни бои.
	— О, впечатлена съм! Наистина знаеш много.
	— Само ’щото ме интересува. Казах ти, че изкуството — особено това на Наматджира — ми е страст.
	Излизайки след нея от колибата, си помислих, че някога изкуството беше и моя страст, но напоследък се бе загубило някъде по пътя. Осъзнах, че наистина искам да си го върна.
	— Трябва ми тоалетна — казах, след като излязохме обратно в парещата жега на деня.
	— Ей там е — посочи Криси.
	Тръгнах през двора към нея и видях илюстриран знак, закачен пред вратата.
C>
	ЗМИИТЕ ОБИЧАТ ВОДАТА! ДРЪЖТЕ КАПАЦИТЕ ЗАТВОРЕНИ!
C$
	Никога в живота си не бях пишкала толкова бързо. Изстрелях се обратно навън по най-бързия начин, по-изпотена, отколкото бях на влизане.
	— Трябва да вървим — каза Криси. — Хайде да отидем и да си вземем вода за обратното пътуване.
	Влязохме в колибата, която представляваше билетен център и магазин за сувенири, и отидохме на гишето да платим.
	— У вас ли е онази снимка, госпожице? — каза мъжът, когото бяхме срещнали на влизане. — Бих могъл да я покажа на някой от старейшините. Трябва да дойдат за месечната ни среща утре вечер. Може да разпознаят момчето до Наматджира. Най-старият е на деветдесет и шест и умът му сече като бръснач. Роден и отраснал тук.
	— Ъъъ… — Погледнах несигурно Криси. — Ще трябва ли да се върнем дотук с кола, за да си я вземем?
	— Ще ходя в Алис в събота, тъй че мога да ви я върна, ако ми дадете номера на мобилния си и адреса, на който сте отседнали.
	— Окей — съгласих се, след като Криси ми кимна окуражително. Подадох му снимката и надрасках детайлите, които беше поискал.
	— Не се притеснявай, скъпа, ще ти я пазя — каза човекът с усмивка.
	— Благодаря.
	— Приятно пътуване — подвикна той, докато излизахме.
	— Е, усети ли нещо? — попита Криси, когато потеглихме по широкия, пуст път обратно към цивилизацията.
	— Какво имаш предвид?
	— Усети ли някакъв инстинкт да ти казва, че може да си дошла от Хермансбург?
	— Не съм сигурна, че имам такива инстинкти, Криси.
	— Разбира се, че имаш. Всички имаме. Само трябва да им се доверяваш повече, схващаш ли?
	Когато приближихме Алис Спрингс, слънцето правеше перфектен реверанс, покланяше се в края на планините Макдонел и хвърляше ивици светлина по червената пустиня отдолу.
	— Спри тук! — наредих внезапно.
	Криси отново натисна рязко спирачките, след като изкара колата на ивицата до пътя.
	— Съжалявам, но просто трябва да направя снимка.
	— Нямаш грижи, Кики.
	Грабнах апарата, отворих вратата и прекосих пътя.
	— О, боже! Великолепно е — възкликнах и започнах да натискам копчето, и изведнъж усетих как ме сърбят пръстите — сигналът, който тялото ми пращаше, когато имах нужда да нарисувам нещо. Не го бях усещала от много дълго време.
	— Изглеждаш щастлива — отбеляза Криси, когато се качих обратно в колата.
	— Щастлива съм — казах. — Много.
	И наистина го мислех.

	* * *

	На следващата сутрин се събудих, когато чух Криси да върви на пръсти през стаята. Обикновено бих заспала отново, но днес някакво странно чувство на очакване ме вдигна от леглото.
	— Извинявай, че те събудих. Исках само да сляза на закуска.
	— Няма проблем, ще дойда с теб.
	Над чаша силно кафе и бекон с яйца, с малко плодове, които да успокоят съвестта ми, обсъдихме какво ще правим през деня. Криси искаше да отидем да видим постоянната изложба на Наматджира в Центъра за изкуство „Аралуен“, но аз имах други идеи, понеже разбрах какво ме бе събудило толкова рано.
	— Работата е там, че… ами, получих вдъхновение вчера на връщане. Имаш ли нещо против да ме закараш обратно до онова място, където снимах залеза вчера? Искам да пробвам да го нарисувам.
	Лицето на Криси светна.
	— Фантастична новина! Разбира се, че ще те закарам обратно там.
	— Благодаря, макар че трябва да намеря хартия и бои.
	— Имаш късмет — каза Криси, сочейки галериите по улицата, които се виждаха през прозореца. — Просто ще влезем в някоя от тях и ще попитаме откъде купуват материали.
	След закуска тръгнахме по улицата и влязохме в първата галерия, която видяхме. Криси попита жената на рецепцията къде мога да намеря хартия и бои, като добави, че съм студентка от Кралския колеж по изкуствата в Лондон.
	— Искате ли да рисувате тук? — Жената посочи голяма стая отстрани на галерията, където множество художници аборигени работеха на маси или на пода. През многото прозорци грееше слънце и имаше малка кухня, където някой правеше кафе. Изглеждаше много по-уютно от общите работни стаи в стария ми колеж.
	— Не, планира да отиде в пустинята, нали, Кики? — Криси ми намигна. — Истинското й име е Келено — добави тя.
	— Ясно. — Рецепционистката ми се усмихна. — Имам малко маслени бои и платна, или предпочита да рисува с водни? — попита тя, гледайки Криси, сякаш обсъждаха четиригодишно дете.
	— И двете — прекъснах я, — но днес искам да пробвам водни бои.
	— Добре, ще видя какво мога да намеря.
	Жената излезе иззад тезгяха и видях голяма издутина под жълтия й кафтан. Докато я нямаше, се разходих из галерията и разгледах традиционните аборигенски рисунки.
	Стените бяха покрити с различни изображения на Седемте сестри. Точки, черти, странни форми, които художниците бяха използвали, за да изобразят момичетата и техния „старец“ — Орион, който ги гонеше през небесата. Винаги се бях смущавала, че съм кръстена на странен гръцки мит и някакви звезди на милиони светлинни години оттук, но днес се чувствах специална и горда. Сякаш бях част от тях, имах специална връзка. А тук, в Алис, се чувствах, сякаш бях в техния върховен храм.
	Освен това ме радваше и фактът, че стоях сред купчина художници, които, бих заложила тузарския си апартамент над реката в Лондон, не бяха ходили в училище за изкуства. Но ето, бяха тук и рисуваха каквото чувстват. И бизнесът им вървеше добре, съдейки по броя на туристите, които се разхождаха из галерията и ги гледаха как работят.
	— Заповядай, Келено. — Жената ми подаде стара кутия водни бои, лента, пачка хартия и платно с дървена основа. — Добра ли си? — попита тя, докато се мъчех да си извадя портмонето, за да платя.
	— Фантастична е — изчурулика Криси, преди да успея да си отворя устата, сякаш ми беше агент. — Трябва да видите някои от нещата й!
	Изчервих се до ушите.
	— Колко ви дължа за боите и хартията? — попитах.
	— Какво ще кажете за размяна? Вие ми донесете рисунка, а ако е добра, ще я окача в галерията и ще поделим приходите. Казвам се Мирин и управлявам галерията от името на шефа.
	— Наистина ли? Това е много мило от ваша страна, но…
	— Хиляди благодарности, Мирин — прекъсна ме отново Криси. — Ще направим така, нали, Кики?
	— Аз… да, благодаря.
	Щом излязохме навън, под ослепителната слънчева светлина, се нахвърлих на Криси.
	— За бога, Криси, никога не си виждала и една моя рисунка! Винаги съм била зле с водните бои, а това беше просто експеримент, малко забавление, и…
	— Млъквай, Кики. Вече знам, че си страхотна. — Тя се потупа там, където беше сърцето й. — Просто трябва да си възвърнеш самочувствието.
	— Но тази жена — задъхах се от тревога и горещина, — ще очаква да й донеса нещо и…
	— Слушай, ако картината не става, просто ще върнем боите и ще платим за хартията, става ли? Но няма да бъде така, Кики, знам, че няма.
	По време на пътуването Криси реши да ми изнесе лекция върху подхода на Наматджира към рисуването.
	— Ти каза вчера, че си изненадана, че е рисувал пейзажи, защото повечето аборигенски художници рисуват със символи, за да изобразят истории от Времето на сънищата.
	— Да, така беше — отвърнах.
	— Е, вгледай се по-внимателно, защото Наматджира прави същото, но в различна форма. Трябва да ти покажа какво точно имам предвид, но ако погледнеш призрачните евкалипти, които рисува, те никога не са просто дървета. Има всякакви видове символизъм, нарисувани в тях. Той разказва историите от Времето на сънищата в пейзажите си. Разбираш ли?
	— Мисля, че да.
	— Той е рисувал човешката форма в природата — така че ако се вгледаш внимателно, израстъците на акацията мулга са очи, а в една от картините му композицията на пейзажа — небето, хълмовете и дърветата — се мести и се променя, така че изведнъж виждаш фигурата на жена, лежаща на земята.
	— Еха! — Опитах се да си го представя. — Някога мислила ли си да направиш нещо с познанията си за изкуството, Криси?
	— Какво, да участвам в шоу с въпроси на тема „Австралийски художници от двайсети век“ ли? — изсмя се тя.
	— Не, имам предвид професионално.
	— Майтапиш ли се? Хората, които управляват света на изкуството, са учили с години, за да станат куратори или агенти. Кой ще ме иска?
	— Аз например — заявих. — Днес свърши страхотна работа като агент. Освен това онази жена в галерията не изглеждаше като да има милион дипломи по изкуство, но беше началник там.
	— И това е вярно. Е, пристигнахме. Къде искаш да се разположиш?
	Криси ми помогна да подредя одеялото и възглавниците, които бяхме измъкнали от хотелската стая. Седнахме в сянката на един призрачен евкалипт и пийнахме вода.
	— Ще ида да се разходя, какво ще кажеш? Да те оставя малко на мира?
	— Да, благодаря.
	За разлика от художниците в галерията още бях далеч от това да мога да рисувам, докато някой ме гледа. Седнах с кръстосани крака и закрепих лист хартия на платното. Обзе ме паника, както всеки път, когато се бях опитвала да хвана четка в последните няколко месеца.
	Затворих очи и вдишах горещия въздух, по който се носеше лек аромат като на мента, почти като от лекарство. Идваше от евкалиптовото дърво, на което се бях облегнала. Затворих очи и се замислих коя съм — дъщеря на Татко Солт, една от Седемте сестри — и си представих, че съм долетяла на земята от небесата и съм излязла от пещерата в този великолепен, огрян от слънцето пейзаж…
	Отворих очи, натопих четката в бутилката с вода, смесих я с малко боя и започнах да рисувам.

	* * *

	— Как върви?
	Подскочих и едва не разлях блудкавата вода в бутилката по цялата картина.
	— Извинявай, Кики. Беше се изгубила в собствения си свят, нали? — извини се Криси и се наведе, за да изправи бутилката. — Гладна ли си вече? Рисуваш поне от два часа.
	— Наистина ли? — Чувствах се сънлива, сякаш току-що се бях събудила от дълбок сън.
	— Мда. Седя в колата на климатик от четиридесет минути. Боже, колко е горещо тук! Донесох ти бутилка студена вода от колата. — Криси ми я подаде и взех да гълтам течността, още дезориентирана. — Е? — Криси ме погледна очаквателно.
	— Е какво?
	— Как се получи?
	— Ъ-ъ-ъ…
	Не можех да отговоря, защото не знаех. Погледнах хартията на коленете си и видях с изумление, че на нея по някакъв начин се е появила напълно завършена картина.
	— Еха, Кики… — Криси погледна над рамото ми, преди да успея да я спра. — Просто… О, Господи! — Тя плесна с ръце от радост. — Знаех си! Това е просто фантастично! Особено след като имаш само тази малка кутия водни бои, с които да работиш.
	— Не бих отишла толкова далече — казах аз, оглеждайки картината. — Не съм хванала съвсем точно перспективата на планините Макдонел, а небето е малко кално синьо, защото явно ми е свършила чистата вода.
	Но вече знаех, че това несъмнено е най-добрата картина с водни бои, която някога съм рисувала.
	— Това пещера ли е? — Криси беше клекнала до мен. — Изглежда, сякаш има сенчеста фигура, която стои на входа.
	Погледнах по-внимателно и видях, че е права. Имаше размазан бял облак, като струйка дим, излизаща от комин.
	— Да — казах, макар да не помнех кога съм я нарисувала.
	— И тези чворести части на кората на призрачния евкалипт — изглеждат като очи, които тайно гледат фигурата. Кики! Ти го направи! — Криси разтвори ръце и ме прегърна силно.
	— Така ли? Нямам представа как.
	— Няма значение. Важното е, че го направи.
	— Има значение, ако искам някога да го направя пак. А и картината определено не е перфектна. — Както винаги, когато някой ми кажеше, че съм добра в нещо, критичното ми око започна да я изучава по-отблизо и да вижда дефектите й. — Виж, клоните на дървото не са балансирани, а листата са много размазани и не съвсем точното зелено. И…
	— Хей! — Криси взе картината от коляното ми и я задържа извън обсега ми, сякаш се страхуваше, че ще я скъсам на парченца. — Знам, че всеки художник е най-лошият си критик, но публиката трябва да реши дали картината е добра или лоша. И тъй като аз съм публиката и таен ценител на изкуството, особено на картини като тази, ти казвам, че си нарисувала нещо страхотно. Трябва да снимам това, имаш ли фотоапарат?
	— Да, в колата.
	След като направихме няколко снимки, си събрахме нещата и тръгнахме обратно към града. По целия път към Алис Криси говореше за рисунката. Всъщност не просто говореше за нея, а я анализираше до смърт.
	— Най-вълнуващото е, че си взела стила на Наматджира и си го направила свой. Тази малка струйка, която излиза от пещерата, скритите очи в дървото, които я гледат, шестте облака, отлитащи в небето…
	— Мислех си за това как баба ти ми разказа историята от Времето на сънищата за Седемте сестри точно преди да започна да рисувам — признах си.
	— Знаех си! Но не исках да го казвам преди теб. Някак си, точно като Наматджира, си успяла да нарисуваш още един слой в прекрасен пейзаж. Но по своя собствен начин, Кики. Той е използвал символи, а ти — история. Страхотно е! Изумена съм!
	Седях до нея и, от една страна, се наслаждавах на похвалите й, но от друга, ми се искаше да млъкне. Разбирах, че се опитва да ме подкрепя, но циничният ми глас ми казваше, че колкото и познания да има относно Наматджира, тя не е точно експерт по изкуството. А и освен това, дори картината да беше обещаваща, можех ли някога да я повторя?
	Тя паркира колата на главната улица и се върнахме в кафенето, където ядохме хубавото кенгуру. Поръчах бургери и я слушах как продължи да дърдори.
	— Ще трябва да се научиш да караш, защото утре трябва да се върнеш там. А аз отлитам за Бруум рано утре сутринта. — Очите й помръкнаха. — Изобщо не искам. Обичам Алис. Толкова много хора ми разказваха лоши истории за това място, за проблемите между нас и белите. И сигурно някои от тях са верни, но арт движението тук е страхотно, а още дори не сме почнали с Папуня.
	— Какво е това?
	— Друга школа в изобразителното изкуство, започнала точно след времето на Наматджира. Като повечето рисунки с точки, които видя по-рано в галерията.
	Опитах се да потисна силна прозявка, но се провалих. Не разбирах защо съм толкова изморена.
	— Слушай, защо не се върнеш в хотела да подремнеш? — предложи тя.
	— Да, може — съгласих се, прекалено сънлива, за да споря. — Ти идваш ли с мен?
	— Не, мисля да се разходя да видя картините на Наматджира в Центъра за изкуство „Аралуен“.
	— Добре. — Оставих парите за обяда на масата и се изправих. — До скоро виждане.

	* * *

	Събудих се два часа по-късно и се изправих рязко.
	Къде е картината? — помислих веднага, разтърсвайки глава, за да се разбудя. Умът ми прегледа файловете си с информация и осъзнах, че я бяхме оставили в багажника на колата, когато отидохме да търсим обяд.
	А колата трябваше да се върне на компанията в шест часа тази вечер…
	— По дяволите! — изругах, когато погледнах часовника и видях, че е почти седем и половина. Ами ако Криси я беше забравила? Обух си ботушите и изтичах надолу по стълбите, което сигурно ми отне много повече време, отколкото ако бях почакала няколко секунди асансьора. Стигнах до рецепцията и я видях през стъклените врати, седнала на един диван в малкия салон за гости. Четеше книга за Наматджира и когато отворих вратите и тръгнах към нея, паниката ми се увеличи. Нямаше следа от картината до нея.
	— Спящата красавица се събуди. — Тя ме погледна и ми се ухили. Усмивката се стопи, когато видя лицето ми. — Какво става?
	— Картината — казах задъхана. — Къде е? Беше в багажника, помниш ли? А колата трябваше да се върне в шест, а вече е седем и половина и…
	— Боже, Кики! Наистина ли мислиш, че бих я забравила?
	— Не, но къде е? — Поставих войнствено ръце на бедрата си и изведнъж осъзнах колко много означаваше картината за мен. Шедьовър или боклук — най-вероятно нещо по средата — това не беше важно. Важното беше, че е някакво начало.
	— Не се притеснявай, на сигурно място е, кълна се.
	— Къде? — попитах отново.
	— Казах, че е на сигурно място. — Тя се изправи и вече ме гледаше ядосано. — Ти имаш сериозни проблеми с доверието, знаеш ли? Излизам да се разходя.
	— Окей, извинявай, но можеш ли просто да ми кажеш къде е?
	Тя сви рамене безмълвно и излезе от салона. Докато краката ми се сетят да тръгнат и да я последват към рецепцията, тя вече бе напуснала хотела. Излязох навън и се огледах нагоре и надолу по улицата, но тя бе изчезнала.
	Върнах се горе в стаята си и легнах на леглото, а сърцето ми биеше като барабан. Накрая се успокоих и си казах, че съм реагирала прекалено бурно, но със сигурност имах право да очаквам от нея ясен отговор къде е рисунката ми, нали? Защото тя бе знак за завръщането на нещо, което смятах за безвъзвратно изгубено. Нещо, което беше мое, което принадлежеше на мен, което никой не можеше да ми отнеме, освен аз самата.
	След като го бях изоставила, и метафорично, и в истинския живот, имах нужда да си го върна. Не беше „на сигурно място“, ако не беше с мен. Не можеше ли да го разбере? Взех си дълъг горещ душ, за да удавя мислите си, после си легнах на леглото и зачаках да се върне.
	— Здрасти — каза тя, когато влезе в стаята ми два часа по-късно и хвърли ключа си на бюрото.
	— Здрасти — отговорих аз.
	Тя седна и си свали ботушите, после и панталона, за да започне да маха половината от десния си крак. Не ми проговори — наказваше ме с мълчание, също като Ася, когато кажех или направех нещо грешно. Легнах си отново и затворих очи.
	— Чу ли какво казах, когато излязох от хотела по-рано? — попита ме накрая.
	— Да, може да съм тъпа и с дислексия, но не съм глуха — отвърнах, все още със затворени очи.
	— Божичко! — Криси въздъхна тежко и с яд и я чух да си проправя път към банята. Вратата се затръшна зад нея и чух да пуска душа.
	Мразех тези моменти, когато всички сякаш знаеха какво съм сбъркала, освен мен. Като че ли бях някакво извънземно, паднало на земята, което не разбира правилата на играта. Беше адски дразнещо, и, след всичката еуфория, която бях изпитала по-рано, много потискащо.
	Накрая чух Криси да излиза от банята и скърцането на леглото, когато седна на него.
	— Да изключа ли лампата, или ще ти трябва, за да се съблечеш? — попита студено.
	— Както искаш. Нямам претенции.
	— Окей. Лека нощ. — Тя изключи лампата.
	Успях да се сдържа може би пет минути — вероятно по-малко — преди да проговоря.
	— Какъв ти е проблемът? Просто питах къде е картината ми.
	От леглото до мен не се чуваше звук. Отново се сдържах колкото можах, но накрая издърдорих:
	— Защо е толкова голям проблем?
	Лампата пак се включи и Криси ме изгледа ядосано, седнала на ръба на леглото си.
	— Добре! Ще ти кажа къде е проклетата картина! В момента вероятно е на склад в галерията „Тангетиеле“ и чака да я рамкират, което ще стане до утре, както ми обеща Мирин. И може би до вдругиден ще бъде окачена на стената на галерията, с цена от шестстотин долара, която аз договорих. Става ли?
	Светлината отново изгасна и аз и тревогата ми — вече примесена с изумление — отново бяхме потопени в мрак.
	— Занесла си я в галерията? — казах бавно, опитвайки се да дишам.
	— Да. Това беше проблемът, нали? Знаех, че никога няма да оцениш скромното ми мнение за работата си, затова я занесох на професионалист. За твоя информация — процеди през зъби, — Мирин толкова я хареса, че едва не я грабна от ръцете ми. Иска да знае дали ще има и други.
	В тези изречения имаше прекалено много информация, която мозъкът ми трябваше да обработи, така че не казах нищо. Само се постарах да дишам.
	— Купила е картината ми? — успях да кажа накрая.
	— Не бих се изразила точно така — не ми даде пари веднага — но ако някой я купи, ще получиш триста и петдесет долара, а галерията — двеста и петдесет. Тя искаше да делим петдесет на петдесет, но я накарах да смъкне с обещанието за още творби на Келено Д’Аплиез.
	_Келено Д’Аплиез_… колко пъти си бях мечтала това име да се прочуе в света на изкуството? Определено не беше име, което лесно се забравя, защото беше толкова необичайно.
	— О! Благодаря.
	— За нищо.
	— Искам да кажа — добавих, започвайки да виждам защо е толкова разстроена, — наистина ти благодаря.
	— Казах, че няма за какво — дойде острият отговор от мрака.
	Затворих очи и се опитах да мисля за сън, но беше невъзможно. Изправих се, усещайки, че е мой ред да напусна сцената. Потърсих слепешком шортите си и каквато си бях непохватна, се спънах в изкуствения крак на Криси, който стоеше като капан между двете легла.
	— Съжалявам — казах, търсейки го опипом в мрака, за да го изправя отново.
	Лампата се включи.
	— Благодаря — повторих, търсейки обувките си.
	— Изоставяш ли ме? — попита тя.
	— Не, просто не съм уморена. Спах дълго този следобед.
	— Да, докато аз ти уреждах сделка. — Криси ме изгледа с глава, облегната на лакътя й. — Виж, Кики, това е последната ми нощ тук и не искам да се разделим скарани. Просто бях съкрушена, че ми нямаш доверие да се погрижа за онази картина след всичко, което казах и направих. А днес, когато видях каква художничка можеш да бъдеш, бях толкова въодушевена. Но ти не виждаше нищо от това, когато нахлу в салона и започна да ме разпитваш къде е картината ти. Просто ме… разтърси. Наистина си мислех, че си започнала да ми се доверяваш. Толкова се зарадвах, когато Мирин я хареса, и чаках с нетърпение да ти разкажа и да излезем да празнуваме. Но ти ми беше толкова ядосана, че развали момента.
	— Много съжалявам, Криси. Не исках да те разстройвам.
	— Не разбираш ли? Дойдох в Алис, защото исках да бъда с теб. Липсваше ми, когато си тръгна от Бруум.
	— Наистина ли?
	— Да. Много — добави срамежливо тя.
	— А аз много се радвам, че дойде — отвърнах, питайки се дали мозъкът ми правилно възприемаше каквото чувах. Или по-точно намека под думите. — Отново искам да ти кажа, че много съжалявам — повторих, опитвайки се да залича цялото нещо от главата си, защото в момента наистина не можех да се справя с него. — Такава идиотка съм понякога.
	— Виж, ти ми разказа за Ася и за връзката помежду ви, и как тя те е разочаровала.
	— Не беше точно така, тя просто имаше нужда да продължи напред — казах, за да покажа лоялност.
	— Както и да е. Знам, че ти е трудно да се доверяваш, особено в любовта, когато е… — Чух Криси да въздиша тежко. — Просто искам да знаеш, преди да си тръгна, че… аз… мисля, че те обичам, Кики. Не ме питай как или защо, просто е така. Знам, че си имала приятел в Тайланд и… — Очите на Криси се насълзиха. — Просто искам да бъда откровена, нали разбираш?
	— Да, разбирам — отговорих и извърнах очи. — Ти си фантастична, Криси, и…
	— Няма нужда да казваш нищо повече. И аз разбирам. Поне можем да сме приятелки, преди да заспим.
	— Да.
	— Лека нощ тогава.
	— Лека нощ. — Легнах си пак, прекалено уморена, за да помръдна, докато мозъкът ми обработваше значението на думите на Криси.
	Изглежда, тя ме обичаше. И дори аз не бях толкова наивна, че да си помисля, че става дума само за приятелство. Въпросът беше, аз обичах ли я? Искам да кажа, само преди няколко седмици бях с Ейс. Порази ме мисълта, че сега, когато Ася я нямаше, си създавах връзки с всякакви хора, мъже и жени…


>>	21.

	Усетих нежна ръка на рамото си.
	— Събуди се, Кики, трябва да тръгвам за летището и то веднага. Успах се.
	Разбудих се моментално и се изправих.
	— Тръгваш си? Сега?
	— Да, това казах току-що.
	— Но… — Надигнах се от леглото и започнах да си търся шортите. — Ще дойда с теб.
	— Недей. Не ме бива в тези неща. — Тя ме прегърна. — Късмет с търсенето коя си — каза тя, пусна ме и тръгна към вратата. Не пропуснах двойното значение на думите й.
	— Ще поддържаме връзка, обещавам — казах.
	— Да, бих се радвала. Каквото и да се случи — каза тя и хвана дръжката на вратата.
	Тази гледка ме подтикна да действам и тръгнах към нея.
	— Виж, много ми беше приятно с теб, Криси. Последните няколко дни бяха, ами, най-хубавите в живота ми, ако трябва да съм честна.
	— Благодаря. Съжалявам за снощи и всичко това. Не трябваше да… както и да е. — Тя се усмихна безрадостно. — Трябва да вървя.
	Тя се пресегна към мен, а топлите й устни докоснаха моите. Стояхме така няколко секунди, преди тя да се отдръпне.
	— Чао, Кики.
	Вратата се затръшна зад нея и останах сама в стаята, която изведнъж ми се стори самотна и тъжна, сякаш Криси бе отнесла със себе си всичката топлина, любов и смях. Отпуснах се на леглото, без да зная какво да мисля и как да се чувствам. Излегнах се, но тишината отекваше в ушите ми. Чувствах се точно както когато Ася си тръгна, за да отиде в Кент при новото си семейство: изоставена.
	_Обаче_, помислих, _всъщност не бях._ Макар случилото се току-що да бе шок за мен, Криси ми беше казала, че ме обича.
	Това вече си беше разкритие. Толкова малко хора в живота ми бяха казвали тези думи. Затова ли се размеквах отвътре така, когато помислех за нея? Или беше… Бях ли аз…
	— По дяволите! — Поклатих глава, съвсем объркана. Никога не се бях справяла добре с разбирането на емоциите си — буквално ми трябваше шерп и запалена факла, за да се ориентирам в психиката си. Тъкмо си мислех, че може би трябва да последвам повечето хора в западния свят и да се обърна към специалист, когато телефонът до леглото ми звънна.
	— Здравейте, госпожице Д’Аплиез. Има един човек тук, който иска да ви види.
	— Как се казва?
	— Господин Дръри. Казва, че сте се срещнали в Хермансбургската мисия.
	— Кажете му, че ей сега слизам. — Затворих слушалката, обух си ботушите и излязох от стаята.
	Намерих човека от Хермансбург да броди около рецепцията, напомняйки ми на голямо диво животно, което току-що е било затворено в малка клетка и никак не е доволно. Той се извисяваше над всичко, а прашните му дрехи и загоряло от слънцето лице бяха не на място сред модерните пластмасови мебели.
	— Здравейте, господин Дръри. Благодаря, че дойдохте — казах аз, връщайки се по навик към учтивите маниери, които Мама все ни набиваше в главите като деца, и му подадох ръка.
	— Здрасти, Келено. Викай ми Фил. Има ли къде да седнем за едно кафе?
	— Мисля, че още има закуска. — Погледнах рецепционистката, която кимна.
	— Бюфетът затваря след двайсет минути — каза ни тя, така че влязохме в трапезарията.
	— Тук? — Посочих една маса до прозореца в полупразната трапезария.
	— Става — каза той и седна.
	— Искаш ли нещо от бюфета?
	— Едно кафе, ако има. Ти си вземи кльопачка, ако искаш.
	Поръчах две кафета, и двете черни и силни, след което се стрелнах към храната и напълних цяла чиния с холестерол.
	— Харесвам жени, които обичат да си похапват — изкоментира той, когато сложих чинията срещу него.
	— О, да, обичам — съгласих се. Съдейки по начина, по който се взираше в мен, предположих, че на мозъка ми ще му трябва храна, за да работи на пълни обороти.
	— Снощи проведохме срещата със старейшините в Хермансбург — каза той, след като изгълта малката чашка кафе на една глътка.
	— Да, спомена за нея — казах аз.
	— В самия край на срещата им дадох да видят снимката.
	— Някой позна ли младия мъж на нея?
	— Да. — Фил направи знак на сервитьорката да му налее още едно кафе. — Би могло да се каже.
	— Какво искаш да кажеш?
	— Ами, в началото не разбрах защо всички я гледат и сочат с пръсти, а после се разсмиват.
	— Защо? — попитах, понеже исках да стигнем до същината.
	— Защото, Келено, човекът на снимката присъстваше на срещата. Той е един от старейшините. Другите се майтапеха с него заради снимката.
	Поех си дълбоко въздух и отпих от кафето, питайки се дали ще изкрещя, ще подскоча от радост или ще повърна огромната закуска, с която току-що се бях натъпкала. Не бях свикнала с толкова вълнение в рамките на двайсет и четири часа.
	— Ясно — казах, виждайки, че той чака отговор, преди да продължи.
	— Накрая смехът стихна и човекът на снимката дойде да говори с мен, след като останалите си тръгнаха.
	— Какво каза?
	— Искаш ли да бъда честен?
	— Да.
	— Ами… — Фил преглътна. — Никога преди не бях виждал старейшина да плаче. Снощи видях.
	— О — казах само, и по някаква причина в гърлото ми заседна буца.
	— Те са големи, силни мъже, нали разбираш. Нямат такива момичешки емоции. Нека да го кажа така — той знаеше точно коя си. И иска да те види.
	— О — повторих отново. — Ъ-ъ, и за кого се мисли? Искам да кажа… — Поклатих глава на лошия си избор на думи. — Какъв ми е?
	— Смята, че ти е дядо.
	— Ясно.
	Този път не можах да спра сълзите, иначе наистина щях да си повърна закуската. Така че ги оставих да се излеят от очите ми пред този мъж, когото дори не познавах. Той бръкна в джоба си и ми подаде чиста бяла кърпичка през масата.
	— Благодаря — казах, докато си духах носа. — От шока е, искам да кажа… пътувах дълго и не очаквах наистина да намеря… семейството си.
	— Разбирам — каза той и почака търпеливо да се взема в ръце.
	— Съжалявам — извиних се, но той поклати глава.
	— Няма проблем.
	Стиснах влажната му кърпичка в ръка, понеже не исках да я пусна.
	— И защо смята, че може да е… дядо ми?
	— Мисля, че той трябва да ти каже това.
	— Но ако греши?
	— Тогава просто така стоят нещата — сви рамене Фил, — но се съмнявам. Виж, тези мъже, те не работят само с факти. Имат инстинкт, който не мога да обясня. А Франсис, от всички старейшини, изобщо не се шегува. Ако знае — знае, и това е то.
	— Ясно. — Кърпичката вече беше толкова влажна, че се наложи да си изтрия носа с ръка. — Кога иска да се срещнем?
	— Колкото може по-скоро. Казах му, че ще те попитам дали можеш да отделиш време да дойдеш с мен в Хермансбург сега?
	— Сега?
	— Да, ако те устройва. Той скоро тръгва в пущинака, така че най-доброто време е сега, веднага.
	— Добре — казах, — но нямам транспорт, за да се върна обратно тук.
	— Можеш да спиш у нас тази вечер, ако се наложи, а аз ще те закарам обратно, когато пожелаеш — отвърна той.
	— Окей. Ъ-ъ, тогава трябва да си събера нещата.
	— Няма проблем — кимна той. — Използвай колкото време ти трябва. Така и така имам работа за вършене в града. Какво ще кажеш да се видим тук след половин час?
	— Окей, благодаря.
	Разделихме се на рецепцията и изтичах по стълбите към стаята си. Да кажа, че главата ми се въртеше, не би описало достатъчно добре ситуацията. Докато си прибирах нещата в раницата, се почувствах като във филм, продължил с часове — тоест, животът ми до тази сутрин. И изведнъж някой беше увеличил скоростта, така че много неща се случваха едновременно. Така усещах живота си в момента.
	_Австралия, Криси, дядо ми…_
	Изправих се и се почувствах толкова замаяна, че трябваше да се облегна на стената, за да се задържа на крака. Поклатих глава, но това само влоши положението, така че си легнах, чувствайки се като слабачка.
	— Твърде много вълнение — промърморих и се опитах да дишам дълбоко, за да се успокоя. Накрая се изправих отново и видях, че ми остават само десет минути преди срещата с Фил долу.
	_Върви по течението, Кики_ — помислих си, докато си миех зъбите и се гледах в огледалото. — _Просто върви по течението._
	Рецепционистката ми каза, че всичко е платено, и осъзнах, че Криси трябва да е използвала малкото си налични пари, за да плати сметката. Чувствах се ужасно, че не се бях сетила и не бях успяла да я изпреваря. Тя очевидно беше горда, като мен, и не искаше да се възползва.
	Прашният, очукан пикап, който бях видяла на паркинга в Хермансбург, бе паркиран пред хотела.
	— Хвърли си багажа отзад и се качвай — инструктира ме Фил.
	Тръгнахме и аз го огледах крадешком, докато караше. От върховете на огромните си кални ботуши до силните си мускулести ръце и шапката Акубра на главата, той беше архетипният австралийски бушмен.
	— Е, идва голям момент за теб, а? — изкоментира той.
	— Да. Ако този човек наистина е дядо ми… просто не знам как би могъл да знае, че със сигурност съм аз. Искам да кажа, не ме е виждал на снимка или нещо подобно, а знам, че името ми е избрано от осиновителя ми.
	— Ами, познавам Франсис половината си живот и той не е човек, който обикновено реагира, както когато те споменах пред него вчера. А и ти имаше онази негова снимка, нали?
	— Да, може би той я е пратил и ми е дал наследството?
	— Може би.
	— Какъв е той? Като човек, имам предвид.
	— Франсис? — Фил се засмя. — Трудно е да го опишеш. „Уникален“ е подходяща дума. Вече е остарял, разбира се — роден е в началото на трийсетте години, мисля, така че отдавна е минал седемдесет и рисуването му се позабави напоследък…
	— Той е художник?
	— Да, и доста известен по тези места. Живял е в мисията като дете. И съдейки по начина, по който старейшините се майтапеха с него снощи, е следвал Наматджира като опитомено динго.
	— И аз съм художничка. — Прехапах устна, защото отново усетих надигащи се сълзи.
	— Ето, виждаш ли? Талантът се предава в семейството, нали? Не съм сигурен какво ми е предал моят баща, освен омразата към градовете и хората… Не искам да те обидя, но се чувствам по-удобно с моите пилци и кучета, отколкото с човеците.
	— Значи определено нямам връзка с Наматджира? — Криси щеше да бъде много разочарована.
	— Изглежда не, но Франсис Ейбрахам също не е лош роднина, когото да откриеш.
	— Ейбрахам? — попитах.
	— Да, дали са му фамилно име в мисията, като на всички бебета сираци.
	— Бил е сирак?
	— Най-добре той да ти каже. Знам само основните неща. Трябва ти само да знаеш, че е добър, солиден човек, не като някои други по тези места. Ще ми липсва, когато се оттегли от комитета. Той държи останалите под контрол, ако ме разбираш. Уважават го.
	Сърцето ми започна да бие по-бързо, когато най-сетне спряхме на паркинга в Хермансбург, и ми се искаше Криси да беше до мен да ме успокои.
	— Окей, хайде да си вземем нещо студено за пиене, докато го чакаме — каза Фил и скочи от пикапа. — Най-добре остави раницата си, където си е — не искаш вътре да влязат неканени гости, нали?
	Потръпнах и така се паникьосах, че пулсът ми скочи с още деветдесет хиляди удара. Ами ако се наложеше действително да прекарам нощта тук? В пущинака, обградена от най-ужасните си осмокраки кошмари?
	_Хайде, Кики, бъди смела. Трябва просто да се изправиш срещу страховете си_ — казах си, докато стъпвах по твърдата червена земя след Фил.
	— Кока-кола? — Той бръкна в хладилника.
	— Мерси. — Отворих я, а Фил отиде да търси нещо в купчината книги.
	— Я да видим сега…
	Той прелистваше голяма книга с твърди корици, озаглавена „Аборигенско изкуство от XX век“ и само се надявах да не ми даде да чета някакво огромно есе.
	— Знаех си, че е тук. — Той посочи една страница и я потупа с пръст. — Тази е на Франсис. Сега виси в Националната галерия в Канбера.
	Погледнах надолу към лъскавата снимка и не можах да не се усмихна. Тъй като вероятният ми дядо се беше учил от Наматджира, очаквах пейзаж с водни бои. Вместо това сетивата ми бяха взривени от ярка картина с точки — изглеждаше като кръгла въртележка от огнено червено, оранжево и жълто и ми напомни за фойерверка с форма на огнено колело, който баща ми беше пуснал в градината в Атлантис за осемнайсетия ми рожден ден.
	Когато погледнах по-отблизо, започнах да различавам форми в перфектната спирала. Заек, може би, а това като че ли беше змия, виеща се по кръга към центъра…
	— Страхотно е! — ахнах и за пръв път осъзнах какво може да направи един талантлив художник с точките.
	— Нарича се „Огнено колело“ — каза Фил иззад тезгяха. — Какво мислиш?
	— Прекрасна е, но не е това, което очаквах, понеже ти каза, че се е учил от Наматджира.
	— Да, но Франсис е отишъл и в Папуня с Клифърд Посъм много преди Джефри Бардън да се появи на сцената. Те двамата са помогнали да се постави началото на движението Папуня. Ето, ще ти покажа работата на Клифърд Посъм.
	Почувствах се неудобно, че този човек ми говореше на съвсем нов език. Нямах идея кои са Джефри Бардън и Клифърд Посъм, нито къде е Папуня. Толкова ме бива по историята на изкуствата, помислих си.
	— Ето.
	Фил отгърна страницата и пред очите ми изникна още една прелестна картина. Художникът бе създал рисунка от меки пастелни цветове, формирана от хиляди миниатюрни, деликатни точици. Напомни ми малко за „Водните лилии“ на Моне, макар че художникът сякаш бе взел двете различни школи в изобразителното изкуство и ги бе смесил, за да създаде нещо уникално.
	— Тази се нарича „Уарлугулонг“. Миналата година се продаде за над два милиона долара. — Фил вдигна вежда. — Големи пачки. А сега, извини ме, Келено, трябва да проверя тоалетната — вчера намерих там западна кафява…
	— Окей. А той каза ли… дядо ми, имам предвид, каза ли кога ще пристигне?
	— По някое време днес — каза Фил, което не изясни въпроса. — Взимай каквото ти трябва от хладилника, скъпа, ще се видим след малко.
	Въоръжена с бутилка вода, взех книгата и потърсих място, където да седна и да я прелистя. Високият стол зад тезгяха беше единственият в стаята, така че се качих на него и отворих книгата отначало.
	Бях толкова вглъбена, не само в изумителните рисунки, но и в опитите да разчета аборигенските имена на картините и значението им, че вдигнах очи чак когато чух вратата да се отваря — явно бях пропуснала звука на колата.
	— Здравейте — каза фигурата на входа.
	— Здрасти.
	Първоначално си помислих, че е турист, дошъл да посети Хермансбург, защото нямаше как да е дядо ми — всички възрастни мъже аборигени, които бях виждала по снимки, бяха дребни и с много тъмна кожа, обгорена от слънцето и набръчкана като изсушена слива. Освен че този мъж изглеждаше прекалено млад, за да е той, беше висок и слаб, с кожа в същия оттенък като моята. Когато си свали шапката Акубра и тръгна към мен, видях, че има най-невероятните очи — бяха яркосини с точици злато и кехлибар, така че ирисите приличаха на рисунките с точки, които гледах досега. Тогава осъзнах, че ме гледа също толкова втренчено, колкото и аз него, и усетих как бузите ми се зачервяват под силата на погледа му.
	— Келено? — Гласът му беше дълбок и премерен, като мед. — Аз съм Франсис Ейбрахам.
	Очите ми срещнаха неговите в миг на разпознаване.
	— Да.
	Последва още мълчание и взиране и осъзнах, че той не знае по-добре от мен как да се справи с този момент, защото и двамата знаехме, че това е нещо голямо.
	— Мога ли да взема малко вода? — попита ме той и посочи хладилника. Бях благодарна, че прекъсна момента, но се чудех защо пита мен. Все пак беше „старейшина“, каквото и да означаваше това, и бях доста сигурна, че можеше да вземе колкото си иска вода.
	Гледах го, докато вървеше към хладилника. Начинът, по който вървеше и по който протегна мускулестата си ръка, за да отвори стъклената врата, не отговаряше на думите на Фил за възрастта му. Как можеше този силен, жизнен мъж да е над седемдесет? Приличаше повече на Дънди Крокодила, отколкото на пенсионер. Той затвърди впечатленията ми, като използва съвсем леко движение с палеца и показалеца си, за да отвинти капачката на бутилката. Отпи дълга глътка, може би използвайки действието, за да спечели време и да измисли какво да каже.
	След като изпи бутилката до дъно, той я хвърли в кошчето и се обърна отново към мен.
	— Аз ти пратих онази снимка — каза той. — Надявах се да дойдеш.
	— О, благодаря.
	Последва дълга тишина, докато той въздъхна дълбоко, поклати леко глава и дойде при мен зад тезгяха.
	— Келено… ела и прегърни дядо си.
	Понеже нямаше много място за движение в малкото пространство зад тезгяха, просто протегнах ръце напред и той ме прегърна. Главата ми се облегна на сърцето му и го чух как бие равномерно в гърдите му, усетих жизнената му сила. И любовта му.
	И двамата изтрихме по една сълза, когато накрая се разделихме. Той прошепна нещо на език, който не разбирах, и погледна към небето. Сега, когато беше по-близо, вече виждах малките бръчки, прорязващи кожата му, и възлестите сухожилия на врата му, които показваха, че е по-възрастен, отколкото си бях помислила в началото.
	— Сигурен съм, че имаш много въпроси — каза той.
	— Да, имам.
	— Къде е Фил?
	— Отиде да търси… змии в тоалетната.
	— Е, сигурен съм, че не би възразил, ако използваме колибата му за спане, за да си поговорим. — Той протегна ръка. — Хайде, имаме много неща за обсъждане.
	Колибата за спане на Фил беше точно каквато звучеше. Малка стая с нисък таван и стар вентилатор над грубо дървено легло, на което имаше само един спален чувал върху мръсен матрак. Франсис отвори вратата, която водеше от спалнята до сенчеста веранда. Извади за мен един стар дървен стол, който се клатеше, когато го постави на земята.
	— Ще седнеш ли? — попита ме.
	— Благодаря.
	Седнах и видях, че гледката пред мен компенсира напълно липсата на удобства вътре. На преден план непрекъснатата червена пустиня продължаваше до един поток. От другата му страна растеше тясна ивица сребристозелени храсти, които зависеха от ограничения воден запас, за да оцелеят. А отвъд тях… нататък нямаше нищо, докато червената земя не срещнеше синия хоризонт.
	— Живях край този поток известно време. Много от нас живееха там. Вътре, но и вън, ако разбираш какво имам предвид.
	Не разбирах, но все пак кимнах. Тогава ме осени мисълта, че стоях на границата между две култури, които още се мъчеха да постигнат разбирателство една с друга двеста години по-късно. Австралия, също като мен, беше млада и се опитваше да открие коя е. Постигахме напредък, но правехме и грешки, защото нямахме вековна мъдрост и опита, който идва с годините, да ни водят.
	Усетих инстинктивно, че мъжът, който седеше срещу мен, имаше повече мъдрост от другите хора. Отново вдигнах поглед към него.
	— Е, Келено, откъде да започнем? — Той сключи пръсти и се загледа в онзи далечен хоризонт.
	— Ти ми кажи.
	— Знаеш ли — каза той, поглеждайки отново към мен, — никога не съм се и надявал, че този ден ще дойде. Толкова мигове, за които човек мечтае, не идват.
	— Знам — съгласих се, опитвайки се да разпозная странния му акцент, защото беше смесица от толкова много различни интонации, че всеки път, когато ми се стореше, че съм го разгадала, знаех, че греша. Имаше австралийски акцент, английски, дори ми се стори, че разпознавам намек за немски.
	— Значи си получила писмото и снимката от адвоката в Аделаида? — попита той.
	— Да, точно така.
	— И сумата, която вървеше с тях?
	— Да. Благодаря ти, беше много мило от твоя страна, ако ти си я пратил.
	— Аз уредих изпращането на парите, да, но не съм ги спечелил с тези ръце. Независимо от това те са твои по право. През моето… нашето семейство. — Очите му се свиха в топла усмивка. — Приличаш на прабаба си. Толкова много…
	— Това дъщерята на Камира ли е била? Бебето с кехлибарените очи? — опитах се да позная според чутото на диска.
	— Да. Алкина ми беше майка. Аз… — Той изглеждаше все едно ще се разплаче.
	— О — казах аз.
	— Значи. — Франсис се опита да си върне спокойствието. — Кажи ми какво си открила досега за семейството си?
	Казах му какво знаех, чувствайки се срамежлива и несигурна, защото този човек имаше такова присъствие, такава аура на спокойствие и харизма, че ме караше почти да онемея.
	— Стигнах само до потъването на „Куумбана“. Където бащата и двамата братя загинаха в морето. Писателката изглежда казваше, че е имало много близка връзка между Кити и брата на съпруга й, Дръмънд.
	— Чел съм я. Изказва се тезата, че са имали любовна връзка — съгласи се той.
	— Знам как хората пишат разни неща само за да продават книги, така че не съм повярвала напълно или нещо такова — забърборих, чувствайки се ужасно при мисълта, че може би клеветя близък член на неговото — нашето семейство.
	— Келено, да не би да казваш, че според теб тази писателка може да е преувеличила подробностите от живота на Кити Мърсър, за да направи книгата си по-сензационна?
	— Може би да — отвърнах несигурно.
	— Келено.
	— Да?
	— Когато чуеш каквото имам да ти казвам, ще разбереш, че книгата не е достатъчно сензационна!
	Гледах с изумление как Франсис отметна глава и се разсмя. Когато очите му се обърнаха отново към мен, бяха пълни с веселие.
	— Сега ще ти разкажа истинската история. Истина, която баба ми ми разкри едва на смъртния си одър. И не се смеем на това, защото тя беше едно от най-прекрасните човешки същества, които някога съм познавал.
	— Разбирам, и моля те, не ми разказвай, ако не искаш. Може би трябва да се опознаем по-добре, за да си сигурен, че можеш да ми вярваш?
	— Усещам те, откакто беше семе в утробата на дъщеря ми. Ти си тази, за която се притеснявам, Келено. Да не знаеш корените си, откъде си дошла… — Франсис въздъхна тежко. — Трябва да научиш историята на роднините си. Ти си част от семейството. Кръв от тяхната — и моята — кръв.
	— Как ме намери? — попитах. — След всички тези години?
	— Последното желание на покойната ми съпруга — твоята баба — беше да потърся отново дъщеря ни. Не я намерих, но вместо това намерих теб. За да ти помогна да разбереш повече, трябва да се върна назад. Знаеш историята до потъването на „Куумбана“, убило всички мъже от рода Мърсър, нали?
	— Да. Но какво общо имам аз?
	— Разбирам нетърпението ти, но първо трябва да слушаш внимателно, за да разбереш. Ще ти кажа какво се е случило с Кити след това…


>	Кити
>	Бруум, Западна Австралия
>	Април 1912

>>	22.

	Кити често се чудеше как хората се справят с най-мрачните моменти на загуба. В Лийт се случваше да посещава семейства в бедняшките жилища само за да открие, че са били поразени от епидемия на инфлуенца или дребна шарка. Уповаваха се на вярата си в Бога, просто защото нищо друго не им оставаше.
	_А аз със сигурност съм се запътила към Ада_, мислеше си постоянно тя.
	В следващата седмица, макар външно дневната й програма да не се промени, Кити я следваше като призрак, сякаш и тя си бе отишла от този свят. По прозорците на магазините по „Дампиър Теръс“ бе окачен черен плат и почти нямаше семейство в града, което да не е поразено от катастрофата. Достигна ги и друга шокираща новина — „непотопимият“ кораб „Титаник“ също бил погълнат от океана и малцина пътници оцелели.
	Никой нямаше представа как е потънала „Куумбана“ и е хвърлила скъпоценния си товар на дъното на морето. Врата на каюта, възглавница от мароканска кожа… това бяха оскъдните останки, донесени от течението на брега. Още не бяха намерени никакви тела, и Кити знаеше, че никога няма да бъдат. Гладни акули трябваше да са ги изяли още в първите няколко часа.
	Поне веднъж Кити се радваше на малката си общност и споделената й скръб. Нормалните социални правила бяха оставени настрана — хората се срещаха по улиците и се прегръщаха, плачейки открито. Кити бе трогната от добротата, проявена към нея, и от картичките със съболезнования, оставени в пощенската кутия, за да не я притесняват.
	Чарли, който първоначално бе реагирал толкова спокойно, заплака на коляното на майка си няколко дни по-късно.
	— Знам, че са отишли на небето, мамо, но ми липсват. Искам да видя татко и чичо Дръм…
	Страданието на сина й поне даде на Кити нещо, върху което да се фокусира, и тя прекарваше колкото може повече време с него. Със загубата на баща му, чичо му и дядо му мъжката линия на семейство Мърсър бе изличена наведнъж и Чарли беше единственият наследник. Кити се страхуваше каква тежест може да се окаже за него в бъдеще.
	След като сложи Чарли в леглото и нежно погали косата му, за да го приспи, Кити докосна с пръст растящата купчина неотворени писма и телеграми на бюрото си. Не можеше да понесе да ги отвори и да приеме съболезнованията на авторите им, защото знаеше, че не ги заслужава. Колкото и да се мъчеше да обуздае измамното си сърце и да насочи скръбта си към Андрю, не спираше да скърби за Дръмънд.
	Излезе на верандата и погледна към звездите в небесната шир, търсейки отговор.
	Както винаги, такъв нямаше.

	* * *

	Тъй като нямаше тела, които да бъдат погребани, епископ Райли обяви, че ще се проведе паметна служба в църквата в края на април. Кити отиде при Уинг Хинг Лоонг, местния шивач, за да си купи траурни дрехи, но откри, че черните платове за рокли вече са разпродадени.
	— Не се притеснявайте, госпожо Мърсър — каза дребният китаец. — Носете каквото имате, никой не се интересува как изглеждате. — Кити излезе от претъпкания магазин с мрачна усмивка, виждайки и сама, че това е лош вятър, който не носи нищо добро никому.
	Почти всички платноходи в перлодобивния флот бяха на док през този сезон, но няколко бяха изгубени в циклона. Ноел Донован, добродушният ирландец, който оглавяваше Перлената компания „Мърсър“, дойде в къщата, за да я осведоми за загубите в детайли.
	— Двайсет мъже — въздъхна тя. — Имате ли адресите им, за да пиша на семействата им? Имат ли роднини в Бруум? Ако е така, бих искала лично да ги посетя.
	— Ще взема каквито адреси мога от офиса, госпожо Мърсър. Обзалагам се, че 20 март, датата, на която потъна „Куумбана“, ще остане в историята. Учи ни никога да не ставаме самодоволни, нали? Арогантността на хората ги кара да вярват, че могат да командват океаните. Природата знае по-добре.
	— За жалост на всички нас, оставените на този свят души, вие сте прав, господин Донован.
	— Е, добре, сега ще ви оставя. — Той стана от стола и нервно сключи ръце. — Извинете ме, че го споменавам в такъв момент, но имате ли някакви вести от по-възрастната госпожа Мърсър?
	— Боя се, че не мога да събера кураж да отворя всички телеграми, които съм получила. Нито картичките и писмата. — Кити посочи растящата купчина на бюрото си.
	— Ами и аз нямам вест от нея, а и не ми се ще да я притеснявам, но се чудех дали имате представа какво ще стане с перления бизнес? Щом всички мъже Мърсър са мъртви… — Ноел поклати глава.
	— Признавам, че нямам идея, но след като няма кой да го управлява, а Чарли е толкова малък, предполагам, че ще бъде продаден.
	— И аз така си помислих, и трябва да ви предупредя, госпожо Мърсър, че лешоядите вече кръжат. Мисля, че първо ще дойдат при вас, така че ви съветвам да се свържете със семейния адвокат в Аделаида. Има един конкретен господин, японец, ако не се лъжа, който има най-голям интерес. Господин Пигът също смята да продаде всичко. Ужасен удар за нашата индустрия, няма съмнение. Е, приятен ден, госпожо Мърсър, ще се видим на паметната служба.
	На сутринта преди службата Кити се опита да убеди Камира и Фред да придружат нея и Чарли. Камира изглеждаше ужасена.
	— Не, госпожа Кити, това място за бели. Не за нас.
	— Но ти заслужаваш да бъдеш там, Камира. Ти и Фред… вие също ги обичахте.
	Камира стоически отказа, така че Кити и Чарли тръгнаха с файтона. В малката църква хората се отместиха, за да могат тя и Чарли да седнат по-напред. Конгрегацията се беше разпростряла и в градината и мнозина надничаха през прозорците, за да чуят проповедта на епископа. През цялата церемония, сред жалния плач, който се чуваше около нея, Кити седеше със сухи очи. Молеше се за душите на загиналите, но нямаше да плаче за себе си. Знаеше, че заслужава всяка секунда от болката и вината, която изпитваше.
	След това имаше бдение в „Роубък Бей Хотел“. Някои от мъжете удавиха мъката си в алкохол, предоставен от перлените командири, и започнаха да пеят шотландски и ирландски моряшки песни, които върнаха Кити към деня, в който влезе в „Единбург Касъл Хотел“.
	По-късно, когато се върна у дома, тя седна в дневната и по навик вдигна бродерията си. Докато шиеше, се замисли за бъдещето си и това на Чарли. Несъмнено онова, което бе казала на Ноел Донован, беше вярно, и бизнесът щеше да бъде продаден, а парите сложени в тръст за Чарли. Тя се зачуди дали да не се върне в Единбург, но се съмняваше Едит да се зарадва особено, ако единственият й внук напусне Австралия. Може би щеше да настоява двамата да се върнат да живеят в Аделаида, и ако Кити откаже, дори да използва бъдещото му състояние, за да я изнуди…
	Кити стана от стола и отиде до бюрото си. Сега, след края на паметната служба, трябваше да започне да мисли за бъдещето си. Отдели писмата от неотворените телеграми, седна и започна да чете.
	Просълзи се пред щедростта и вниманието на гражданите на Бруум.
C>
	… И Дръмънд, каква прекрасна глътка свеж въздух беше само. Озари масата ни на вечеря с остроумие и хумор…
C$
	Кити подскочи, когато чу входната врата да се затръшва. В антрето прозвучаха тежки стъпки и вратата на дневната се отвори със скърцане. Кити спря да диша, осъзнавайки твърде късно, че вече е сама жена в опасен град. Обърна се и видя една фигура на вратата, много позната фигура, макар и покрита с мръсотия и червен прах. Кити се зачуди дали не халюцинира, защото това не можеше да бъде…
	Затвори очи и пак ги отвори. А той още беше там и се взираше в нея.
	— Дръмънд? — прошепна тя.
	Очите му се присвиха, но не отговори.
	— О, Господи, Дръмънд, ти си жив! Ти си тук! — Тя изтича до него, но за нейно изумление, той я отблъсна рязко.
	— Кити, не е Дръмънд, а Андрю, съпругът ти!
	— Аз… — Главата й се замая и й се наложи да се пребори с желанието да повърне, но някакъв дълбок инстинкт й каза, че трябва да измисли някакво обяснение.
	— Бях толкова затънала в скръб, че почти забравих собственото си име. Разбира се, че си ти, Андрю, да, сега го виждам. — Тя принуди ръката си да погали бузата му, косата му. — Как е възможно? Как успя съпругът ми да се върне от мъртвите?
	— Не знам… О, Кити… — Лицето му се сви и той се облегна на стената. Кити го хвана за ръката и го заведе да седне на един стол, където главата му падна в ръцете му, а раменете му се разтърсиха от ридания.
	— О, скъпи мой — прошепна Кити и по нейните очи също избиха сълзи. Тя отиде до бюфета, наля му бренди и бутна чашата в треперещите му пръсти. След известно време той отпи.
	— Не мога да го понеса — прошепна той. — Брат ми и баща ми… ги няма. Как може Бог да бъде толкова жесток? — Той я погледна с отчаяние. — Трябваше да съм на „Куумбана“. Трябваше да умра с тях…
	— Тихо, скъпи, истинско чудо е, че се върна при нас. Моля те, кажи ми, как оцеля?
	Андрю отпи още една глътка бренди и събра силите си. Болката сякаш бе състарила младото му лице, под червените струйки кал кожата му беше сива от изтощение и шок.
	— Слязох от кораба малко след Фремантъл. Имах малко… работа за вършене. Пътувах по суша и чух новината едва когато стигнах Порт Хедлънд преди два дни. Оттогава не съм спал… — Тогава гласът му секна и той извърна лице от нея.
	— Това е било ужасен шок за теб, любов моя — каза тя, опитвайки се да се съвземе, — и не си имал време да се справиш с него. Нека ти донеса нещо за ядене. И трябва да свалиш мокрите си дрехи. Ще ти извадя сухи. — Тялото й имаше нужда от някаква работа, понеже умът й не можеше да се успокои. Той я хвана за ръката.
	— Не получи ли телеграмата ми? Казах ти, че имам задача за изпълнение в последния момент.
	— Да, получих я. Ти каза, че баща ти ще ми обясни какво си имал предвид, но, Андрю, той не пристигна… — Гласът на Кити заглъхна.
	Той потръпна.
	— Разбира се. Как е майка ми? Сигурно е съкрушена.
	— Аз… не знам. Писах й веднага, след като се случи, но… — Кити посочи виновно купчината все още неотворени телеграми. — Ноел Донован дойде да ме види вчера и каза, че също няма вести от нея.
	— За бога, Кити! — Андрю се изправи, треперейки от гняв. — Ноел Донован е просто част от персонала ми. В такъв момент майка ми не би му отговорила. Ти си й снаха! Не ти ли хрумна, че може да има нужда от по-сериозен отговор от теб?
	Той започна да къса пликовете на телеграмите и да ги преглежда, докато не размаха една пред нея.
C>
	ЕЛА В АДЕЛАИДА ВЕДНАГА СТОП НЕ МОГА ДА ПЪТУВАМ ЗАЩОТО СЪМ СЪКРУШЕНА СТОП ТРЯБВА ДА ЗНАМ КАКВО СЕ Е СЛУЧИЛО СТОП ВЪРНИ ОТГОВОР СТОП ЕДИТ СТОП
C$
	Андрю я хвърли на пода.
	— Значи, докато ти си получавала утеха от съгражданите си, ходила си на служби и си приемала съболезнования, майка ми е била сама в скръбта си, на хиляди мили оттук.
	— Прав си, толкова съжалявам! Прости ми, Андрю.
	— А ти ми прости, че дойдох у дома с очакването да видя жена си, след като открих, че баща ми и брат ми са мъртви. А ти си стояла тук през изминалите седмици, без дори да се замислиш за горката ми майка.
	След това не говориха много. Докато Андрю поглъщаше хляба и студеното месо, което му донесе, Кити наблюдаваше внимателно изражението му. През очите му минаха различни емоции, но той не ги сподели с нея.
	— Андрю, ще дойдеш ли в леглото? — попита го накрая Кити. — Сигурно си много изморен.
	Тя протегна ръка, но той дръпна своята.
	— Не. Ще се изкъпя. Отивай да спиш.
	— Ще ти приготвя ваната.
	— Не! Аз ще го направя. Лека нощ, Кити. Ще се видим утре сутрин.
	— Лека нощ.
	Кити излезе от стаята и когато стигна до спалнята си, затвори вратата зад себе си и прехапа устна, за да спре риданията, надигащи се в гърдите й.
	_Не мога да го понеса…_
	След като се съблече, тя легна и зарови главата си във възглавницата.
	_Нарекох го Дръмънд… Боже мой! Как можах да го направя?_
	— Знае ли? — прошепна тя на себе си. — Затова ли е толкова ядосан? Господи, какво направих?
	Накрая се изправи и си пое дълбоко въздух няколко пъти.
	— Андрю е жив — каза на глас. — И това е прекрасна новина. Чарли, Едит… толкова ще се зарадват. Всички ще ми казват какъв късмет имам. Да. Имам късмет.
	Андрю не дойде в леглото й тази нощ. Намери го да закусва на сутринта, с Чарли на стола до него.
	— Татко се върна от небето! — каза синът й с щастлива усмивка. — Той вече е ангел и е долетял с крила.
	— И се радвам, че отново съм си у дома — каза Андрю.
	Кити видя объркването в очите на Камира, докато им сервираше.
	— Не е ли прекрасно? Андрю си дойде у дома!
	— Да, госпожа Кити — каза тя с припряно кимване и излезе от стаята.
	— Малката ти черна не изглежда на себе си — отбеляза Андрю, дъвчейки една от трите си препечени филийки с бекон.
	— Сигурно е изумена и поразена от чудодейното ти завръщане, като всички нас.
	— Бих искал да ме придружиш в града, Кити. Мисля, че е важно хората да ни видят отново заедно.
	— Да, разбира се, Андрю.
	— Тогава ще отида в офиса, понеже предполагам, че ще има много работа за вършене. По пътя ще пратя телеграма на майка ми и ще й кажа, че скоро ще посетим „Алиша Хол“.
	След като Камира отведе Чарли в кухнята, Андрю стана и се вгледа в Кити.
	— Прочетох съболезнователните писма от съгражданите ни, след като се изкъпах снощи. Бяха много мили към мен и татко, и към горкия Дръмънд. Той явно е бил особено популярен тук.
	— Беше, да.
	— Вие двамата май сте ходили на доста светски събития, докато ме е нямало.
	— Дойдоха покани и реших, че е редно да ги приемем. Ти все ми казваш колко е важно.
	— И си спомням колко често си измисляше извинения да ги отказваш в миналото. Поне с мен.
	— Аз… искам да кажа, дъждовете бяха по-лоши от обикновено тази година. Мисля, че на всички ни тежеше да стоим постоянно вкъщи и имахме нужда да излезем, когато спряха — импровизира Кити.
	— Е, сега, след като се върнах от мъртвите, можем да празнуваме. И се надявам да не разочаровам съседите ни, като бъда себе си, а не брат си, Бог да даде покой на душата му.
	— Андрю, моля те, не говори така.
	— Дори синът ми говори само за „чичо Дръм“ това и „чичо Дръм“ онова. Изглежда е накарал всички да го харесат. Това включва ли и теб, скъпа моя?
	— Андрю, моля те, брат ти е мъртъв! Отиде си завинаги! Не можеш да се чувстваш обиден, само защото е прекарал последните няколко седмици от живота си тук, със семейството си и новите си приятели!
	— Разбира се, че не! За какъв ме мислиш? Но макар да е мъртъв, се чувствам сякаш е влязъл в къщата ми и в живота ми и е превзел и двете, докато ме нямаше.
	— И слава богу, че беше тук, особено докато бях болна.
	— Да, разбира се. — Андрю кимна, отрезвен от забележката й. — Прости ми, Кити, всичко това ме потресе. Сега бих искал да тръгнем за града в десет часа. Можеш ли да се приготвиш?
	— Разбира се. Ще вземем ли Чарли?
	— По-добре да го оставим тук — заяви Андрю.
	Тръгнаха по „Дампиър Теръс“ и Кити можеше само да предположи, че Андрю иска колкото може повече граждани да видят, че се е върнал. Гледаше реакциите на продавачите и случайните минувачи, които се тълпяха около него и го разпитваха как се е измъкнал от водния си гроб. Андрю разказа историята многократно, а хората прегръщаха Кити и й повтаряха какъв късмет има.
	_Имам късмет_, повтори тя безмълвно, когато тръгнаха към офиса до пристанището.
	Кити отново видя изумление и радост, когато обзетият от емоции Ноел Донован прегърна началника си. Бе извадена бутилка шампанско и се разрази спонтанно празненство. Изглежда всички искаха да отпразнуват чудото на оцеляването на Андрю и Кити сложи на лицето си фалшива усмивка, докато хората я прегръщаха, плачейки от радост от завръщането на съпруга й. Андрю също беше постоянно обграден от хора, които го тупаха по гърба, сякаш за да се уверят, че е истински.
	— Може би трябва да ме прекръстят на Лазар — пошегува се Андрю същата вечер, след като партито се премести в „Роубък Бей Хотел“. Беше рядка проява на хумор от него и Кити й се зарадва.
	През следващата седмица посрещнаха постоянен поток от посетители в дома си, понеже хората продължаваха да се тълпят да чуят отново как Андрю е решил да слезе от кораба в Джералдтън.
	— Видение ли сте получил? — попита госпожа Рубин. — Знаехте ли какво ще се случи?
	— Не, разбира се — отвърна Андрю, — иначе никога не бих позволил на кораба да продължи. Не беше нищо повече от съвпадение.
	Но изглежда, никой не искаше да повярва, че е било само това. Андрю бе влязъл в ролята на месията, чието оцеляване бе знак за предстоящите успехи на град Бруум. То оживи капитаните на платноходи и гмуркачите, които бяха унили след скорошните загуби. Дори останалите перлени магнати, които несъмнено бяха чакали с нетърпение падението на Перлената компания „Мърсър“, прегръщаха Андрю, който седеше начело на масата на седмичната им вечеря.
	Сред този вихър Кити се движеше като марионетка, сякаш външни сили управляваха ръцете и краката й, а умът й бе затворен като свидетел на живот, който тя не биваше да има. Вината я преследваше денонощно, в мислите и сънищата й. Денем Андрю беше мил, учтив и благодарен на онези, които го заобикаляха, но на вечеря почти не й говореше. След това си лягаше в единичното легло в гардеробната си.
	— Няма ли да ти е по-удобно да се върнеш в спалнята ни? — попита го плахо Кити една вечер.
	— Не спя добре и само ще те притеснявам, скъпа моя — отвърна той студено.
	В края на седмицата Кити вече беше емоционална развалина. Седна да закусва с Андрю и Чарли и забеляза, че дори синът й изглежда унил в присъствието на баща си. Може би ужасната загуба, която Андрю се мъчеше да преодолее, бе причина за поведението му към нея, или… тя не смееше да мисли за другата причина.
	— Кити, искам да ме придружиш днес, докато свърша някои работи — каза Андрю, прекъсвайки потока на мислите й, без дори да я погледне.
	— Разбира се — съгласи се тя.
	След закуска той й помогна да се качи на файтона и седна вдървен до нея. Изкара файтона от алеята, но вместо за към града го подкара по пътя към плажа Ридел.
	— Къде отиваме? — попита тя.
	— Реших, че ти и аз трябва да поговорим. Насаме.
	Сърцето на Кити се разтуптя, но тя не проговори.
	— Чарли ми каза, че често сте ходили на плажа, докато ме е нямало — продължи Андрю. — Изглежда си ходила да плуваш. По кюлоти.
	— Да, аз… беше много горещо и… — Кити премигна, за да прогони сълзите.
	— Господи! Накъде отива светът? Моята съпруга да плува по кюлоти като туземка! — Андрю спря файтона и върза понито за един кол. — Какво ще кажеш да се разходим? — Той посочи плажа под тях.
	— Както желаеш — отвърна тя и се замисли, че ако Андрю се канеше да й каже, че знае за изневярата й, бе избрал тъкмо мястото, където няколко седмици по-рано бе лежала и правила любов с брат му. Никога преди Андрю не бе предлагал разходка по плажа — той мразеше да му влиза пясък в обувките.
	Вееше приятен, лек бриз и същото море, което бе отнело на Кити любимия й, сега беше спокойно като спящо бебе. Андрю се загледа към океана, докато Кити, която не смееше да си свали ботушите и да се изправи пред неодобрението му, се препъваше зад него. Стигнаха до малкия скалист залив, където тя толкова скоро се бе качила на една скала и се беше гмурнала в морето. Андрю стоеше на сантиметри от водата; вълните се пенеха около обувките му.
	— Баща ми и брат ми лежат някъде там — посочи Андрю към океана. — Отидоха си завинаги, а аз съм още жив.
	Той се свлече на един камък, наведе глава и скри лице в ръцете си.
	— Толкова съжалявам, скъпи мой.
	Вече разбираше защо е дошъл тук: за да оплаче насаме баща си и брат си. Видя раменете му да се тресат и сърцето я заболя за него.
	— Андрю, още имаш Чарли и мен, и майка ти, и… — Тя коленичи до него и се опита да го прегърне, но той я отблъсна, изправи се и тръгна, препъвайки се по плажа.
	— О, прости ми, моля те, Господи, прости ми, но…
	Кити стоеше и го гледаше объркана. Изглеждаше като че ли се смее, вместо да плаче.
	— Андрю, моля те!
	Тя побърза след него, а вълните започнаха да обливат излъсканите му обувки и той се свлече на пясъка, раменете му се разтресоха, а очите му още бяха скрити зад големите му кафяви ръце. Накрая вдигна глава и махна ръцете си от очите, от които течаха сълзи.
	— Прости ми, боже — каза той накрая, — но трябваше да го сторя. За мен и за теб и за Чарли. Моята Кити. Моята Кет…
	— Андрю, не разбирам… — Тя се вторачи в него и осъзна, че сълзите действително са не от скръб, а от радост. — Защо, за бога, се смееш?
	— Знам, че не е смешно, а точно обратното, но… — Той си пое дълбоко дъх няколко пъти и се вгледа в нея. — Кити, наистина ли не можеш да ме познаеш?
	— Разбира се, че те познавам, скъпи. — Кити вече се чудеше как да върне Андрю във файтона и да го закара при доктор Сузуки. Очевидно си беше изгубил ума. — Ти си моят съпруг и бащата на сина ни, Чарли.
	— Значи наистина съм успял! — извика той и вдигна юмрук във въздуха. — За бога, Кити, аз съм!
	Тогава той я хвана в прегръдките си и я целуна жадно, страстно. Тялото й се разтопи в неговото и тя разбра точно кой е.
	— Не!
	Тя се откъсна от него, хлипайки от шок и объркване.
	— Спри! Моля те, спри! Ти си Андрю, моят съпруг… моят съпруг! — Тя падна на колене. — Моля те, спри да си играеш — помоли го тя. — Каквото и да искаш да си призная, ще го призная. Моля те, само спри!
	Две силни ръце я хванаха за раменете.
	— Прости ми, Кити, но трябваше да го направя, за да се уверя, че всички вярват, че съм съпругът ти, включително ти. Ако бях достатъчно убедителен, за да измамя човека, който ни познава най-добре, тогава можех да измамя всеки. Ако ти знаеше, тогава най-малкият поглед или докосване можеше да ни издаде. Сега дори Чарли е убеден, че аз съм баща му. О, скъпо мое момиче… — Пръстите му се плъзнаха по ръцете й и той целуна нежно потната й шия.
	— Не! — Кити се дръпна от него. — Как можа да ми причиниш това?! Как можа? Да се престориш на собствения си брат, завърнал се от мъртвите! Това е… ужасно!
	— Кити, не разбираш ли? Това е любов!
	— Не, не разбирам! Знам само, че ти измами всички ни! Престори се на мъртвия ми съпруг, позволи на детето ми да повярва, че баща му се е завърнал от гроба, показа се на всички в града и се представи за Андрю в офиса му!
	— И те ми вярват, Кити. Повярваха, че съм Андрю, както и ти. Идеята ми хрумна, когато се сетих за предишното си пристигане тук, когато гражданите — и ти, в началото — повярваха, че съм Андрю. Да. — Ръцете му паднаха от раменете й. — Излъгах — ужасна лъжа — но трябваше да се възползвам от тази възможност. Така че, когато чух какво се е случило и тръгнах да пътувам по суша, формулирах плана си.
	— Значи си знаел преди Порт Хедлънд?
	— Разбира се, че знаех! Боже мили, дори кукабурите на стотици мили оттук крещяха новината от дърветата. Това е най-голямата трагедия в този район от десетилетия.
	— И реши да се престориш на брат си?!
	— Трябваше да има някакво предимство да имам еднояйчен близнак. Преди определено не бях забелязвал такова, но после осъзнах, че може би за всичко си е имало причина. Допитах се до небесата за съвет, докато седях сам пред огъня си в пустинята. Те ми казаха, че животът е много кратък на тази земя. И макар че може би щях да мога да се оженя за теб един ден, когато е прилично, ми изглеждаше безсмислено да похабя може би години далеч от теб, когато можех да се върна веднага и да те взема за себе си. Можехме да бъдем заедно като съпруг и съпруга и всички щяха да се радват, че съм се спасил, и…
	— Дръмънд. — Кити използва името му за пръв път. — Мисля, че си полудял. Осъзнаваш ли последствията от това, което си сторил?
	— Може би не всички, но повечето, да. Исках само да бъда с теб. Толкова лошо ли е това?
	— Значи си готов да смениш самоличността си и да лъжеш всички, освен мен за това кой си всъщност?
	— Ако това е, което трябва да направя, тогава да. Честно казано, още съм изумен, че влязох в ролята на Андрю толкова добре, че никой не се усъмни!
	— Беше прекалено гневен с мен. Всъщност беше просто ужасен.
	— Тогава от сега нататък ще смекча държанието си към теб.
	— Дръмънд… — Кити остана без думи пред гротескното му пренебрежение към сериозността на измамата му.
	— От сега нататък трябва да ме наричаш Андрю — отвърна той.
	— Ще те наричам както си искам! Мили боже! Това не е игра, Дръмънд. Това, което си направил, е напълно неморално, дори незаконно! Как можеш да носиш измамата си толкова леко?
	— Не знам, но гледам към океана и си представям баща си и брат си, мъртви на дъното, вече оглозгани до кокал от акулите. И си спомням за теб, Кити, как едва не ме напусна и ти, когато се разболя. Просто вече разбирам колко е ценен животът. Така че да — съгласи се той, — нося я леко.
	Кити се извърна от него, опитвайки се да схване значението на онова, което бе сторил.
	_За да бъде с нея…_
	— Трябва да призная, че съм изненадан, че ти не се сети, макар да се постарах да се дистанцирам физически от теб. — Дръмънд си беше свалил обувките и чорапите и вече си махаше и панталоните. — Като за начало, би трябвало да познаваш Андрю достатъчно добре, за да се сетиш, че той никога не би пътувал по суша с кон и файтон. Всъщност дойдох в Бруум с камила, както обикновено, но реших, че файтон звучи по-реалистично.
	— Да, помислих, че е странно, но тогава нямах причина да вярвам, че съпругът ми би излъгал — отвърна студено тя. — Може би сега ще ми кажеш как всъщност си се спасил.
	— Андрю беше този, който ме помоли да сляза от „Куумбана“ в Джералдтън. Даде ми куфарче с пари, каза ми къде да се срещна с контакта му и ми показа снимка на това, което трябваше да взема в замяна. Накратко, той призна, че го е страх сам да проведе пътуването, а и знаеше, че аз имам много повече опит с ориентирането във вътрешността на Австралия. Предвид факта, че се канех да избягам с жена му и сина му на връщане, чувствах, че това е най-малкото, което бих могъл да направя. Последно добро дело, така да се каже.
	— И какво трябваше да вземеш?
	— Кити, това е история за друг път. Достатъчно е да знаеш, че уплахата на Андрю в последния момент спаси живота ми и погуби неговия. Ако беше отворила телеграмите си, щеше да откриеш една от мен, която те предупреждаваше, че ще се срещна с Андрю тук, в Бруум, за да му предам неговата… скъпоценност, преди да отплавам за Дарвин, както бях планирал. Писах, че ще се забавя няколко дни и да ме изчакаш там, докато пристигна. А сега ме извини, но трябва да поплувам, за да се разхладя.
	Кити седна на плажа, а главата й не просто се въртеше — в нея сякаш се вихреше торнадо. Гледаше го как се гмурка във вълните, по толкова непривичен на Андрю начин, и едва повярва, че е успял да я подведе. Но се беше подвела, заедно с всички останали в града.
	Последствията от това, което бе сторил, и рискът, който бе поел, висяха над нея като проклятие. Но дори така не можеше да не си представи щастието, което щяха да споделят, законно, като съпруг и съпруга.
	Как можеш да мислиш по този начин, Кити? Съвестта я гризеше и тя започна да трие ръце в пясъка, за да се върне в реалността.
	Най-много я ядосваше фактът, че той не бе споделил плана си с нея, а просто бе приел за даденост, че тя ще иска същото.
	И действително го искаше. Господ да й е на помощ, но го искаше…
	Но на каква цена?
	Кити знаеше, че щеше да бъде висока, но след кръвопролитието в последните няколко седмици, какво значение имаше? Ако животът в Австралия я бе научил на нещо, то беше, че човешкият живот е крехък — природата управляваше света и не я интересуваше какво причинява на хората, които живееха на нейната земя.
	Освен това, помисли тя, семейството й никога не бе виждало Андрю — по всяка вероятност можеше да си отиде у дома в Единбург, хванала Дръмънд за ръката, и те не биха заподозрели нищо. Австралия беше още млада държава и хората, достатъчно смели, за да я обитават, имаха дарбата сами да пишат правилата си — а точно това бе сторил Дръмънд.
	Той излезе от морето и тръгна към нея, изтръсквайки капките от себе си като куче. Тогава тя видя какъв е всъщност — чаровен измамник, който би направил всичко, за да получи каквото иска — и разбра какъв би бил животът й с него.
	За да бъде с Дръмънд, щеше да живее в лъжа до смъртта си, да предаде двама мъртъвци и една скърбяща съпруга и майка. Да не говорим за скъпоценния й син — напълно невинен във всичко това — който щеше да порасте, вярвайки, че чичо му е баща му…
	_Не! Не! Това е грешно, грешно е…_
	Когато Дръмънд се приближи до нея, Кити се изправи. Тръгна по плажа, внезапно неспособна да сдържи гнева си.
	— Как смееш! — изкрещя тя на морето и облаците, носещи се над нея. — Как смееш да забъркваш мен в отвратителната си шарада! Не виждаш ли, Дръмънд, че това не е някоя от малките ти игрички? Това, което си направил, е направо… направо гнусно! И аз няма да участвам в него.
	— Кити, мила моя Кет, мислех, че искаш да имаш живот с мен. Направих го за нас…
	— Не, не си! Направил си го за себе си! — Кити крачеше напред-назад по пясъка. — Дори не прояви учтивостта да ме попиташ какво мисля предварително! Ако някой узнае истината, няма съмнение, че ще влезеш в затвора!
	— Ти не би искала това да ми се случи, нали?
	— Не е повече от това, което заслужаваш! Господи, каква бъркотия. Каква бъркотия! И не виждам изход.
	— Трябва ли да има изход? — Дръмънд се приближи до нея внимателно, сякаш беше притиснат в ъгъла скорпион, който може да го нападне всеки момент. — Има ли значение какво е името ми, или твоето? По този начин можем да бъдем заедно завинаги. Прости ми, Кити, ако съм действал прибързано. — Той пристъпи по-близо до нея. — Моля те!
	Чу се звучно пляс, когато Кити го зашлеви в лицето за втори път в живота си. Тя едва се сдържа да не му се нахвърли с юмруци.
	— Не виждаш ли? Ако само беше почакал, ако имаше малко търпение, а не беше действал необмислено както обикновено, тогава може би един ден щяхме да бъдем заедно. Законно, както и пред Бога! Всеки би взел за нормално една вдовица да се сближи с девера си. Но не, Дръмънд, ти трябваше да вземеш закона в свои ръце и да се представиш като Андрю пред целия град!
	— Тогава ще им кажа, че съм се ударил по главата, или…
	— Не ставай смешен! Никой не би повярвал и за секунда, а и това само би ме изкарало съучастничка в отвратителната ти лъжа. Наистина ли очакваш хората да повярват, че не съм познала собствения си съпруг?
	— Тогава може просто да действаме по първоначалния си план — предложи Дръмънд, вече отчаян. — Ти и Чарли да дойдете с мен в станцията. Там никой няма да знае кои сте…
	— Не! Съпругът ми е мъртъв и трябва да почитам паметта му. О, Дръмънд, не виждаш ли, че си сключил договор с дявола и вече нищо между нас не може да бъде наред? — Кити коленичи в пясъка и се хвана за главата. Между тях се спусна тишина, която продължи дълго. Накрая Дръмънд заговори.
	— Права си, разбира се, Кити. Действах необмислено. Видях възможност да те взема и не спрях да помисля. Това е голям недостатък у мен, признавам го. Толкова искам да живея за момента, че не обмислям дългосрочните последици. И какво ще искаш да направя?
	Кити затвори очи и си пое дъх, събирайки смелост да каже необходимите думи.
	— Трябва да си тръгнеш. Колкото може по-скоро.
	— И къде да отида?
	— Това не е мой проблем. Ти не ме попита за мнение, преди да вземеш прибързаното си решение и аз не мога да участвам в бъдещите ти планове.
	— Тогава може би ще отида да видя майка си. Да оставя нещата да поутихнат. Който и син да съм, това ще й донесе утеха, че й е останал поне един. Кой трябва да бъда?
	— Току-що ти казах, не искам повече да имам нищо общо с това. — Кити закърши ръце.
	— Ами хората тук, в Бруум? Няма ли да се зачудят защо съпругът ти си е дошъл и си е тръгнал отново толкова бързо?
	— Сигурна съм, че ще разберат, че след смъртта на баща и брат има много работа за вършене другаде.
	— Кити… — Ръката му се протегна към нея и тя се дръпна, знаейки, че докосването му ще унищожи решимостта й.
	Дръмънд оттегли ръката си.
	— Ще можеш ли някога да ми простиш?
	— Прощавам ти сега, Дръмънд, защото знам, че въпреки невероятната ти глупост не си имал лоши намерения. Не мога и да кажа, че вече не те обичам, защото винаги ще те обичам. Но никога не мога да приема това, което си направил, нито да водя живот в лъжа, какъвто си избрал не само за нас, а и за Чарли.
	— Разбирам. — Дръмънд се изправи и този път Кити видя сълзи на пълно отчаяние в очите му. — Ще си тръгна, както пожела. И ще се опитам, макар в момента да нямам представа как, да поправя щетите, които егоистичното ми поведение е причинило на теб и Чарли. Той ще порасте без баща…
	— И без чичо.
	— Това завинаги ли е?
	— Никога не бих могла да излъжа сина си. Той трябва да смята паметта на баща си за свещена.
	— Но той ме видя едва тази сутрин…
	— Времето лекува, Дръмънд, и ако си отидеш, няма да е трудно един ден да му кажа, че баща му е починал.
	— Искаш отново да умра?
	— Това е единственият начин.
	— Тогава — от гърлото на Дръмънд се изтръгна дълбока въздишка — ще си отида тази нощ. И колкото и да ми се ще да ти се моля, да те моля на колене да промениш решението си, да се възползваш от шанса за щастие, който сега стои пред нас, няма да го направя. Кити, когато си спомняш този момент, никога не се питай дали имаш някаква вина. Нямаш. Аз бях този, който унищожи бъдещето ни.
	— Трябва да се връщаме. Смрачава се. — Кити се изправи с отмалели ръце и крака, сякаш беше счупена играчка.
	— Мога ли поне да те подържа в ръцете си за последен път? За сбогом?
	Кити нямаше сили да каже да или не. Остави го да я прегърне за последно.
	Накрая той я пусна, предложи й ръката си и тръгнаха заедно обратно през пясъка.
	Кити се зарадва, че Чарли вече си беше в леглото, когато се прибраха у дома. Тя избяга в спалнята си и затвори вратата, след което седна на стола си като обречена на смърт жена и зачака да чуе стъпките на Дръмънд в коридора и затварянето на входната врата, което би й казало, че си е отишъл. Вместо това видя сенки пред прозореца си и чу гласове. Стана от леглото си, погледна през прозореца и видя, че Дръмънд говори с Камира в градината. Пет минути по-късно на вратата й се почука.
	— Извини ме, че те притеснявам, Кити, но трябва да ти дам нещо, преди да тръгна. — Дръмънд й подаде малка кожена кутийка. — Това е причината днес да съм още жив. Андрю получи телеграма, докато плавахме нагоре от Фремантъл. Каза ми, че имало перла — много известна перла — за която чул от контактите си, че се продава. Трябвала му много детективска работа, за да потвърди произхода й, след което се свързал с посредника на продавача. Телеграмата, която получил в отговор, казвала да занесе парите в брой на уреченото място, на няколко часа от Джералдтън. Както знаеш, аз се съгласих да му бъда посредник, слязох от кораба и отидох да взема перлата. Със съветите на Андрю за какво да гледам, когато я видя, разбрах, че е истинска. Така че — въздъхна той — последният ми жест към брат ми е да предам розетната перла в ръцете на съпругата му, както той пожела. Струва цяло състояние, близо двайсет хиляди, а Андрю очакваше с нетърпение да я види на врата ти, за да покаже както любовта си към теб, така и успеха си на цял Бруум.
	— Аз…
	— Почакай, Кити. Има още. Трябва да знаеш, че според легендата перлата е прокълната. Всеки законен собственик е умрял, според мълвата, от внезапна и шокираща смърт. Андрю беше настоящият собственик на перлата, а той лежи на дъното на морето. Кити, макар да трябва да сторя каквото брат ми ме помоли, те умолявам да се отървеш от нея по най-бързия начин. Никога не я притежавай. Всъщност няма да ти я давам в ръцете, а ще я оставя на място, което сметнеш за сигурно. Умолявам те да не я докосваш.
	Кити огледа кутийката, после лицето на Дръмънд, и не видя и помен от веселие в очите му. Той беше смъртно сериозен.
	— Мога ли поне да я видя?
	Дръмънд отвори кутията и Кити погледна перлата. Беше необичайно голяма, с абсолютно съвършен златисторозов цвят. Великолепната перла сякаш излъчваше собствена светлина и привличаше погледа към себе си.
	Кити си пое дъх.
	— Толкова е красива… най-прекрасната перла, която някога съм виждала… — Тя се пресегна към нея, но Дръмънд дръпна кутията извън обсега й.
	— Не я докосвай! Не искам смъртта ти да тежи на съвестта ми заедно с всички други ужасни неща, които съм сторил. — Той затвори кутията. — Къде да я прибера?
	— Ето тук. — Кити отиде до бюрото си и отвори тайното чекмедже под него. Дръмънд пъхна кутийката вътре и я заключи здраво.
	— Закълни ми се, че няма да я докоснеш — помоли я той, когато й подаде ключа.
	— Дръмънд, не може точно ти да вярваш на такава история! Има много слухове за определени перли в Бруум. Всичките са измислици.
	— За жалост, след последните няколко седмици наистина повярвах в нея. Докато носех перлата, вярвах, че е спасила живота ми. И докато тя беше у мен, измислих плана си. Чувствах се… неуязвим, сякаш невъзможното бе възможно. Бях в еуфория. А сега загубих всичко, което има значение. Душата ми е мъртва, също като баща ми и брат ми. Тъй че трябва да кажа сбогом. И ако някога отново се срещнем, се надявам да ти покажа, че съм се поучил от ужасната си грешка. Моля те, опитай се да ми простиш. Обичам те, моя Кет. Завинаги. — Дръмънд се обърна и тръгна към вратата.
	Всеки инстинкт в тялото на Кити я молеше да измине няколкото метра до него, да го завлече обратно при себе си, да живее и да използва шанса, който той им бе дал, да се върнат в спалнята като съпруг и съпруга. Но тя остана непреклонна.
	— Сбогом.
	Той й се усмихна за последен път. И си отиде.


>>	23.

C>
	_„Алиша Хол“_
	_Виктория авеню_
	_Аделаида_
	_5 юни 1912_

	Мила моя Кити,
	Пиша ти с натежало сърце, понеже единствено ти можеш да си представиш радостта, която изпитах, когато получих телеграмата на Андрю от Бруум с новината за чудотворното му спасение.
	Мила моя, ти си единственият друг човек, когото познавам, който наистина разбира какво е да преминеш пред вихъра от емоции, който ме сполетя в последните седмици. Истината е, че в продължение на дни след трагедията не можех да намеря причина да продължа да живея. Загубих целия си свят само за няколко часа, но за щастие можех да се уповавам на Бога.
	Завръщането на Андрю при нас беше чудо, на каквото не се бяхме и надявали. Но го получихме, макар че, както казах по-горе, това писмо няма да завърши с добри новини.
	Очаквах Андрю да ме посети тук, в Аделаида, за да видя със собствените си очи скъпоценния си син. Но вчера ме посети господин Ангъс, семейният адвокат, за да ми каже, че Андрю е ходил да го види и го е помолил да ми предаде писмо, което ми е написал. Според господин Ангъс загубата на брат му и баща му на кораба, на който и той самият е трябвало да бъде, е поразила Андрю дълбоко. Той изпитва ужасна вина, че още ходи по земята, докато те са си отишли. Мила Кити, може би шокът просто е бил твърде голям за него, понеже господин Ангъс забелязал, че той сякаш не е бил напълно с ума си и не се държал като себе си.
	Андрю помолил господин Ангъс да ми каже, както и на теб, че е решил да си тръгне, за да се възстанови. Само ми се ще да бе дошъл лично при мен, защото щях да го помоля настоятелно да остане. Има много добри лекари, които биха могли да помогнат с психическия срив — той имаше проблеми с нервите и като дете, — но Андрю явно е настоял, че трябва да го направи сам. Също така помолил господин Ангъс да те помоли за прошка, че те е изоставил толкова скоро след завръщането си, но не искал да ти причинява последствията от объркания си ум.
	Ще ми се да можех да ти дам малко утеха, като ти кажа кога ще се върне при нас, но той не е дал никакви насоки по въпроса на господин Ангъс. Освен това, макар да ми изглежда като чиста лудост, той е настоял всички бизнес интереси на семейство Мърсър да бъдат поставени под попечителство за Чарли. Господин Ангъс донесе документите да ми ги покаже и беше ужасно — дори подписът на Андрю почти не приличаше на неговия. Ако дотогава Андрю не се е върнал, всичко ще премине в ръцете на Чарли, щом той навърши двайсет и една.
	Според писмото на Андрю той е посетил Ноел Донован, преди да напусне Бруум, и го е уведомил за решението си. Господин Донован е способен мъж и несъмнено ще управлява предприятието добре. Освен това Андрю е направил теб, Кити, единствен изпълнител на попечителския фонд на Чарли. Имах резерви и към това решение, което поставя тежък товар на раменете ти, но Андрю казва, че има пълна вяра в преценката ти.
	Трябва да спомена и че когато господин Ангъс прочете завещанията на любимия ми съпруг и Дръмънд, изготвени само няколко седмици по-рано, когато те бяха тук, в Аделаида, се оказа, че скъпият чичо на Чарли също е завещал на племенника си всичките си земни притежания, което прави милото ни момче единствен наследник на богатството на рода Мърсър. Голям товар тежи на младите ти рамене, но ние, жените, не можем да сторим нищо, за да променим желанията на Андрю. В писмото си той ме помоли да те уверя, че всеки месец на сметката ти в Бруум ще бъде превеждана сериозна сума, предостатъчна да покрие разходите ти. Разбирам обаче, че това е слаба утеха пред перспективата отново да загубиш съпруга си, поне засега.
	Мила Кити, сигурна съм, че това ще нанесе допълнителен шок на вече стресираните ти нерви. Моля те да обмислиш идеята да дойдеш с внука ми да живеете тук, в „Алиша Хол“, за да дадем една на друга утеха и сила в тази нова буря.
	Можем само да се молим за Андрю и за бързото му завръщане.
	Моля да ме уведомиш за решението си възможно най-бързо.
@	Едит
C$
	Кити остави писмото и усети как по цялото й тяло избиха студени капки пот, а в гърлото й се надигна жлъч; тя изтича до легена в спалнята си и повърна в него. Изтри устата и лицето си с хавлия, отнесе легена в тоалетната и го изля, сякаш изхвърляше последните отровни вътрешности на измамата на Дръмънд. Камира я откри, докато миеше легена в кухнята.
	— Пак ли повръщала, госпожа Кити? Вие болна? Довеждам доктор, дойде види вас. Кожа и кости сте, тъй е — изкудкудяка тя, сипа чаша вода от каната и й я подаде.
	— Благодаря ти. Добре съм, няма проблем.
	— Виждала се в огледало скоро, госпожа Кити? Вие като дух.
	— Камира, къде е Чарли?
	— В колиба с Кет.
	— Тогава трябва да ти кажа, че господин Шеф си отиде за известно време.
	Камира я изгледа подозрително.
	— Кой „господин Шеф“?
	— Андрю, съпругът ми, разбира се.
	— Може би тъй най-добре — кимна многозначително Камира. — Аз и Фред грижим се за вас и Чарли. Онез мъже — веждите на Камира се събраха — големи бели правят.
	— Вярно си е. — Кити се усмихна слабо на твърде сдържаното изказване на Камира.
	— Госпожа Кити, аз…
	Чарли и Кет се появиха на вратата на кухнята и Камира въздъхна и не каза нищо повече.
	Този следобед Кити седна на верандата и препрочете писмото от свекърва си. Понеже Дръмънд бе изпратил телеграма, че „Андрю“ е оцелял, Кити предположи, че не е имал друг избор, освен да продължи шарадата си до края. Поне бе удържал на обещанието си към нея и бе изчезнал. Особено много я трогна фактът, че преди всичко това да се случи, Дръмънд вече бе оставил в завещанието си всичко, което притежава, на Чарли.
	Сега, след като първоначалният й ужас бе намалял, Кити знаеше, че съществува опасност да й се прииска да не бе действала толкова прибързано. Първо бе дошъл гневът, после скръбта, а накрая съжалението. През дългите, болезнено самотни нощи, Кити агонизираше в размисли дали не трябваше да остави малко време нещата да се успокоят. Сега бе твърде късно — Дръмънд си беше отишъл завинаги, както тя го бе помолила.
	Веднъж вече бе скърбяла за него; сега й се налагаше да го прави втори път.
	Чарли почти не реагира, когато му каза, че „татко“ е заминал по работа. Той беше свикнал с пътуванията на Андрю и както си беше вглъбен в собствения си детски свят на фантазиите с Кет, прие новината спокойно. Най-тъжно бе това, че Чарли говореше много повече за своя „чичо Дръм“.
	— Знам, че е отишъл горе на небето, защото Бог го е искал, но на нас ни липсват игрите му, нали, Кет?
	— Да, липсват ни — кимна сериозно Кет.
	Кити се усмихна на речта на малкото момиченце. Кити й говореше на английски от раждането й, а тя дори знаеше и малко немски. Беше прекрасно дете: учтиво, възпитано и обожавано от майка си. Но Кити се чудеше какво ще донесе бъдещето на Кет. Защото въпреки красотата и интелекта си, тя беше дете от смесен произход, отхвърлено от културата на баща си, както и от тази на майка си, и следователно оставено на милостта на обществото, което ги управляваше сега.
	Кити отвори чекмеджето на бюрото си, за да пише на Едит и да откаже предложението й да даде дом на нея и Чарли в „Алиша Хол“. Макар да знаеше колко ще бъде трудно да остане в Бруум като вдовица, тук поне беше самостоятелна. Може би, помисли си, щеше да заведе Чарли в Шотландия в следващите няколко седмици, за да се види със семейството си и да реши дали да се върне там за постоянно.
	Пръстите й усетиха хлада на месинговия ключ, който отваряше тайното чекмедже. Във вихъра на емоциите си тя бе забравила за перлата, която й даде Дръмънд точно преди да си тръгне. Тя отключи чекмеджето, извади кутийката и отвори капачето й. И ето я, блестяща в светлината, с великолепния си бледорозов оттенък и размер, който показваше високата й стойност. Злото, което криеше според легендите, бе дълбоко скрито в песъчинката, родила сияйната й красота. Също като злата, но красива кралица от детските приказки, външната й обвивка дори не намекваше какво се крие вътре.
	Следвайки предупреждението на Дръмънд никога да не я докосва или „притежава“, Кити я остави и закрачи из стаята. От една страна, това беше последният дар на Андрю за нея и би трябвало да го носи на врата си, за да го видят всички. От друга страна, ако Дръмънд беше прав, той носеше смъртоносно проклятие.
	На вратата се почука.
	— Влез! — каза Кити, все още потънала в мисли.
	— Госпожа Кити, децата неспокойни и казват на мен и Фред, че искат ходи на плажа. Аз… — Погледът на Камира падна върху перлата и черните й вежди се смръщиха. — Госпожа Кити, не пипате това! — Камира промърмори нещо на себе си и отмести очи, когато един слънчев лъч падна върху перлата и тя заискря. — Затворете кутия! Сега! Не гледате, госпожа Кити! Затворете кутия!
	Кити механично изпълни нареждането, а Камира отвори прозореца зад бюрото.
	— Не се страхува, госпожа Кити, аз спасява вас.
	Камира продължи да мърмори неразбираеми думи и под втрещения поглед на Кити хвана шепа от муселинената си пола, замахна към кутията и я изхвърли през отворения прозорец.
	— Какво си мислиш, че правиш?! Тази перла е ценна, Камира! Изключително ценна! Ами ако не успеем да я намерим? — Кити проточи врат през прозореца.
	— Виждам я — каза Камира, сочейки към мястото, където бе паднала кутийката. — Госпожа Кити, да не продавате таз перла! Не взимате пари за нея. Разбирате?
	— Моят… съпруг спомена за проклятието върху нея, но това трябва да е само легенда, нали?
	— Кажете ми тогаз защо господин Шеф сега мъртъв? И много преди него.
	— Имаш предвид господин Дръм, Камира — поправи я остро тя.
	— Госпожа Кити — въздъхна Камира — аз различава онез двама, дори ако вие не.
	— Аз… — Кити осъзна, че няма смисъл да се опитва да поддържа измамата пред Камира. — Значи вярващ в проклятието?
	— Духове откриват алчни хора и убиват ги. Усещам тез лоши духове в оназ кутийка. Казвам на господин Дръм не хубаво.
	— Какво предлагаш да направя с нея, ако не мога да я продам, Камира? Освен че е последният ми подарък от Андрю, тя струва цяло състояние. Не мога просто да я хвърля на боклука.
	— Давате я на мене. Аз отнасям кутия, че да не дойде зло.
	— Къде?
	Очите на Кити се присвиха за миг, понеже колкото и да обичаше и да вярваше на Камира, момичето беше бедно, а тази перла би донесла на нея и детето й цял нов живот. Камира видя изражението й и както обикновено прочете мислите й.
	— Запазите ли таз лоша проклета перла, продадете ли я на голям богаташ, Чарли сирак до три месеца. — Тя скръсти ръце и отмести поглед.
	— Е, добре — съгласи се Кити. Все пак нямаше нужда от парите, нито пък синът й. — Донесе ужасен късмет на всички ни. Ако вярвах в проклятието, бих казала, че е унищожила семейството ни. — Кити преглътна тежко и я стрелна с поглед. — Може би е по-добре да се махне бързо, за да започнем да дишаме отново.
	— Фред води на място, дето знае. Аз и Кет отиваме за един ден с него. — Камира тръгна към вратата. — Тъй най-добре, госпожа Кити. Сложим лошо нещо там, дето не мож навреди.
	— Ти ще се погрижиш да не ни навреди. Благодаря ти, Камира.

	* * *

	Няколко дни по-късно Ноел Донован дойде да посети Кити.
	— Извинете ме, че отново ви се натрапвам, госпожо Мърсър, особено в такъв труден момент за семейството ви, но сигурно знаете, че съпругът ви повери на мен управлението на Перлената компания „Мърсър“, докато се върне или малкия Чарли навърши пълнолетие.
	— Нека се надяваме, че ще бъде първото — отвърна Кити.
	— Разбира се, не се и съмнявам. Такова трудно време за вас, госпожо Мърсър. Моето собствено семейство загуби десетима в картофения глад* миналия век. Това докара оцелелите тук. Много мъже и жени дошли по тези брегове заради трагедия.
	[* „Големият картофен глад“. — През периода 1845–1849 година болестта фитофтороза унищожава три поредни реколти картофи в Ирландия, основната храна за населението. От глад умират повече от един милион ирландци, и няколко милиона емигрират. — Б.ред.]
	— Аз не съм дошла с трагедия, но тя изглежда ме е последвала тук — каза рязко Кити. — А сега, господин Донован, какво мога да направя за вас?
	— Ами работата е там, че вие сигурно най-добре знаете какво е минавало през главата на Андрю. И се чудя дали знаете кога точно ще се върне?
	— Не ми е дал никакви насоки, господин Донован.
	— Не си ли говорехте на вечеря, като мен и жена ми? — продължи да я притиска Донован. — Ако някой знае мислите му за бъдещето на бизнеса, това ще сте вие.
	— Да, разбира се. — Някакъв дълбок инстинкт вътре в нея й каза да отговори положително. — Преди заминаването му говорихме за много неща.
	— Значи сте наясно, че съпругът ви е изтеглил двайсет хиляди лири от сметката на компанията само няколко дни, преди да замине?
	Стомахът на Кити се сви, защото тя знаеше за какво трябва да е използвал парите Андрю.
	— Да. И какво?
	— Може би са били за нов платноход?
	— Да, точно така.
	— А знаете ли кой точно го строи? Изглежда не е записано в счетоводството.
	— Боя се, че не, макар да ми се струва, че беше компания в Англия.
	— Може и така да е. Работата е там, госпожо Мърсър, че загубихме три платнохода в циклона. Благодаря на Бога, че беше сезонът за ремонти, иначе щяха да са повече. Проблемът е, че като съберем това с дефицита от двадесет хиляди лири, си превишаваме кредита към банката, и то много.
	— Наистина ли? — Макар Кити да беше шокирана, тя не показа изненадата си. — Не може ли дългът да се плати на вноски в определен период от време, докато компанията се възстановява от загубата?
	— Двадесет хиляди лири и три платнохода са голяма загуба за възстановяване, госпожо Мърсър. Дори с добър улов в идните месеци, бих казал, че ще ни трябват поне три години да се изплатим и пак да излезем на печалба. Освен, разбира се, ако не извадим късмет и не направим голям удар… — Гласът на Ноел стихна и тя видя притеснението на обикновено спокойното му лице.
	— Разбирам.
	— А другият ни проблем, ако нямате нищо против да го кажа, е ниският морал на екипажа. Заради двойната загуба е, виждате ли? Колкото и усилено да работеше съпругът ви, мнозина още виждат господин Стефан като истинския шеф. А сега, като го няма господин Андрю, някои от най-добрите ни мъже почват да приемат оферти от други компании. Едва вчера Ичитаро, най-опитният ни гмуркач, ми каза, че той и помощникът му отиват да работят за компанията на Рубин. Страшен удар, а и само ще окуражи други мъже да сторят същото.
	— Напълно ви разбирам, господин Донован. Ситуацията определено е сериозна.
	Ноел се изправи.
	— Вижте ме само, дошъл съм да ви притеснявам с бизнес въпроси, когато сте понесла такива загуби. По-добре да си ходя.
	— Господин Донован! — спря го Кити и също се изправи. — Изглежда, че, както казвате, мъжете са обезсърчени и останали без лидер. Може би ще е добра идея да дойда в офиса и да поговоря с тях? Да им обясня, че Перлената компания „Мърсър“ продължава да работи и няма причина за тревога?
	Ноел не изглеждаше уверен.
	— Бих казал, без да искам да ви обидя, госпожо Мърсър, че не съм убеден дали биха послушали жена.
	— Мъжете не слушат ли жените си у дома, не получават ли от тях утеха? — отвърна Кити и Ноел се изчерви.
	— Ами може и да сте права. И не мога да кажа, че ще навреди. Платноходите ни трябва да излязат вдругиден. Забавихме се, докато търсехме нов екипаж.
	— Платихте ли вече на онези мъже, които искат да напускат?
	— Не. Ще дойдат за последната си надница сутринта.
	— Тогава, моля да съберете всички от екипажите, които можете да измъкнете от баровете и бордеите, и да им кажете, че новият началник на Перлената компания „Мърсър“ иска да говори с тях утре в единайсет часа.
	Ноел вдигна вежда.
	— Да не казвате, госпожо Мърсър, че Андрю е прехвърлил бизнеса на вас?
	— В общи линии — да. Аз съм изпълнител на попечителския фонд, в който е поставено предприятието, така че съм най-близкото нещо до началник, което имате.
	— Каква новина само! Трябва да ви предупредя, госпожо Мърсър, те са опасна дружина, и ще очакват мъж.
	— Живея в Бруум от пет години, господин Донован, и това ми е пределно ясно. Ще се видим утре, точно в единайсет часа. — Кити отиде до чекмеджето на бюрото си и отброи пачка австралийски долари. — Идете в „Ямасаке и Мисе“ и купете двадесет и четири бутилки от най-доброто им шампанско.
	— Сигурна ли сте, че е разумно, госпожо Мърсър, предвид състоянието на финансите на компанията?
	— Това не са пари на компанията, господин Донован, а мои лични.
	— Е, добре. — Ноел прибра парите и й се усмихна. — Бих казал, че по един или друг начин работниците ни ги очаква голям шок.
	След като Ноел си тръгна, Кити повика Фред да я закара в града. Влезе в шивачницата на Уинг Хинг Лонг и попита дали може да й ушие рокля с дълги ръкави от бял памук, като този за саката на перлените командири. На корсажа трябваше да има големи перлени копчета, които да се закопчават отпред, и висока яка. След като плати двойно, за да се увери, че дрехите ще са готови за взимане в девет на следващата сутрин, тя се върна вкъщи и прекара следобеда, вървейки напред-назад в дневната, докато обмисляше какво да каже утре на мъжете. Не можеше да измисли нищо и се зачуди дали не е полудяла, че изобщо се опитва. Тогава си спомни баща си зад амвона всяка неделя. Често гледаше тълпата, омагьосана не толкова от думите му, колкото от чистата сила на вярата му в тях и на неоспоримата му харизма.
	_Трябва да опитам, за Андрю, за Чарли и за Дръмънд_ — каза си тя и изведнъж й хрумна идея.

	* * *

	Кити разгледа отражението си в огледалото на следващата сутрин. Закачи си малката златна верижка, която бе взела от безупречно бялото сако на Андрю, и която бе символът на перления командир. Вдигна бялата му шапка, сложи я на главата си и се засмя, като се видя в огледалото. Може би беше твърде много, но все пак сложи шапката при коженото куфарче на Андрю, което той използваше, за да носи документите си между офиса и дома си.
	Погледна за последен път отражението си и си пое дълбоко дъх.
	— Кити Макбрайд, не си се родила дъщеря на баща си за нищо…

	* * *

	— Господа — започна Кити, гледайки надолу към морето от мъжки лица под нея, и се запита за миг на колко ли различни националности говори. Сред тях се виждаха японци, малайци, купангери и някои по-бели лица. Виждаше, че някои вече се хилят и си шепнат. — Първо искам да се представя на онези от вас, които не ме познават. Казвам се Катрин Мърсър и съм съпруга на господин Андрю Мърсър. Поради скорошната загуба на баща си и брат си, господин Мърсър бе принуден да напусне Бруум, за да се погрижи за някои семейни въпроси. Надявам се всички да му пожелаем успех в пътуването и да се молим да намери сили да се справи с тези проблеми в този труден за него момент.
	Кити чу лек трепет в гласа си, когато повтори лъжата.
	_Не показвай слабост, Кити, ще я подушат от километри…_
	— Докато трае отсъствието му, той ме помоли да действам от негово име, с помощта на господин Ноел Донован, който ще продължи да се занимава с всекидневните въпроси по управлението на компанията.
	Тя видя доста повдигнати вежди и чу недоволен шепот от слушателите. Събра всички сили, които притежаваше, за да продължи.
	— Господа, наскоро чух слухове в града, че Перлената компания „Мърсър“ има финансови проблеми поради загубата на три от платноходите ни в циклона. Някои твърдят, че може да фалираме. Сигурна съм, че никой от вас, събрани днес тук, не е бил толкова безсърдечен, че да разпространява подобни слухове след трагедията, сполетяла не само нашето семейство, а и целия град Бруум. И че всеки един от вас помни с добро човека, който започна всичко това, господин Стефан Мърсър. Перлената компания „Мърсър“ е една от най-старите и ползващи се с най-висока репутация в града и е осигурила на мнозина от вас приходи — за вас самите, за съпругите и децата ви. Тук съм, за да ви кажа, че слуховете за финансови проблеми са напълно необосновани. Те са разпространени от онези, които завиждат на наследството ни и искат да се провалим. Империята на Мърсър е една от най-богатите и успешни в Австралия и мога да уверя всеки човек тук, че няма никакъв недостиг на пари, нито в перлената компания, нито като цяло. Тази сутрин господин Донован и аз подписахме договор за строеж на три нови платнохода. Надяваме се да добавим още два до края на годината.
	Кити си пое дъх и прецени настроението на публиката. Някои от мъжете се бяха обърнали към съседите си, за да им преведат думите й. Мнозина кимаха с изненада.
	_Почти са мои…_
	— Нашият бизнес изобщо не е пред срив, а напротив — в следващите месеци ще търсим да съберем най-добрите мъже в Бруум, за да се присъединят към нас. Моето желание, както и на съпруга ми, е да направим Перлената компания „Мърсър“ най-великата в света.
	При тези думи се чуха малко одобрителни викове и дадоха на Кити кураж да продължи.
	— Разбирам, че някои от вас тук днес вече са решили да продължат другаде. Разбира се, дължимото ще ви се изплати. Ако пожелаете да промените решението си и да останете, ще получите бонус от десет процента върху всички надници, които е пожелал господин Стефан Мърсър в завещанието си. Господа, от името на семейство Мърсър ви моля за прошка за несигурността, която сте изпитали през последните няколко седмици. Както и за разбиране, че ние, като много други семейства тук, в Бруум, се борехме със сполетялата ни загуба. Някои от вас сигурно се съмняват и в способностите на една жена отговорник. Но ви моля да погледнете жените в собствените си семейства и да признаете уменията им. Те водят домакинствата ви, несъмнено се грижат и за семейния бюджет, и задоволяват изискванията на мнозина. Може външно да не показвам физическата сила и куража да плавам в океана, които всеки един от вас демонстрира ден след ден, но в сърцето си имам и двете. Както и благословията на скъпия ми покоен свекър и на съпруга ми да поведа Перлената компания „Мърсър“ към бъдещето.
	Мъчейки се да не се задъхва от емоции и стрес, Кити погледна надолу към публиката си и видя, че вече са притихнали и се мъчат да уловят всяка нейна дума. Според молбата й бяха донесени чаши шампанско на подноси и раздадени на всички в стаята. Ноел се появи до нея и й подаде чаша, която тя взе.
	— Утре ще бъда на пристанището, за да изпратя онези от вас, които още са с нас, към морето. Да ви пожелая успех и да се моля да се върнете благополучно у дома. Накрая бих искала всички да вдигнем чаши за мъжете, които загубихме в скорошния циклон. И особено за нашия основател, господин Стефан Мърсър. — Кити вдигна чашата си. — За Стефан!
	— За Стефан! — повториха в хор мъжете и Кити отпи шампанско заедно с тях.
	Отново се възцари тишина, после някой в публиката извика:
	— Три пъти ура за госпожа Мърсър! Хип-хип!
	— Ура!
	— Хип-хип!
	— Ура!
	— Хип-хип!
	— Ура!
	Кити залитна леко и усети силна ръка около себе си. Ноел й помогна да седне на един от столовете отстрани и тя прие с благодарност.
	— Страхотна реч изнесохте — каза той, докато гледаха как мъжете си доливат чашите и започват да говорят помежду си.
	— Даже мен убедихте — прошепна й с усмивка. — Едва ли има човек, когото да не сте успели да убедите. Макар че Бог знае как ще платим за обещанията, които току-що дадохте.
	— Трябва да намерим начин, Ноел — отвърна тя, — и ще го намерим.
	— Изглеждате изтощена, госпожо Мърсър. Защо не отидете да си починете? Свършихте си работата тук, това е сигурно. Сега ще искат да си пресушат чашите и да си получат парите, включително бонуса, който им предложихте, госпожо Мърсър, а сметките вече са празни…
	— Имам допълнителната сума у себе си — каза твърдо Кити. — А сега, ако нямате възражения, бих искала да поздравя лично всеки от мъжете и да им платя дължимото.
	— Нямам никакви възражения, разбира се. — Ноел я погледна с възхищение, поклони се леко и побърза да вземе надниците от счетоводителя в задния офис.

	* * *

	В четири часа следобед на същия ден Фред помогна на Кити да слезе от файтона. Тя влезе със залитане през входната врата на къщата.
	— Отивам да си почина — каза на Камира, когато се разминаха в антрето. — Ще ми донесеш ли кана прясна вода в стаята?
	— Да, госпожа Кити. — Камира направи обичайния си реверанс, след което огледа господарката си. — Вие пак болна?
	— Не, просто много, много уморена.
	Кити лежеше в леглото си и се наслаждаваше на свежия бриз, който вееше през отворения прозорец. В трите часа, които й бяха необходими да поздрави всеки един мъж и да попита как е той и семейството му, нито един не бе поискал последната си плата. Вместо това идваха при нея със засрамени усмивки, споделяха вярата си в Перлената компания „Мърсър“ и поднасяха съболезнованията си за скорошната й загуба, понякога чрез преводач.
	Компанията вече имаше още по-голям дефицит в банката, но за сметка на това разполагаше с пълен екипаж, включително гмуркачи и помощници, които щяха да отплават утре, за да възстановят положението на компанията.
	Кити затвори очи и благодари на Бога за закуските в сряда, за които настояваше баща й. Кратката му биография на Елизабет Тюдор, макар тя да бе осъдила шотландската си братовчедка Мери на смърт, бе вдъхновила днешната й реч.
	„Макар да имам тялото на слаба и немощна жена…“, бе казала Елизабет на армията си на пристанището на Тилбъри, готова да победи Испанската армада.
	_Прости ми, Андрю, направих за теб каквото можах днес…_

	* * *

	През следващите две седмици Кити ставаше рано и беше в офиса преди Ноел. Прегледа внимателно счетоводните книги, използвайки натрупания основен опит от изчисляването на сметките на енорията на баща си. Имаше много несъответствия — извадени суми в брой, за които тя попита счетоводителя.
	— Попитайте господин Ноел. Той ги е одобрил — каза й мъжът.
	— Ами вижте, случва се някой гмуркач да има контрабандна перла — тоест такава, която е изнесъл тайно от платнохода. Ако смята, че може да е ценна… — Ноел сведе поглед към ръцете си, които се стискаха и отпускаха нервно. — Вместо да позволят гмуркачът да я открадне и да задържи приходите за себе си, господин Андрю — и господин Стефан преди него — предлагаха сума в брой на всеки човек, който им донесе перла, която смята за особено ценна. Някои се оказваха дефектни, но така рискът беше споделен. Виждате ли?
	— Да, разбирам напълно.
	Кити си уреди среща в банката за този следобед и седна срещу бюрото на господин Харис. Той доби измъчено изражение, когато му обясни ситуацията.
	— Уверявам ви, че няма недостиг на средства, господин Харис. Империята Мърсър струва цяло състояние.
	— Може и така да е, госпожо Мърсър, но се боя, че банката се нуждае от незабавна гаранция. Може би ще можете да преведете средства от друга част на империята Мърсър. — Банковият мениджър остана с каменно изражение, понеже бе свикнал да живее в град, пълен с хора, готови да кажат какво ли не, за да спечелят още няколко месеца кредит.
	Кити нямаше никаква представа какво има в банковите сметки на семейство Мърсър и знаеше, че ще трябва да отиде в Аделаида и да се види със семейния адвокат, за да разбере, така че само кимна.
	— Наясно съм с това. Бихте ли могли да ми дадете месец отсрочка?
	— Боя се, че не, госпожо Мърсър. В момента сте превишили кредита с двадесет и три хиляди лири.
	— Може би къщата ни ще свърши работа за временна гаранция? — предложи тя. — Тя е в най-добрата част на Бруум и е богато обзаведена. Ще приемете ли това, докато уредя трансфер на допълнителни средства?
	— Госпожо Мърсър — намръщи се банковият мениджър, — не е моя работа да ви съветвам, но сигурна ли сте, че това е разумно? Може би не осъзнавате колко несигурна може да бъде перлодобивната индустрия. Много би ме натъжило да видя вас и сина ви без покрив над главите в бъдеще.
	— Наистина е несигурна работа, господин Харис, а ако човек обича хазарта, би могъл да заложи на това, че на семейство Мърсър ще се падне малко повече късмет след такова трудно време. Утре ще ви донеса нотариалния акт.
	— Както желаете, госпожо Мърсър. Банката ще поиска остатъкът от средствата да бъде преведен в рамките на шест месеца.
	— Съгласна съм. Обаче — каза Кити и се изправи — ако чуя и шепот за тази трансакция, от което и да е ъгълче на града, всичките ни отношения с вашата банка ще приключат незабавно. Разбирате ли?
	— Напълно.
	— Добре. Ще се върна утре да попълним остатъка от документите.
	Кити излезе от кабинета му с високо вдигната глава, напълно съзнавайки, че не е нужно да си причинява това — тя и Чарли можеха да избягат обратно в „Алиша Хол“ и да живеят в лукс с Едит, ако решаха.
	— Съдба, по-лоша от смъртта — повтори тя думите на Дръмънд, след като излезе от банката под парещото обедно слънце. Да живее в лъжа тук, сама, бе едно нещо, но да живее така всеки ден под покрива на жена, която вярва, че по-големият й син е още жив и един ден ще се върне, беше съвсем друго.
	Когато Кити се върна у дома, главата й пак се завъртя и тя прокле кожата и костите си, понеже знаеше, че трябва да показва само сила, ако иска бизнесът да оцелее. Седна на бюрото си и извади счетоводните книги, които бе донесла със себе си у дома в коженото куфарче на Андрю, за да ги прегледа отново.
	— Боже мили! — Кити облегна глава на бюрото. — Какво започнах?
	На вратата се почука и Камира влезе с подноса с чай, за който я беше помолила.
	— Благодаря ти — каза тя и стана от бюрото, за да го вземе.
	— Госпожа Кити, изглеждате все едно и вие умряла. Почивка, да си починете трябва.
	— От жегата е, нищо повече, аз… аз…
	Камира видя с ужас как любимата й господарка падна на пода в безсъзнание.

	* * *

	— Госпожо, кога беше последното би течение?
	Кити погледна в интелигентните, тъмни очи на доктор Сузуки. Намръщи се, опитвайки се да си спомни, чудейки се защо й задава такива въпроси, когато очевидно още страдаше от изтощение, плюс остатъчни ефекти от холерата.
	— Може би преди два месеца. Наистина не знам, доктор Сузуки.
	— Оттогава не сте имала кръвотечение?
	Кити потръпна от липсата му на деликатност. Макар да знаеше, че той е по-добрият лекар, доктор Блик никога не би се изразил толкова директно. Помисли бързо.
	— Беше в средата на април — излъга Кити. — Сега си спомних.
	— Наистина ли? Това ме изненадва. Бих казал, че сте бременна поне в четвъртия месец.
	— Бременна съм? Сигурен ли сте?
	— Напълно.
	_Не може да е вярно…_
	— Като изключим бременността, мога да кажа, че сте в идеално здраве. Поздравявам ви, госпожо, и се надявам съпругът ви да се върне скоро при вас, за да споделите с него добрата новина.
	— Благодаря ви — каза глухо Кити.
	— Преживяхте тежка загуба, но Господ както взима, така и дава. Мога да ви предпиша само колкото може повече почивка. Прекалено сте слаба, а бебето е очевидно голямо. Стойте в леглото идния месец и пазете живота, който расте във вас.
	Кити беше безмълвна от шок, докато доктор Сузуки прибираше инструментите си.
	— Приятен ден, госпожо Мърсър. На ваше разположение съм, ако имате нужда от мен. — Той направи лек поклон и излезе от спалнята й.
	— Не, моля… — каза сподавено Кити и от окото й се пророни сълза. — Имам толкова много работа за вършене.
	Тя погледна нагоре към тавана и видя голям паяк да се разхожда по него. Спомни си как Дръмънд бе дошъл в спалнята й да я спаси преди толкова години.
	— Бременна съм с детето ти… — промълви тя, после благодари на звездите в небето, че поне измамата му щеше да позволи всички да повярват, че бебето е на съпруга й. Доколкото помнеше, не бе кървяла от средата на февруари…
	— О, Господи! — Кити прехапа устна. — Каква бъркотия — прошепна тя.
	Колебливо докосна корема си.
	— Прости ми — помоли този нов живот, който бе невинен и нямаше грях. — Защото никога няма да знаеш кой наистина е бил баща ти.


>	Бруум
>	Януари 1929
>	17 години по-късно

>>	24.

	Слънцето отдавна бе залязло, когато Кити вдигна уморените си очи от счетоводната книга пред себе си. Тя свали очилата си за четене, облегна лакът на бюрото и потърка уморено носа си. Погледна часовника на стената на кабинета и видя, че отдавна е минало осем. Персоналът вече трябваше да е напуснал сградата и тя знаеше, че би трябвало да направи същото, но ако трябваше да бъде честна, за нея бе нормално да стои тук до среднощ.
	Тя въздъхна при мисълта за Чарли, скъпия й син. Имаше намерение да го посрещне на слизане от кораба по-рано, но неочаквано пристигна платноход с богат улов от миди и отвлече вниманието й, така че го изпусна.
	От една страна, се гордееше, че тежкият й труд и нюхът й за бизнеса не само бе възстановил империята „Мърсър“ през последните седемнадесет години, но и я бе разширил. И че Чарли щеше да наследи всички плодове на труда й на двадесет и първия си рожден ден само след два дни. От друга страна, се чувстваше виновна, че той бе останал на практика сирак заради прекалената й отдаденост на работата.
	Поне едно нещо намаляваше чувството й за вина — тя знаеше, че докато работеше в офиса, Чарли бе под нежните грижи на Камира и Кет винаги беше на разположение да си играе с него. Специалната връзка между двамата, която бе продължила да цъфти през годините, не бе убягнала на Кити. Дори когато той отиде на училище в Аделаида, според желанието на Андрю, което тя бе решила да уважи и което предвид обстоятелствата беше най-доброто решение, двамата прекарваха ваканциите заедно.
	Може би беше добре, че Елиз Форсайт, много красиво момиче от добро потекло, скоро пристигнало в Бруум със семейството си, щеше да се присъедини към компанията като секретарка на Чарли, когато той поемеше бизнеса за постоянно. Кити лично бе избрала Елиз за поста. Макар да се кореше наум за опитите си да ги сватосва, беше жизненоважно Чарли да си намери подходяща съпруга, която да го обича и подкрепя, когато поемеше ролята си начело на империята „Мърсър“.
	Що се отнасяше до нея самата, тя още не бе казала на никого за собствените си планове, но имаше ясна идея какво ще направи, когато най-сетне предаде управлението на сина си. Притесняваше се какво ще стане, когато вече не може да използва работата, за да се разсейва, когато умът й се насочи към Дръмънд и случилото се преди седемнадесет години… Болката от загубата му, последвана от друга, също толкова ужасна, пет месеца по-късно, почти я бе унищожила.
	Оттогава нямаше други мъже в живота й, макар че мнозина ухажори бяха готови да се надпреварват да се оженят за младата, красива и много богата собственичка на едно от най-успешните перлодобивни предприятия в Бруум. След заминаването на Дръмънд тя си обеща никога да не обича отново и удържа на думата си. Любовникът й беше бизнесът; в леглото й правеха компания счетоводните книги.
	— Божичко! Превърнала съм се в мъж — засмя се мрачно тя. После си сложи пак очилата и се върна към документите.

	* * *

	— Благодаря ти, Алкина.
	Чарли й намигна тайно, докато сервираше закуска на него и на майка му. Както обикновено, Алкина го игнорира от страх, че майка му може да забележи нещо, но Кити бе забила нос в страниците на „Нортърн Таймс“, както обикновено, и едва ли би обърнала внимание дори да паднеше таванът.
	— Боже мили — въздъхна Кити, разлиствайки вестника. — Имало е бунт в пристанището на Аделаида. Добре че си тръгна навреме. — Тя поклати глава и остави вестника на масата, за да говори с Чарли. — Успя ли вече да прегледаш списъка с гостите за вечерята по случай рождения ти ден в четвъртък? Поканих обичайната група важни особи в Бруум. Почти не мога да повярвам, че само след няколко дни ще заемеш полагащото ти се място сред тях. Как лети времето — въздъхна Кити. — Сякаш едва вчера беше бебе в ръцете ми.
	На Чарли му се искаше да отговори, че последните двадесет и една години са изминали мъчително бавно — толкова дълго бе чакал този момент.
	— Не, още не, но съм сигурен, че не си пропуснала никого, майко.
	— Този следобед господин Сой ще дойде с униформите ти на перлен командир. Поръчах дузина, макар че ми се струва, че си отслабнал, откакто те видях за последно. Какво си ял в Аделаида, чудно ми е? А тази сутрин искам да дойдеш с мен в офиса. Наех една много способна млада дама на име госпожица Форсайт да ти бъде секретарка. Тя идва с отлични препоръки и е от едно от най-добрите семейства в Бруум.
	— Да, майко — отвърна Чарли, който беше свикнал с досадния й навик да се опитва да го сватоса с всяка жена под двадесет и пет години, която дойде в града. Не знаеше ли майка му, помисли си той, докато гледаше стройното тяло на излизащата Алкина, че той имаше очи само за една жена? Какво облекчение щеше да бъде, когато направеше обявлението си и прекратеше цялата шарада.
	— Ще се срещнем при колата след трийсет минути, нали?
	— Да, майко — каза той и я загледа, докато ставаше от стола.
	Знаеше, че местните се чудят дали е щастлива; те често отбелязваха, че седемнадесет години след изчезването му би трябвало да е възможно да поиска анулиране на брака поради изоставяне. Все пак тя едва бе минала четиридесетте. Той плахо повдигна въпроса преди около две години и се постара да я увери, че не бива да се чувства виновна, ако иска официално да прекрати брака си с баща му.
	— Наистина не бих имал нищо против. Искам само да си щастлива, майко — завърши той неубедително.
	— Оценявам думите ти и ти благодаря за тях, но никога повече няма да се омъжа — заяви тя и излезе от стаята.
	След като видя изражението на лицето на майка си, Чарли не посмя отново да повдигне въпроса.
	Докато майка му си събираше документите за деня от кабинета, Чарли отиде да търси Алкина. В кухнята попадна на Камира.
	— Кет излязла, господин Чарли — каза тя, преди да е успял дори да попита. — Има работа. Не притеснявайте се, тя връща се по-късно. Вие излезте оттук. — Тя го изгони от кухнята и Чарли тръгна унил към спалнята си, за да се приготви за офиса.
	Бяха минали четири месеца от последното му връщане в Бруум, най-дългият период, който някога бе прекарвал отделен от Алкина, и имаше отчаяна нужда да я вземе в прегръдките си. Когато мина последните си изпити в университета в края на ноември, вече си беше събрал багажа и бе готов да се върне у дома. Но буквално го спря на вратата телеграма от майка му с новината, че баба му Едит е умряла предната вечер. Вместо да се качи на кораба, получи заповед да изчака майка си в Аделаида, за да се погрижат за погребението.
	Погребаха Едит и прекараха Коледа в „Алиша Хол“. После Кити заведе Чарли при лозята в хълмовете Аделаида и го насърчи да говори с мениджъра там, за да се подготви да управлява и този бизнес. След това отидоха в Кубър Педи, за да му покаже майка му мината за опали. Тя настоя той да остане там две седмици, за да се запознае с начина на функциониране на индустрията, докато тя самата се върна в Бруум.
	Поне дългият му престой в Аделаида му даде възможност да се среща редовно с най-стария си приятел, Тед Стрелоу. Познаваха се откакто бяха на единайсет и спяха на съседни легла в общежитието на колежа „Иманюел“. И двамата бяха продължили образованието си в Университета на Аделаида, но докато Чарли се мъчеше с дипломата си по икономика, Тед изучаваше класика и английски език, макар да бе решен да стане антрополог и да изследва историята на аборигените. Нямаше нищо общо с правенето на пари от труда на другите и Чарли не можеше да не му завижда. Би сторил всичко, за да се освободи от отговорностите, които го очакваха.
	— Чарли, готов ли си да тръгваме? — извика му Кити.
	— Да, майко — въздъхна той, — идвам веднага.

	* * *

	Чарли прекара деня в опити да задържи вниманието си върху шивача, който се радваше, че има честта да ушие първите си униформи на перлен командир. След това отиде в офиса край пристанището да се запознае с новата си секретарка, Елиз Форсайт. Действително беше хубава, по един сладникав английски начин, който според Чарли не можеше и да се сравнява с тъмната, екзотична красота на Кет. После имаше среща с Ноел Донован и останалите старши служители. Седеше на махагоновата маса в заседателната стая и слушаше разговора за японските конкуренти.
	— Наричат ги „култивирани“ перли, но това са само груби имитации, за разлика от автентичните перли, създадени от самата природа — изсмя се пренебрежително майка му.
	— Чувам, госпожо, че Микимото залива пазара — каза счетоводителят на компанията. — Сферичните му перли са почти неразличими от естествените, а скоро е отворил и още един магазин в Париж. Казват се „перли от Южно море“ и…
	— Ако хората искат да купуват евтини имитации на оригинала, нека го правят — отвърна Кити. — Сигурна съм, че такова нещо няма да бъде търпяно тук. А сега, господа, ако няма повече работни въпроси, ще заведа сина си да види новия си офис.
	Тя се изправи и мъжете я последваха, а краката на столовете им се плъзнаха със стържещ звук по дървения под. Тя напусна стаята и Чарли я последва по коридора, около който бяха подредени кабинетите. Счетоводителите, трудещи се върху документите си, кимаха сервилно, докато Кити и Чарли преминаваха. Майка му отвори една врата в края на коридора и го подкани да влезе.
	— Сега, скъпи, какво мислиш за това? Обзаведох го за теб като изненада.
	Чарли погледна полираното до блясък бюро, красивият античен глобус и великолепния черен лакиран бюфет с изящно изрисувани златни пеперуди.
	— О, майко, прекрасно е, благодаря ти! Надявам се само да успея да оправдая очакванията на всички. — Чарли застана до прозореца и погледна към пристанището, където малкият влак към града се движеше спокойно по пътя си.
	— Разбира се, че ще успееш. Перлодобивният бизнес е в кръвта ти.
	— Майко… — Чарли седна тежко в кожения стол с висока облегалка. — Не знам дали съм готов за всичко това. Ти управляваше бизнеса толкова умело през всичките тези години.
	— Скъпи мой, аз бях само заместник, грижещ се за империята „Мърсър“, завещана на теб от баща ти и чичо ти. През всичките двадесет и една години, в които те гледах как растеш, никога не си ми давал повод да се съмнявам в уменията ти. Ще бъдеш достоен наследник на баща си.
	— Благодаря ти, майко. — Чарли не можеше да не забележи, че майка му не приписа никакви заслуги на себе си.
	Ясните й сини очи се взряха в него.
	— Ти си всичко, което аз, баба ти и баща ти бихме могли да искаме от своя наследник. Толкова се гордея с теб, Чарли. Само едно малко предупреждение… — Майка му премести поглед към прозореца и морето зад него.
	— Да, майко?
	— Никога не оставяй любовта да те заслепи. Тя е падението на всички ни. А сега — тя се принуди да се усмихне и се изправи, — екипажите подготвяха платноходите през целия сезон за ремонти. Ела да слезем на доковете и да огледаш работата им заедно с мен.
	— Разбира се, майко.
	Чарли стана и я последва навън, а стомахът му се обръщаше от думите й.

	* * *

	Тази нощ, точно в единадесет, след като видя светлината в спалнята на майка му да угасва, Чарли излезе от стаята потайно като котка, с каквато отиваше да се срещне, и прекоси терасата, за да слезе в градината. Под краката му имаше свежа трева — резултат от постоянните грижи на Фред и оптимистичните надежди на майка му, че някой ден ще може да създаде градина, която да не бъде унищожена от червената кал, спускаща се през нея по време на дъждовния сезон. Беше се отказала обаче от лехите с рози и тези дни розите се садяха в големи саксии, които биваха внасяни на завет, щом се появеше заплаха от буря. Незнайно за нея навесът за рози предоставяше на Кет и Чарли сухо и скрито място за срещи. Фред го заключваше прилежно всяка нощ, но Кет бе успяла да „вземе на заем“ ключа и Чарли го занесе на ключаря да направи копие.
	По-рано бе обърнал камъка отпред от червената на зелената страна. Това беше сигналът, който използваха и двамата, за да си уредят среща по-късно през нощта, когато всички заспят. Бяха прекарали много бури в този навес, под ароматния покров от рози, където лежаха на грубо одеяло на пода и се обясняваха в любов един на друг. А тази нощ имаше да й даде нещо много специално.
	Беше го забелязал в апартамента на Тед, когато се събраха да обърнат няколко бири за Нова година. Тед беше запален колекционер и стаите му бяха претъпкани с всякакви камъчета, черупки и племенни артефакти, които бе насъбрал по време на пътуванията си. Този екземпляр беше малък, блестящ, кехлибарен камък с нещо като малка мравка, хваната в него, затворена в продължение на хилядолетия. Тед му го даде, когато забеляза силния му интерес, и още на следващия ден Чарли го занесе на един бижутер на „Кинг Уилям стрийт“ да го вгради в годежен пръстен за Кет. Цветът на камъка отговаряше идеално на очите й.
	Чарли се усмихна при спомена как за пръв път бе помолил Кет да се омъжи за него. Беше вечерта преди да замине за училището в Аделаида. Беше на единадесет и плачеше в прегръдките й от страх и скръб, облегнал глава на малкото й меко рамо.
	— Един ден няма да трябва да правя каквото каже майка ми и тогава ще се върна тук и ще се оженим. Какво ще правя без теб? — изстена той. — Ще ме чакаш, нали, мила Кет?
	— Ще те чакам, Чарли. Ще те чакам.
	И тя го бе чакала десет дълги години, както я чакаше и той.
	Пишеше й от училище всяка неделя и изливаше сърцето си в писмата, докато другите момчета около него драскаха по няколко бързи изречения на родителите си. Знаеше, че й е трудно да чете, понеже нямаше формално образование, но самият процес на писането до нея го успокояваше. В замяна, след като я снабди с голямо количество пликове с марки и попълнени адреси, тя му пращаше кратки съобщения с ужасен правопис, но илюстрираше всяко с внимателно изрисувани картини на някое цвете или на луната, висяща ниско над морето, и верига от сърца, свързани с бръшлян, по ръбовете на страниците. Ако и да не можеше да изрече любовта си към него, можеше поне да я нарисува.
	И тази нощ, най-накрая, той щеше наистина да я помоли да се омъжи за него.
	Чарли вдигна поглед към небето, понеже чу далечен гръмотевичен тътен. Жегата бе задушаваща и нямаше съмнение, че до един час ще се излее порой. Той посегна към дръжката на вратата, очаквайки да е отключена, но сърцето му се изпълни със страх, когато тя не се отвори. Кет винаги идваше първа, понеже ключът беше у нея. Той опита вратата отново, но тя не помръдна. Вгледа се в мрака и се заслуша за леките й стъпки в градината. Може би беше само въображението му, но когато го погледна тази сутрин в кехлибарените й очи липсваше обичайната топлота. Най-големият му страх винаги беше, че тя може да се умори да го чака и да си намери някой друг. Но сега му оставаха само няколко часа, преди да обяви намеренията си пред света и двамата да получат свободата да се обичат публично…
	Спомените му се върнаха към Кет и последната нощ, която прекара в навеса с нея преди малко повече от четири месеца. Тъй като бяха израснали заедно не изпитваха обичайния срам при вида на узряващите си тела. Чарли се усмихна при спомена за нея, на шест годинки, как седи в колибката им чисто гола и му сервира чай в миниатюрна чашка. Познаваше всеки сантиметър от нея, откакто беше малка, и можеше само да гледа с възхита как съзрява от забележително дете в красива млада жена.
	Първата им целувка като възрастни беше на шестнайсетия му рожден ден. Това бе и най-прекрасният, и най-незадоволителният момент в живота му, защото не искаше да я целуне само по устата, а по цялото й перфектно тяло. Но и двамата знаеха докъде може да доведе такова интимно действие и Чарли се изчерви, спомняйки си как тя го зашлеви в лицето, когато ръката му се плъзна към гърдата й.
	— Не мога — извика тя. — Не ме карай!
	Чарли се вразуми и направи всичко по силите си да сдържа естествените си физически желания, като постоянно си напомняше, че след като се оженят, тялото й ще бъде негово по право.
	И тогава… онази вечер през септември, точно преди да се върне в Аделаида за последните си няколко седмици в университета, той открадна бутилка шампанско от шкафа с напитките и я отвори с нея в колибата. Тя я погледна с подозрение, след като той я отвори и наля две чаши.
	— Майка ми казва, че това не добро за нас.
	— Пробвай една чаша, ще ти хареса как мехурчетата гъделичкат езика ти — подкани я Чарли. — Кълна се, няма да ти навреди.
	Тя отпи една глътка, само колкото да му угоди, и затвори очи, за да асимилира новия вкус.
	— Харесва ми! — каза накрая, очите й се отвориха и му се усмихна. Изпи тази чаша, а той й наля още една. Сам довърши останалото и си легнаха на грубото одеяло, за да си говорят за бъдещето.
	Тя беше тази, която се обърна и го целуна, легна върху него и насочи ръката му към копчетата на блузата си. След това екстазът от усещането на голата й кожа върху неговата не позволи каквато и да било рационална мисъл да ги спре да се обичат. Кет заспа веднага след това, но Чарли лежеше буден до нея и запаметяваше всеки великолепен сантиметър от голото й тяло. Утеши се с мисълта, че след няколко месеца ще бъдат съпруг и съпруга, и макар да бяха прибързали, беше сигурен, че всичките им различни богове ще им простят. Все пак бяха възрастни, а любовният акт бе напълно естествен…
	Минаха още двайсет минути пред навеса, а още нямаше и следа от Кет. Чарли се изправи и тръгна по ливадата. Влезе в къщата и провери кухнята, да види дали не се е забавила там, но цялата къща бе тъмна. Прекоси двора до колибата, където спяха Кет и майка й, и видя Фред, заспал на сламеника си в конюшнята. Усети падаща капка да бодва ръката му. Фред винаги спеше навън, освен когато забележеше, че идва буря — тогава се прибираше вътре на сухо. Чарли стигна до вратата на колибата и се заслуша, но не чу никакъв звук отвътре. Хвана дръжката и я натисна възможно най-тихо. Видя лунната светлина, проникнала през капаците на прозореца, да осветява двойното легло, на което спеше само Камира.
	Затвори вратата и го обзе паника. Къде беше тя? След като провери набързо остатъка от имота, той се върна при навеса за рози, чудейки се дали не са се разминали, докато го е нямало. Опита вратата, но още беше заключена. Чарли се свлече на земята, питайки се защо точно сега, когато беше толкова близо до онова, за което мечтаеше от години, нея я нямаше.
	Може би е срещнала някой друг… някой гмуркач от платноходите — помисли си той.
	Чарли усети стомаха си да се обръща и се запита дали не трябваше да вземе файтона и да отиде да я търси в града. Може би майка му я бе пратила да свърши нещо късно вечерта и някой я бе причакал, или дори изнасилил…
	Въздухът притихна в пълната тишина, предшестваща бурята, и той внезапно чу звук от навеса. Малко покашляне, или може би хълцане, или плач… не беше сигурен, но бе достатъчно да го подтикне към действие.
	Той удари вратата с юмрук под тътена на гръмотевица.
	— Кет, знам, че си вътре. Пусни ме веднага!
	Чу се нова гръмотевица и той отново удари вратата.
	— Ще я разбия, ако не отключиш!
	Най-накрая ключът се завъртя. Чарли влезе и видя Кет, която се взираше в него със страх в красивите си очи.
	— За бога! — Чарли залитна през вратата, дишайки тежко. — През цялото време ли беше тук? Не ме ли чу как пробвам вратата?
	Тя сведе очи към земята.
	Чарли затвори вратата зад себе си, заключи я и тръгна към Кет, за да я прегърне. Тя не отговори на прегръдката му; беше като да държиш дървена дъска.
	— Какво има, мила моя? Какво се е случило?
	Тя се отдели от него, обърна се и седна на одеялото. Каза нещо, но той не я чу, защото гръмотевиците вече бяха точно над тях и заглушаваха тихия й глас.
	— Извинявай, какво каза?
	— Казах, че съм бременна. Ще имам бебе. Джалигур.
	Кет захапа юмрука си, за да се спре да не изкрещи. Тя се тресеше от глава до пети. Отново се чу гръм и по тенекиения покрив над тях закапа дъжд.
	— Аз… — Той тръгна към нея, за да я прегърне, но тя се отдръпна ужасена. — Кет, скъпа Кет… моля те, не се страхувай от мен. Аз не съм ти враг, наистина, аз…
	— Ако майка ми разбере, ще ме бие, ще ме изхвърли на улицата! Обещах й, обещах…
	— Любов моя… — Чарли пристъпи плахо към нея. — Разбирам защо си толкова разстроена, и да, това се случва прекалено рано, но…
	— Обещах й, обещах да не правя същата грешка като нея — изплака Кет и се дръпна още по-далече от него. — Никога не вярвай на белите, никога не вярвай, никога не им вярвай…
	Тя седна с прибрани колене, сякаш за да се защити.
	— И майка ти е била права — каза той, пристъпвайки отново към нея. — Но аз не съм някакъв случаен „бял“. Аз съм твоят Чарли, а ти си моята Кет. Само помисли колко пъти сме си мечтали как ще се оженим и ще си имаме семейство.
	— Да! Но ние бяхме деца, Чарли. Играехме игри. Не истински живот. А сега е истинско. Искам да се отърва от него, да го удавя щом се роди. Тогава няма да имам този голям проблем.
	Чарли бе ужасен от думите и.
	— Моля те, Кет. — Той измина последните две крачки до нея. Гръмотевиците продължаваха да трещят точно над тях, сякаш небесата показваха недоволството си с пълна сила. — Тук, в джоба ми, има нещо за теб. — Той клекна до нея и извади кехлибарения пръстен. — Всичко е наред, любов моя. Слушай ме. — Чарли взе малката й ръка в своята. — Скъпа моя Кет — той хвана безименния й пръст, — ще се омъжиш ли за мен? — Той сложи пръстена на ръката й и видя как очите й се отместиха, за да го разгледат мълчаливо. — Направен е от кехлибар и вътре е хванато някакво насекомо. Реших, че ще отива на очите ти. Харесва ли ти?
	— Аз… — Кет прехапа устна. — Това е прекрасен подарък, Чарли.
	— Виждаш ли? Всичко ще бъде наред. Ще се оженим колкото може по-скоро, любов моя.
	— Не. — Кет го погледна. — Не мога да се омъжа за теб, Чарли. Аз съм ти прислужница.
	— Знаеш, че това не ме интересува! Обичам те. Искам да се оженя за теб, откакто бях малко момче.
	Кет вдигна поглед към небето. Когато отново го погледна, очите й бяха пълни със скръб.
	— Чарли, след двайсет и четири часа ти ставаш най-важният бял човек в Бруум. Наследяваш Перлената компания „Мърсър“ и ставаш големият шеф. Знаеш много неща, които аз не знам, защото си имал добро образование. Ти принадлежиш на света на белите, а аз — не.
	— Мога да те науча, Кет, точно както съм те учил в миналото.
	— Не! Никой няма да дойде да яде на нашата маса, ако аз съм жена ти. Ще станеш… — Кет се смръщи, търсейки точната дума. — За сметище.
	— За посмешище — поправи я автоматично Чарли.
	— Да, посмешище. Ние не сме от един произход, Чарли. Не. — Алкина поклати глава твърдо. — Теб ти трябва бяла жена, не аз. Не мога да те накарам да се гордееш, да бъда каквото не съм. Не искам онези бели да ми се смеят зад гърба, да казват, че съм глупава. А те ще ми се смеят. Аз съм добър човек, но съм различна.
	— Знам, но… — Чарли отново потърси думи дълбоко в себе си. — Тук вътре — той посочи корема й — има нещо, което двамата сме създали с любовта си. Трябва да поставим това на първо място, не мислиш ли? Ако се оженим бързо, никой няма да знае, защото бебето просто ще се роди по-рано, и…
	— Пак мечтаеш. Всички ще знаят защо се жениш за мен. Вече минаха четири месеца. — Алкина дръпна ръката си и пак опря глава на коленете си. — Няма да повярват в любовта ни.
	— Но аз вярвам — каза Чарли, а гласът му бе ясен и силен над гръмотевиците. — Знам, че ти си единственото нещо, което ми даде сили да продължа в последните десет години. Не са изминали повече от няколко минути, дори по време на изпитите ми, в които да не съм мислил за теб. Недей… — Той хвана главата й в ръце и я повдигна от коленете й. — Повтарям, недей никога да ме поставяш в същата категория като другите мъже. Обичам те с цялото си сърце. Ти си моята джарнду милбанджун — обещани сме един на друг. Животът ми би бил нищо без теб. — Той я взе в прегръдките си и я целуна грубо, страстно, но тя се дръпна от него.
	— Марлу! Не! Спри! Моля те, спри! С цялото ти образование, пак не разбираш! Не мога да ти бъда съпруга. Няма бъдеще за нас.
	— Има, мила моя. И да, права си, може би ще бъде трудно, може би всички ще бъдат шокирани от брака ни, но не дължим ли на бъдещите поколения мъже и жени в тази страна да отстояваме позицията си? А аз съм в идеалното положение да го направя. След двадесет и четири часа ще наследя огромно богатство. Парите имат значение, особено в този град. — Чарли отново посегна към нея и задържа напрегнатото й тяло до своето. — Мила моя, ние вече сме семейство, не виждаш ли? Това е предопределено.
	— Не! Аз… ти, и това — Кет потупа корема си — не сме експеримент. Ние сме хора и това е животът ни, Чарли. Живяхме близо, нали? Винаги един до друг, но истината е, че сме далече. Ти ходиш по света като бял с воал пред очите. Не виждаш как ме вижда остатъкът от света, как се държат с мен заради цвета на кожата ми. Не виждаш колко от света е затворен за мен, защото ти си свободен, а аз не съм. И нашето бебе няма да е свободно.
	— Кет, ще бъдем съпруг и съпруга и законът ще го позволи! И аз ще направя всичко, за да се уверя, че ти и бебето ни сте в безопасност, както е направила майка ми за Камира, за теб!
	Възцари се тишина и двамата заслушаха капките, барабанящи по покрива. От устните на Кет се изтръгна дълбока въздишка.
	— Чарли, мисля, че отдавна не си живял тук, в Бруум. Не разбираш как е.
	— Не ме интересува как е! Ще кръстим бебето пред целия град! Обсъждах това с Тед — приятелят ми, за когото ти разказах, чийто баща е управлявал Хермансбургската мисия край Алис Спрингс. Тед ме научи на толкова много, дори говори арернте, и ми каза, че аборигените в мисията са свободни да идват и да си отиват, когато поискат. Белите уважават културата ви, и…
	— Той знае ли за мен?
	— Естествено, че знае.
	— А той би ли се оженил за „кремава“ като мен?
	— Божичко, не знам, не съм го питал…
	— Ха! Неща, които другите ти казват, но не биха направили…
	— Не! Това не е вярно. Тед Стрелоу е добър човек, който смята да донесе промени в Австралия.
	— Ще е мъртъв, преди да дойдат. — Кет изтръгна кехлибарения пръстен и му го подаде. — Не мога да го взема. Вземи си го обратно, Чарли. — Тя го притисна в дланта му. Той тъкмо щеше да я замоли да го задържи, когато някой внезапно потропа силно по вратата. И двамата едва не изскочиха от кожите си.
	— Има ли някой вътре? Боже, тук е направо потоп, а горките ми рози! Защо ключът ми не влиза в ключалката?
	— Джиду! Скрий се! — изсъска Чарли на Кет.
	Кет вече беше станала и гасеше свещите, след което вдигна одеялото от пода.
	— Извинявай, майко, аз съм — викна весело Чарли през вратата.
	— Чух бурята и започнах да прибирам розите ми. — След като се увери, че Кет е добре скрита в сенките, той обърна ключа в ключалката възможно най-тихо и го хвърли в ръцете й, докато показно натискаше дръжката няколко пъти. — Божичко, как е заяла тази брава, трябва да накараме Фред да я смаже — каза на висок глас.
	Обърна се към фигурата в сенките и оформи с устни думите „обичам те“. После, с пресилено дърпане, отвори вратата.
	— Майко! Направо си подгизнала!
	— Така е, но скоро ще се изсуша. — Кити влезе в навеса, влачейки саксия с рози след себе си. — Тази врата никога преди не е заяждала. Човек може направо да си помисли, че си я заключил отвътре.
	— Защо ми е да го правя? Ще изляза набързо и ще се опитам да спася останалите рози от идващата смърт — засмя се Чарли и излезе от навеса под поройния дъжд.
	— Благодаря ти — каза Кити няколко минути по-късно, след като и последните рози бяха прибрани в убежището си. — Гордея се, че обикновено познавам кога идва буря, но тази нощ — въздъхна тя, — бях толкова уморена.
	— Разбира се, майко. Работиш прекалено много.
	— И ще бъде облекчение да ти предам товара — отвърна Кити. — Впрочем поканих Елиз Форсайт да дойде на рождения ти ден. Тя е такава мила млада жена. Каза ми днес, след като ти си тръгна, че дядо й е от Шотландия.
	— Какво съвпадение. А сега, майко, какво ще кажеш да влезем в къщата и да се изсушим?
	— Да. Благодаря ти, скъпи. Знам, че винаги мога да разчитам на теб.
	— Винаги, майко — каза Чарли, затвори вратата зад тях и Кити я заключи.
	Щом стъпките им стихнаха, един силует излезе от сенките в навеса. Отиде на пръсти до вратата, отключи я с ключа, който й бе хвърлил Чарли, и излезе в нощта.
	Бурята бе стихнала, поне засега. Кет се облегна на навеса и погледна към небесата с ръка на корема си.
	— Хермансбург — промълви тя, а по бузата й се спусна сълза. — Убежище.
	Пъхна се в леглото на майка си тихо като котка, както я наричаха, и се опита да успокои дишането си.
	_Помогнете ми… моля ви, прадеди мои, помогнете ми_ — помоли се тя.
	Тази нощ сънува как гуманиба слизат в пещерата си. Гледаше ги, докато вървяха през гората, видя и появата на Стареца. Избягаха в пещерата, но най-малката бе изоставена навън. Изведнъж Старецът преследваше нея, но когато стигна до пещерата, разбра, че трябва да намери нещо, заровено дълбоко под червената пръст. Сестрите й я викаха, казваха й да бърза, защото Старецът почти я е настигнал и ще я вземе за себе си. Но макар да чуваше стъпките му по земята, продължаваше да копае, защото знаеше, че не може да напусне земята без това…
	Алкина отвори очи точно когато сънното й „аз“ хвана една тенекиена кутия и я извади от земята. Изведнъж в главата й нахлу спомен как майка й я бе отвела в пустошта, когато беше на четиринадесет, за да я посвети в обичаите на прадедите им. По пътя майка й каза, че трябва да спре и да провери нещо. Влязоха в пещера, точно като тази в съня й, и майка й се наведе и започна да рови земята, за да извади една тенекиена кутия.
	— Отдръпни се — каза тя на дъщеря си, седна с кръстосани крака и я отвори. Любопитната Алкина направи каквото каза майка й, но видя как тя отваря малката кожена кутийка, скрита в тенекията. В този миг слънцето озари предмета в нея, който сякаш блестеше с розово сияние, каквото Алкина никога не бе виждала преди. Светеше като самата луна и тя бе поразена от красотата му.
	След това кутийката се затвори, върна се в тенекиената кутия и бе заровена обратно в земята. Майка й се изправи, мърморейки някакви думи под носа си, и тръгна обратно към нея.
	— Биби, какво е това? — попита я Алкина.
	— Няма нужда знаеш. В безопасност е, където си е, както и госпожа Кити. Сега продължаваме.
	Гледайки как блясъкът на изгряващото слънце прониква през процепите на кепенците, Алкина знаеше какво трябва да направи.


>>	25.

	Чарли също прекара безсънна нощ. Обръщаше се и се мяташе в леглото, опитвайки се да измисли какво да направи, и се кореше, че е причинил всичко това поначало — все пак той бе дал шампанското на Кет.
	Разбираше страховете й; несъмнено в началото щеше да им е трудно. Но тези дни в града вече имаше междурасови бракове, значи и техният би трябвало да бъде приет, нали?
	Имаше само една друга възможност и Чарли я бе премислял многократно през последната година, потейки се над бъдещето си като перлен командир. Никой никога не го бе питал какво иска да прави. Сякаш беше кралски син: от него се очакваше да поеме короната, когато дойде време, без значение дали беше подходящ за тази работа. Чарли знаеше от известно време, че не е. Мразеше всяка секунда от обучението си по икономика в университета. Дори преподавателите му казваха, че няма усет към числата, но когато плахо повдигна въпроса пред майка си, тя отхвърли с лека ръка съмненията му.
	— Скъпи Чарли, ти не си там да събираш и изваждаш, имаш предостатъчно счетоводители да го вършат вместо теб. Ти си там, за да водиш, да вдъхновяваш хората и да взимаш решения за бъдещата посока на компанията.
	Това бе слаба утеха, понеже той не се вдъхновяваше от никоя част от бизнес империята, било то перли, опали или добитък. Всички сякаш включваха оскъдица и понякога смърт за работниците, докато „шефовете“, както ги наричаше Кет, трупаха богатства от труда на работниците си.
	Така че… ако Кет откажеше да се омъжи за него в Бруум, Чарли бе готов да зареже всичко и да замине с нея, където пожелае.
	Майка му вече седеше на масата, когато той слезе на закуска, и четеше обичайния си вестник.
	— Добро утро, Чарли. Как спа?
	— Добре, майко. А ти?
	— Много по-добре, след като се уверих, че скъпоценните ми рози са в безопасност. Благодаря ти за помощта.
	— Кафе, господин Чарли?
	— Благодаря. — Той вдигна поглед, готов да се усмихне на Кет, но вместо това срещна очите на Камира. Гърдите му изведнъж се стегнаха. Кет винаги сервираше закуската.
	— Кет да не е болна?
	— Добре е, господин Чарли. Отиде навести братовчедка — каза спокойно Камира.
	— Разбирам. Кога ще се върне?
	— Когато се роди бебе на братовчедка. Може седмица, може две.
	Непроницаемият поглед на Камира се заби в него и той бе облян от студена пот, макар жегата вече да беше задушаваща. Да не му даваше някакво тайно съобщение? Кет не би казала на майка си за състоянието си, нали?
	— Ясно — успя да каже той, мъчейки се да успокои дишането си и да запази спокойствие пред майка си — пред двете майки — когато не искаше нищо друго, освен да скочи от масата и да отиде да я намери.
	— Какво казваш, Кет я няма? — Кити свали очилата си за четене и погледна Камира.
	— Да, госпожа Кити. Аз поемам нейна работа, докато я няма. — Камира върна каната за кафе на бюфета и излезе от стаята.
	— Тоест, отишла е на „разходка“ — въздъхна Кити. — Както и да е, най-важното си ти, скъпи мой Чарли. Тази нощ, в полунощ, навършваш двадесет и една и ставаш законен собственик на всички бизнес интереси на семейство Мърсър. Как се чувстваш?
	— Малко уплашен, майко.
	— Няма от какво да се страхуваш, макар че не мога да кажа, че поемаш бизнеса в най-добрия възможен момент, понеже напоследък поръчките са намалели…
	Чарли не чуваше думите й, само кимаше и се усмихваше в точните моменти, когато тя прекъснеше тирадата си.
	_Кет, къде си?_
	Накрая, за облекчение на Чарли, майка му спря да говори и се изправи.
	— Така че предлагам да се насладиш на последния си свободен ден, преди да поемеш задълженията си. Утре ще бъдеш много зает. Има обяд в офиса по случай посрещането ти, а после, разбира се, вечеря и танци в „Роубък Бей Хотел“ вечерта. Да се надяваме, че бурята е отминала, иначе половината големци в Бруум ще пристигнат с червена кал по панталоните и полите си — засмя се тя. — Ще се видим довечера.
	— Да, майко. — Чарли кимна вежливо, а тя излезе от стаята.
	Той изчака, докато видя Фред да изкарва файтона от алеята, преди да тръгне да търси Камира. Откри я в кухнята да корми патица и да цъка с език. Напоследък Кет беше готвачката, понеже майка му я бе научила да готви британска храна.
	— Къде е отишла? — попита я той, без да го интересува знае ли за бебето или не.
	Камира само сви леко рамене.
	— Отишла помага на братовчедка.
	— Вярваш ли на това?
	— Тя моя дъщеря. Не би лъгала мен.
	Чарли се свлече на един от дървените столове около кухненската маса. Знаеше, че много скоро ще се разплаче.
	— Тя е най-добрата ми приятелка. Знаеш го. Израснахме заедно и… защо би си тръгнала в навечерието на двадесет и първия ми рожден ден?
	Камира се обърна и го погледна непоколебимо.
	— Мисля знаете защо, господин Чарли. Знам и аз, но не говорим за туй. Може би най-добре така, да?
	— Не! — Той удари с юмрук по масата. — Аз… — Той поклати глава, спомняйки си златното правило никога да не разкрива информация, да не говорим за чувства, пред слугите, но вече нищо нямаше значение. — Обичам я, тя е всичко за мен. Снощи я помолих да се омъжи за мен! Исках утре да кажа на света, че ще бъде моя съпруга! Къде е отишла? Просто не разбирам!
	Тогава наистина се разплака и ръцете, които го прегърнаха, не бяха на майка му, а на заместничката й, която идваше от друг свят.
	— О, Господи, Камира… не знаеш колко я обичам, колко се нуждая от нея. Защо си е отишла?
	— Тя мисли, че прави най-добро за вас, господин Чарли. Тя не ще вас задържа. Вие трябва бъдете част от свят на бели.
	— Говорим за това още от деца! Снощи й казах, че ще се оженим и ще бъдем заедно до края на живота си! — Чарли отново удари по масата. — Всички писма, които й писах през последните десет години, казвах й колко ми липсва, колко я обичам… не бих могъл да й дам повече. Повярвай ми — Чарли поклати глава съкрушен — бих се отказал доброволно от всичко, което имам. То не означава нищо за мен, не искам да ставам богат, само да живея с нея, да я обичам, да сме заедно пред Бога.
	Лицето на Камира омекна.
	— Вие белите сте шефове. Може би тя иска бъде свой собствен шеф. Да не живее във вашия свят.
	— Камира, къде е тя? Къде е отишла? За бога, кажи ми!
	— Не зная, кълна се, господин Чарли. Тя казва ми, че си отива, и аз разбирам. Виждам и разбирам. Схващате?
	Тя го погледна и Чарли кимна.
	— Щеше да е в безопасност с мен. Можех да я защитя.
	— Тя пълна със страх. Взима време помисли.
	— Колко дълго? Ако се върне след два-три месеца, доказателствата ще са очевидни! Трябва да е сега или никога. Кажи ми къде е! Трябва да ми кажеш!
	Камира отиде до задната врата на кухнята. Отвори я и застана отпред с наклонена назад глава, сякаш молеше за помощ. Когато влезе обратно, поклати глава.
	— Господин Чарли, дори прадеди не казват ми къде отишла дъщеря ми. Повярвайте ми.
	— Оставила ли е съобщение? За мен, имам предвид?
	— Да, помоли ме дам на вас нещо утре.
	— Ако може да ми даде някаква следа къде е тя, трябва да ми го донесеш сега!
	— Правя както казва Кет. Утре.
	Чарли знаеше, че няма смисъл да спори.
	— Тогава ще дойда в колибата ти в полунощ.
	Камира кимна.
	— Сега трябва сготвя патица.

	* * *

	Чарли стигна до колибата малко преди полунощ и вдигна ръка, за да почука, но преди да докосне вратата Камира я отвори.
	— Ето. — Тя подаде на Чарли пакет, увит в кафява хартия и завързан с панделка, която някога бе виждал в косата на Кет. — Честит рожден ден. Поздравления! Вие вече мъж, не малко момче. — Камира му се усмихна нежно. — Аз помогнах ви пораснете.
	— Да, помогна ми, Камира, и съм ти много благодарен. — Той погледна пакета в ръцете си, после пак вдигна очи към нея. — Не се ли притесняваш за дъщеря си?
	— Вярвам, господин Чарли, а тя вече голяма. Какъв избор имам? Моля. — Тя сложи ръка на неговата, а дланта й беше топла. — Това ваш ден. Вие го заслужили. Моля, радвайте се. Аз и Кет го искаме.
	— Ще се опитам, но трябва да знаеш…
	Камира сложи пръст на устните си.
	— Не казвайте тез думи. Аз вече знам ги. — Камира се повдигна на пръсти и го целуна по челото. — И вие мое момче. Аз ваша биби. Гордея се с вас. Галия.
	Тя затвори вратата и Чарли се върна в къщата. Седна на леглото си и скъса кафявата хартия, възлагайки всичките си надежди на това, което щеше да открие вътре. Следа, път, по който да тръгне, нещо, което да го заведе при нея.
	След като разопакова многото слоеве хартия около малкия подарък в центъра, в ръката му се озова малка картина с рамка от плавей, резбована с деликатни линии във формата на рози. Вдигна я под светлината и видя, че тя бе нарисувала тях двамата в навеса за рози, с неговата по-светла глава наведена към нейната тъмна такава. Ръцете им бяха хванати по такъв начин, че едва се различаваше кои пръсти чии са.
	Чарли затвори очи, все още държейки картината. И в нощта, течаща бавно към сутринта, двадесет и една години след първия му вик, той заспа.

	* * *

	Чарли често се опитваше да си спомни деня на двадесет и първия си рожден ден, но той премина във върволица от неясни лица, подаръци и шампанско, което той приемаше твърде охотно, за да удави агонията си. Той се движеше автоматично, преструваше се на пълноценно човешко същество, макар всяка част от него да крещеше от копнеж за Кет.
	След вечерята в „Роубък Бей Хотел“ имаше танци и Елиз Форсайт често танцуваше с него, показваше перфектните си трапчинки и се кикотеше на всичко, което той казваше, дори изобщо да не беше смешно. Каза му, че е от аристократично потекло, и според Чарли й личеше. Не можеше да се отрече, че тя изглеждаше прекрасно в тъмносинята си вечерна рокля, с русата си коса и бледа кожа като гъсто мляко. Когато дойде време да духне свещите на екстравагантната си триетажна торта, тълпата избухна в аплодисменти, а Кити засия от гордост. Чарли изслуша щедрата й реч със сведени от срам и отчаяние очи. Гостите извикаха три пъти „ура“ за него и всички вдигнаха чашите си за тост.
	Когато остана сам в спалнята си по-късно, след като засипа майка си с благодарности за чудесното празненство и за часовника, направен от скъп швейцарски бижутер, Чарли помисли, че никога не се бе радвал толкова, че е дошъл краят на един ден. Трябваше да бъде в офиса в девет часа на следващата сутрин, както и всеки ден от остатъка на живота си.
	— Как ще понеса това без теб? — промълви той и заспа стиснал в ръка панделката на Кет.

	* * *

	— Взех решение, Чарли — обяви Кити на закуска на следващата сутрин. — След един месец ще замина за Европа.
	— По работа?
	— Не, това вече е твое задължение. Искам да се върна в Единбург и да видя семейството си. От пет години не съм ходила там, а и онова беше само кратко посещение. Ще остана с тях няколко месеца — имам племенници и племеннички, които дори не съм виждала. Освен това смятам, че е важно да те оставя сам да си стъпиш на краката тук, да се отделя, за да знаят всички, че ти управляваш.
	— Майко — започна Чарли, обзет от паника, — мислиш ли, че това е разумно? Аз почти не знам какво правя. Имам нужда от теб.
	— Ще прекараме заедно един месец, което е предостатъчно време да се научиш. Не виждаш ли, скъпи? Ако остана, всички служители ще продължат да идват при мен, вместо при теб, а те трябва да разберат, че ти си шефът. Може да поискаш да направиш промени, които да не се харесат на служителите ни. Не искам при мен да се редят недоволни работници, които вярват, че имам влияние върху теб. Не, много по-добре е да си отида. А и освен това — въздъхна Кити, — и аз започвам да остарявам и съм уморена. Имам нужда от почивка.
	— Да не си болна, майко?
	— Не. Изглежда Бог ме е направил здрава като вол и бих искала така да си остане.
	— Ще се върнеш ли?
	— Разбира се, мразовитата шотландска зима няма да ми даде друг избор. — Кити потръпна при мисълта. — Ще се върна в Аделаида преди Коледа и ще прекарам празниците в „Алиша Хол“. Надявам се да успееш да дойдеш при мен и да посетим заедно мината за опали и лозята, за да се уверим, че мишките не си играят, докато котката я няма.
	_Котката я няма…_
	— Разбирам, че искаш да си починеш, но съм много притеснен, че не притежавам уменията да управлявам бизнеса сам.
	— А аз съм напълно убедена, че ги притежаваш. Когато баща ти си отиде, нямах друг избор, освен да се хвърля направо в дълбоките води. Бях съвсем сама и нямаше от кого да искам съвет, освен от скъпия господин Донован, който ще бъде и на твое разположение. Той знае всичко, което има да се знае, макар че тази година навършва шейсет години и знам, че иска все някога да се пенсионира. Вече има предвид човек, който да го замести — един умен млад японец, който говори много добре английски. Предвид броя на японците, които работят за компанията, той ще може по-добре да комуникира с екипажите и ще бъде ценна придобивка. — Кити стана от масата. — А сега да се залавяме за работа, а?

	* * *

	През следващия месец, макар Чарли да си лягаше всяка нощ с обещанието, че утре ще каже на майка си защо Кет си е тръгнала и че отива да я търси и по дяволите бизнеса, така и не успя да пророни и дума. Знаеше, че майка му е прекарала седемнадесет години в неуморна работа, за да увеличи наследството му, а сега искаше само да си вземе заслужена почивка. Как би могъл да й я откаже?
	Възхищението му от нея растеше постоянно — той чуваше авторитетния й глас и виждаше как се справя със служителите си и с всякакви проблеми в компанията с най-лек похват. Освен това видя и че бръчките от притеснение на лицето й се бяха стопили и тя вече изглеждаше много по-спокойна отпреди.
	Как би могъл да си тръгне и да я изостави след всичко, което бе направила за него? Но как би могъл да не отиде да потърси Кет и да я доведе обратно? Разкъсан между лоялността към двете жени, които обичаше, Чарли често се чувстваше сякаш сърцето му ще се пръсне. Всяка неделя — единственият му свободен ден, ако не се очакваше платноход — той ходеше с колата до плажа Ридел и плуваше усилено, за да успокои измъчения си ум. Носеше се там, с шума на вълните в ушите си, и се опитваше да открие покоя и решимостта, от които имаше нужда. Те не дойдоха и с приближаването на деня, в който майка му щеше да замине за Европа, паниката му се увеличаваше. Чудеше се дали просто да не потопи глава под вълните завинаги, за да намери сладък покой.
	Освен всичко останало, той беше убеден, че не става за тази работа. Липсваше му естественият авторитет на майка му, както и лекотата, с която тя разговаряше с другите перлени магнати на редовните им вечери. Повечето от тях бяха поне двойно по-възрастни от Чарли и той знаеше, че със сигурност се смеят зад гърба му и може би вече планират да купят компанията, след като тя — и той самият — фалират. Единствената му друга идея беше да продаде компанията на някой от местните магнати, но знаеше, че майка му би видяла това като предателство към баща му и дядо му. Перлената компания „Мърсър“ бе една от най-старите в града и от самото начало винаги я бе управлявал член на семейството.
	Накратко, Чарли никога в живота си не се бе чувствал по-нещастен, отчаян и самотен.
	Кити два пъти покани Елиз на неделен обяд. Несъмнено беше способна секретарка, може би по-способна от него, и покриваше грешките му, когато можеше. Елиз беше интелигентна, остроумна и красива и майка му очевидно я смяташе за перфектна бъдеща съпруга. Постоянно се чуваше мърморене за брак и наследник на империята.
	— Най-добре я вземи, преди някой да те е изпреварил. Жени като нея рядко идват в този град — каза многозначително тя.
	_Но вече имам наследник някъде там, който расте ден след ден в корема на майка си. Бог знаеше как оцелява Кет…_
	— Чакай ме, Кет — шепнеше той на прадедите й. — Ще те намеря…

	* * *

	— Е, трябва да си кажем сбогом, поне засега. — Кити се усмихна на сина си в луксозната каюта на кораба, който щеше да я заведе във Фремантъл и оттам на дългото пътуване през моретата до родната й страна.
	Чарли забеляза колко безгрижна изглеждаше днес — почти като младо момиче, с радост в очите.
	— Ще направя всичко по силите си да не те разочаровам.
	— Знам. — Кити протегна ръка и докосна лицето на сина си. — Грижи се за себе си, мило момче.
	— Обещавам.
	Корабният звънец оповести, че всички, освен пътниците трябва да слязат.
	— Ще ми пишеш, нали? Да ми кажеш как се справяш? — попита го Кити.
	— Разбира се. Пожелавам ти безопасно пътуване, майко. — Чарли я прегърна за последно, излезе от каютата и слезе по подвижния мост. Махаше с ръка, докато корабът не се скри зад хоризонта. После взе малкия влак по кея, а на края го чакаше Фред с колата, за да го върне вкъщи.
	Тази вечер Чарли вечеря сам. Тишината в къщата беше зловеща и след като приключи с яденето, той отиде да види Камира в кухнята. В последния месец, докато Кити живееше тук беше трудно да хване Камира насаме, но сега вече нямаше как да му избяга.
	— Вечеря добре, господин Чарли?
	— Да — отвърна той. — Имаш ли новини от нея?
	— Не.
	— Изобщо ли не се е свързала с теб? Моля те, умолявам те, кажи ми истината!
	— Господин Чарли, не разбирате. Там, навън — Камира махна с ръка — няма хартия, няма марка.
	— Дали някой друг не я е виждал? Знам как работи пустинният телеграф и как съобщенията се носят от уста на уста.
	— Не, не съм нищо чула, честно, господин Чарли.
	— Изумен съм, че не си полудяла от притеснение.
	— Да, притеснявам се аз, но мисля, че тя добре. Усещам я, а прадеди грижат се за нея.
	— Мислиш ли, че е отишла да живее с твоя народ?
	— Може би.
	— Ще се върне ли?
	— Може би.
	— Господи! — Чарли изпитваше силно желание да я разтърси. — Не виждаш ли, че полудявам от страх?!
	— Да, днес видяла сиви коси на вас.
	— Ако не се върне в следващите няколко седмици, сам ще отида да я намеря. — Чарли закрачи из кухнята.
	— Тя не иска бъде намерена. — Камира спокойно продължи да мие чиниите.
	— И двамата знаем защо си тръгна, така че е мой дълг поне да се опитам, независимо дали тя го иска. Все пак тя носи моето…
	Чарли се сдържа, знаейки, че думите трябва да останат неизречени между тях. Но отново се озова на ръба на сълзите.
	— Господин Чарли, вие добър човек, знам, че обичате моя дъщеря. И тя вас обича. Тя мисли, че каквото прави — най-добро. Тя иска вие имате щастлив живот. Прекалено трудно вас с нея. Приемете каквото не може промените.
	— Не мога, Камира. Не мога. — Чарли се свлече на един стол, облегна лакти на масата и хвана главата си с ръце. За свой срам отново захлипа. — Не мога да живея без нея, просто не мога.
	— Господин Чарли… — Камира изостави миенето, изсуши си ръцете и дойде да го прегърне през раменете, които се тресяха от плач. — Гледам вас двамата много години. Мисля може би то изчезва, но не става.
	— Точно така, затова не мога просто да се откажа от нея, Камира, да я оставя там, навън… знаеш какво може да се случи на децата от смесена раса, ако майката е неомъжена… можех поне да й предложа защита! И се опитах, но тя отказа. — Той извади кехлибарения пръстен от джоба си и го размаха пред нея. — Синът ми или дъщеря ми може да се озове в едно от онези ужасни сиропиталища и докато имам дъх в тялото си, не мога да стоя тук и да не правя нищо! — Чарли хвърли пръстена на масата, където той се завъртя и спря пред Камира.
	— Разбирам — каза тя. Падна тишина, докато мислеше. — Господин Чарли, с вас правя сделка. Ако нищо не чуя от нея две седмици, отивам я потърся в пустинята.
	— А аз ще дойда с теб.
	— Не. Вие бял, вие не оцелее там. Вие голям шеф тук. Ваша майка, тя ви вярва. Не може нея разочаровате. Тя работи здраво, прави голям бизнес, да ви го предаде. Ето, вземете това.
	Тя вдигна пръстена и му го подаде, но той отблъсна ръката й.
	— Не, ти го вземи. Намери я и я доведи обратно, тогава ще го сложа на ръката й. Дотогава не мога да понеса да го гледам.
	Камира прибра пръстена в престилката си.
	— Добре, правим сделка? Вие работи здраво в офис за госпожа Кити, а аз отивам намеря моя дъщеря, ако скоро се не прибере. Твърде много хора губят се в туй семейство. Спете сега, господин Чарли, или още сиви коси дойдат.

	* * *

	Оставен без друг избор, Чарли направи всичко по силите си да последва съвета на Камира. С уверението, че тя ще отиде да потърси Кет, когато дойде време, през следващите четири месеца той се посвети на работата си, както би искала майка му. Сметките, правните документи и безкрайните пристигания на платноходи на пристанището поне изместваха Кет от ума му. Бизнесът им, като всички други в Бруум, страдаше. Цените на огромните им запаси от миди падаха стремглаво, понеже Европа и Америка изискваха по-евтини материали. Чарли внимателно проучи бизнеса с изкуствените перли на господин Микимото. Истинските перли вече бяха рядкост в Бруум заради прекалено силната експлоатация на крайбрежието и той виждаше, че култивираните перли са добър заместител — и всъщност бяха по-подходящи за бижутерия, защото размерът им беше общо взето стандартизиран и можеха по-лесно да се нанижат на огърлица или гривна. Въпреки пренебрежителните коментари на майка му Микимото смяташе, че култивираните перли са бъдещето, а големият американски континент бе съгласен с него и купуваше продуктите му с килограми.
	Чарли бе впечатлен и от факта, че култивирането на перли не поставяше в опасност човешки животи като гмуркането, и реши да покани един от мениджърите на Микимото да му покаже как би могло да се направи в Бруум. Знаеше също и че след първоначалната цена на установяването печалбите щяха да се увеличат. Накрая това щеше да унищожи индустрията, направила града толкова проспериращ, но също като в природата за всяко нещо си имаше сезон и Чарли инстинктивно усещаше, че Бруум навлиза в своята мрачна есен.
	— Всеки трябва да си плати накрая — промърмори той, сложи си шлема на перлен командир, изправи златната си верижка и излезе при Фред, който го чакаше с колата.
	Поне, помисли си той, когато колата потегли, правеше първата си самостоятелна стъпка към бъдещето, колкото и да беше спорна.

	* * *

	Чарли спеше дълбоко, когато изведнъж чу силен вопъл да изпълва неподвижния въздух около него. Той се изправи и се помъчи да се събуди.
	Звукът продължи — ужасяващ висок вой, напомнящ му на нещо, което бе чувал преди. Все още полузаспал, той принуди ума си да го разбере…
	— Не… не!
	Той скочи от леглото, изхвърча от стаята и затича през къщата, следвайки звука до кухнята и навън през задната врата.
	Намери Камира, коленичила на земята, да рови с пръсти в червения прах. Дърдореше думи, които той не разбираше, но нямаше и нужда, защото вече знаеше.
	— Господин Чарли, тя си отишла! Оставих го прекалено късно. Прекалено късно!

	* * *

	Цялата къща потъна в скръб, защото и двамата се измъчваха от мъка денонощно. Почти не си говореха, защото онова, което някога ги свързваше, сега се разпадаше в горчивина, гняв и вина. Чарли прекарваше колкото можеше по-малко време у дома — затвори се в офиса си, също както бе сторила майка му, след като баща му ги напусна. Вече разбираше защо — разбитото сърце опустошаваше и разрушаваше душата, особено когато бе примесено с вина.
	Елиз, секретарката му, изглежда, усещаше, че нещо не е наред, и въпреки скръбта Чарли откри, че тя, със слънчевата си усмивка и успокояващото си присъствие, беше светлина в мрачното море от скръб. В същото време мразеше наивността й, привилегиите й, както и самия факт, че тя беше жива, докато Алкина и детето им не бяха.
	Най-много го измъчваше мисълта, че никога няма да узнае как е умряла, може би сама в пустинята, в агония, раждайки детето им.
	На двадесет и една години Чарли Мърсър, един от най-богатите мъже в Австралия, изглеждаше двойно по-стар.


>	Никога-Никога
>	Край Алис Спрингс
>	Юни 1929

>>	26.

	Нощта бе спокойна; единственият звук бе далечният вой на динго. Блестящите бели звезди и луната в безоблачното небе бяха единственият му източник на светлина, докато конят се движеше по каменистата пустинна земя, избягвайки ниските храсти и треви, които растяха близо до земята, за да се защитават от честите пясъчни бури. Очите на говедаря бяха привикнали към бледата светлина и можеха да различат сенките на неравната земя около него и тъмносините жилки в скалите. Нощният въздух разнасяше хладните аромати на земята, възстановяваща се от жегата през деня, и звуците на пъплещи животинки и бръмчащи насекоми.
	Той завърза коня си за една скала, издигаща се от земята като червен сталагмит. По-рано се надяваше да стигне в Алис по светло, но се разрази битка между местните аборигени и говедарите, така че бе изчакал да свърши. Той извади един от меховете си от камилска кожа, взе една купа от чантата си, напълни я и я сложи на земята, за да напои изтощената кобила. Изгълта последните остатъци от грог в манерката си, потърси в чантата каквото бе останало от храната му, разгъна грубото одеяло и седна да яде. Щеше да пристигне в Алис Спрингс най-късно утре по залез. След като си поднови запасите, щеше да тръгне на изток и да работи с добитъка до декември. А след това…
	Той въздъхна. Какъв смисъл имаше да планира бъдеще, което не съществуваше? Макар да правеше всичко по силите си да живее ден за ден, умът му все пак настояваше да гледа напред към нещо. Всъщност беше празнота, която той сам си бе създал.
	Говедарят легна да спи, чу съскане на змия наблизо и хвърли един камък, за да я изплаши. Дори по своите стандарти беше ужасно мръсен — усещаше вонята на собствената си засъхнала пот. Водните дупки, които обикновено използваше, бяха изсъхнали; сезонът бе необичайно сух дори за Никога-Никога.
	Замисли се за нея, както всяка вечер, и затвори очите си пред луната, за да заспи.
	Събуди го странен, далечен вик. След толкова години в пущинака веднага разбра, че е човешки, а не животински. Затрудни се да разпознае точно какво е, макар да звучеше познато, докато не се сети, че е бебешки рев. Още една душа, родена в този прогнил свят, помисли си той, преди да затвори очи и отново да заспи.
	Стана по изгрев, нетърпелив да стигне до Алис, да си вземе стая в града и да се изкъпе добре за пръв път, откакто напусна Дарвин. Качи се на кобилата си, тръгна по пътя и видя камилския керван на хоризонта. Озарен от изгряващото слънце зад него, той изглеждаше почти библейски. Той ги настигна след по-малко от час, когато спряха да си починат и да ядат. Познаваше един от афганските камилари, който го плесна по гърба и му предложи място на килима си и чиния плоски питки. Той игнорира мухъла в единия край и задъвка гладно хляба. От всички хора, които срещаше по обичайния си маршрут през Никога-Никога, най-много обичаше да прекарва време с камиларите. Те бяха тайните пионери на пущинака, невъзпетите герои, които прекарваха жизнено необходимите провизии през червените равнини до станциите за добитък, разпръснати из вътрешността на страната. Често бяха образовани мъже и говореха добър английски, но докато пиеше жадно водата им, той чу, че поминъкът им е застрашен от новата железопътна линия, която скоро щеше да свърже Порт Аугуста с Алис Спрингс. Планираше се да продължи и на север, чак до Дарвин.
	— Ние сме сред последните останали. Всички други се върнаха у дома през океана — каза равнодушно Мустафа.
	— Сигурен съм, че ще остане място за вас, Мустафа. Влаковата линия не може да достигне далечните села.
	— Не, но автомобилът може.
	Говедарят тъкмо се сбогуваше с тях, когато отново чу странния вой от снощи — идваше от кошница, вързана за една камила.
	— Това бебе ли е? — попита той.
	— Да. Роди се преди пет дни. Майката умря снощи. Погребахме я надълбоко, за да не я докопа някое динго — добави Мустафа.
	— Черно бебе?
	— Съдейки по цвета на кожата — само наполовина, може би четвърт. Момичето дойде при нас преди две седмици. Каза, че отива в Хермансбургската мисия — взе да разказва Мустафа. — Другите не искаха да я вземат, предвид състоянието й, но тя беше отчаяна и аз се съгласих. Сега имаме бебе без майка, което плаче ден и нощ за мляко, каквото нямаме. Може би ще умре преди да стигнем в Алис. Поначало си беше малко.
	— Може ли да го видя?
	— Както желаеш.
	Мустафа се изправи и го поведе към източника на виковете. Откачи кошницата и я подаде на приятеля си.
	Говедарят не видя нищо вътре, освен движещи се гънки плат. Сложи кошницата на земята, коленичи до нея и махна муселиновите кърпи, покриващи бебето. Удари го мирис на урина и фекалии, докато разкриваше останалата част от малкото, слабо телце с гладка карамелена кожа.
	Бебето риташе и ревеше, а мъничките му юмручета удряха във въздуха. Макар да бе виждал много неща през годините в пущинака, това полумъртво от глад осиротяло дете роди в него емоция, каквато не бе изпитвал от много години. Той усети сълза в окото си. Отново уви бебето в муселина, за да не докосне екскрементите му от страх от болест, и го повдигна от кошницата. Докато правеше това, чу нещо да пада обратно вътре.
	— Момче е — отбеляза Мустафа, който стоеше на разстояние заради вонята. — На какъв живот може да се надява, дори да оцелее?
	При докосването на говедаря бебето спря да реве. Пъхна юмруче в устата си, отвори очи и го погледна въпросително. Дръмънд се вторачи в тях. Бяха сини, изпъстрени с кехлибар, но не толкова необичайният цвят привлече вниманието му, колкото формата и изражението им. Беше виждал преди тези очи, но не се сещаше къде.
	— Майката даде ли име на бебето, преди да умре? — попита той Мустафа.
	— Не, тя поначало не говореше много.
	— Знаеш ли къде би могъл да бъде бащата?
	— Тя не каза, а и може би не е искала да казва. Знаеш как стоят нещата. — Мустафа вдигна рамене.
	Говедарят сведе поглед към бебето, което още смучеше юмрука си, и нещо в него отново трепна.
	— Бих могъл да го заведа със себе си в Алис, а оттам в Хермансбург.
	— Би могъл, но мисля, че с него е свършено, приятелю, и може би така е най-добре.
	— А може би аз съм последният му шанс. — Думите на говедаря бяха подбудени изцяло от инстинкта. — Ще го взема. Ако го оставя с вас, със сигурност ще умре като майка си.
	— Вярно, вярно — отвърна сериозно Мустафа и по честното му лице се изписа облекчение.
	— Можете ли поне да заделите малко вода?
	— Ще отида и ще донеса малко — съгласи се Мустафа.
	Бебето вече бе затворило очи, прекалено изтощено, за да продължи да реве. Дишането му беше неравно и говедарят знаеше, че времето му изтича.
	— Ето. — Мустафа му подаде манерка. — Вършиш добро дело, приятелю, и благославям теб и детето. Кха сафер валаре. — Той положи загрубялата си ръка на потното челце на бебето.
	Говедарят занесе кошницата до коня си, сложи бебето в одеялото, на което спеше нощем, и го върза за себе си през рамо. Тогава видя мръсна тенекиена кутия под муселина и я прибра в чантата си. Извади малко вода от манерката, капна я на устните на бебето и видя с облекчение, че то засмуква течността. После закрепи празната кошница отзад на седлото си, качи се на коня и тръгна в галоп през равнината.
	Докато яздеше под парещото слънце, се зачуди каква лудост го е обзела, че да направи такова нещо. Сигурно щеше да пристигне в Алис с мъртво бебе, вързано за него. Но нещо, каквото и да бе то, го движеше напред в задушаващата следобедна горещина, защото знаеше, че ако остане още една нощ в пустинята, малкото сърце, притиснато до неговото, ще спре да бие.
	В шест часа вечерта храбрата му кобила влезе изнемощяла в прашния двор на странноприемницата, където обикновено отсядаше. Все още на коня, говедарят внимателно постави ръка на гърдите на бебето и усети успокоителен, но твърде слаб пулс. Слезе от кобилата и й наля кофа вода от помпата, след което развърза одеялото, върна бебето в кошницата и го покри леко с муселина.
	— Ще се върна да те нахраня по-късно — обеща на кобилата и влезе вътре, където го посрещна госпожа Рандал, хазяйката.
	— Радвам се да ви видя отново по тези краища. Обичайната стая?
	— Ако е свободна, да. Как вървят нещата при вас?
	— Знаете как е тук, макар че ще бъде много по-добре, когато пуснат влака. Да ви донеса нещо, господин Д? Обичайното? — Тя му намигна. — Има две-три нови момичета в града.
	— Не и тази вечер, пътуването беше дълго. Чудех се дали не ви се намира малко мляко?
	— Мляко? — Госпожа Рандал изглеждаше изненадана. — Естествено, че имаме. Малко ли добитък има по тези места? — засмя се тя. — Не е обичайната ви напитка, господин Д.
	— Права сте, може да добавите чашка хубаво шотландско уиски към поръчката.
	— Може да имам бутилка специално за вас. Нещо за ядене?
	— Каквото имате, госпожо Р. — Той й се ухили. — Дехидратиран съм, така че ще ви помоля и за солница.
	— Както кажете. — Тя му подаде ключа. — Ще ви донеса всичко в стаята след минутка.
	— Благодаря, госпожо Р.
	Говедарят вдигна кошницата и чантата и се качи по грубите дървени стъпала. Влезе в стаята, затвори вратата зад себе си и я заключи здраво. Остави кошницата на леглото и махна муселинения воал от лицето на бебето. Сега, дори да сложеше ухото си до малкото носле, почти не чуваше дишането му.
	Той грабна манерката, която му бе дал Мустафа, и пръсна последните капки вода на устните на бебето, но то не помръдна.
	— По дяволите! Не умирай сега, бебенце, ще ме обесят за убийство — помоли малкото същество. Той сложи кошницата до леглото и закрачи нервно из стаята, докато чакаше госпожа Рандал да дойде. Накрая, от нетърпение, както и заради неприятния мирис в стаята, той изтича обратно долу.
	— Скоро ли ще е готово? — попита той съдържателката.
	— Тъкмо щях да ви го донеса горе — каза жената и сложи таблата на тясното бюро на рецепцията.
	Той погледна съдържанието й и видя, че единственото нещо, от което се нуждаеше, го нямаше.
	— Ще ми донесете ли онази солница, госпожо Р?
	— Извинявайте, ще ида да я взема. — Тя се върна със солницата в загорялата си от слънцето ръка. — Посребрена е, получих я като сватбен подарък, когато се омъжих за господин Р. Да ми я върнете, иначе ще има да плащате!
	— Можете да разчитате на мен — каза той и вдигна таблата. — Ще се върна долу по-късно да се измия.
	Той се върна в стаята си, свали си ризата, развинти сребърната капачка на солницата и изсипа съдържанието й на плата. После взе чашата с мляко, направи фуния от откъсната страница от Библията на нощното шкафче и сипа млякото в празната солница. Вдигна бебето, дишайки през устата, за да избегне вонята, която се носеше от него, и внимателно пъхна върха на солницата между розовите му устни.
	В началото нямаше реакция и собственият му пулс се ускори достатъчно и за двамата. Той махна малката сребърна капачка и изля малко мляко от дупката на солницата върху пръста си. Работейки само по инстинкт, той го размаза по устните на бебето. След няколко мъчителни секунди устните помръднаха. Той отново пъхна върха на солницата в устата на бебето и за пръв път от седемнадесет години отправи молитва. Няколко секунди по-късно усети малко експериментално дръпване на самоделната бутилка. Последва мъчителна пауза и още едно дръпване, когато бебето най-после започна да суче.
	Говедарят вдигна очи към тавана.
	— Благодаря ти.
	След като бебето се наяде, той изля водата от каната в легена, махна вонящите муселинени кърпи и се постара да измие засъхналата мръсотия от тялото му. Оформи нещо като пелена с две от кърпичките си и молейки се да не последва нова експлозия, пови бебето както можа. Скри мръсния муселин в един чаршаф и набута вонящия вързоп в един шкаф. Уви другия чаршаф около бебето и забеляза подутия му корем и слабите крака, които сякаш принадлежаха на жаба, а не на човешко същество. Бебето беше заспало, така че той погълна вече студеното говеждо на няколко хапки и го преглътна с големи глътки уиски. После излезе от стаята, за да нахрани коня си и да се измие в бъчвата с вода в задния двор.
	Вече освежен, говедарят изтича обратно горе и видя, че бебето не е помръднало. Допря ухо до гърдите му и чу, че сърцето му бие и то диша спокойно. Легна на матрака си и се сети за тенекиената кутия, която бе прибрал в чантата си.
	Кутията бе покрита с ръжда и червен прах, сякаш дълго време е стояла заровена. Той я отвори и намери вътре малка кожена кутийка. Отвори закопчалката, вдигна капака и дъхът му спря.
	Розетната перла… перлата, която бе отнела живота на брат му, но спаси неговия.
	— Как е възможно? — промълви той, а удивителната й красота привлече погледа му, както преди толкова години. Какво би могъл да направи с толкова пари… Той познаваше стойността й — нали сам бе предал двадесетте хиляди лири.
	Прогонен от Бруум и без възможност да се върне в любимата си станция Килгара, той пътуваше из Никога-Никога и работеше каквото намери. Беше саможив и не се доверяваше никому. Сега бе различен човек, празен човек, чието сърце се бе превърнало в лед. И можеше да вини само себе си — и може би перлата. Но от мига, в който бе видял бебето, нещо в него бе започнало да се топи.
	Той затвори рязко кутийката и я върна в тенекията, преди отново да го хипнотизира.
	Как беше свързано това дете с Розетната перла? Последният път, когато я видя, той я заключи в бюрото на Кити. Камира му се бе помолила да не я дава на господарката й, и…
	— Боже Господи!
	Вече знаеше къде е виждал очите на детето преди.
	— Алкина…
	Той стана и отиде да погледне отново спящото бебе. И за пръв път от много години призна съществуването на съдбата и предопределението. Беше разбрал инстинктивно, че това бебе, със скритата в кошницата му прокълната перла, има връзка с него.
	— Лека нощ, мъниче. Утре ще те заведа в Хермансбург. — Той погали меката бузка и отиде да си легне. — А после ще замина за Бруум, за да открия какъв си ми.

	* * *

	Пастор Албрехт вдигна очи от Библията си, когато чу тропот на копита, влизащи в мисията. Погледна през прозореца и видя как мъжът спря и слезе от коня си, след което се огледа, несигурен къде да отиде. Пастор Албрехт се изправи, тръгна към вратата и излезе под жаркото слънце.
	— _Guten tag_, или трябва да кажа „добро утро“?
	— Говоря и двата езика — отвърна мъжът. Неколцина от паството му в двора, облечени в бяло, се спряха да погледнат красивия мъж. Всеки странник, пристигнал тук, беше добре дошъл.
	— Продължавайте да работите — нареди им той и те се върнаха към задълженията си.
	— Има ли къде да поговорим, отче?
	— Елате в кабинета ми. — Пасторът посочи стаята зад себе си и чу скимтящ плач от вързопа на гърдите на мъжа. — Моля, седнете — каза той, затвори вратата зад себе си и пусна кепенците за защита срещу любопитни погледи.
	— След като ви дам това.
	Мъжът развърза плата, увит около него, и сложи съдържанието му на масата. Там, между вонящите парчета плат, имаше малко новородено бебенце, което крещеше за храна с цяло гърло.
	— Какво имаме тук?
	— Майка му е умряла на няколко часа път от Алис Спрингс. Камиларите ми казаха, че пътувала към Хермансбург. Предложих да донеса бебето тук по-бързо. Снощи намерих една солница в къщата за гости, където съм отседнал, и му дадох да пие мляко от нея.
	— Колко находчиво от ваша страна, господине.
	— Може би остатъците от сол вътре също са помогнали, защото днес изглежда малко по-силен.
	— Много е малък. — Пастор Албрехт прегледа детето и опита здравината на крайниците му и хватката му. — И слаб от недохранване.
	— Поне е оцелял.
	— И за това имате похвалата и благословията ми, господине. Няма много говедари по тези места, които биха сторили същото. Предполагам, че майката е била аборигенка?
	— Не мога да ви кажа, тъй като е умряла и е била погребана, преди аз да пристигна. Но по една случайност може да познавам семейството й.
	Пасторът погледна с подозрение мъжа.
	— Вие ли сте бащата на това бебе, господине?
	— Не, няма такова нещо, но с бебето имаше нещо, което разпознах. — Той извади тенекиената кутия от джоба си. — Ще отида в Бруум, за да потвърдя съмненията си.
	— Разбирам. — Пастор Албрехт взе кутията и я хвана с две ръце. — Тогава трябва да ми съобщите какво сте открили, но засега, ако оживее, детето ще има дом тук, в Хермансбург.
	— Моля да задържите кутията на сигурно място, докато се върна. И за ваше собствено добро не поглеждайте вътре.
	— За какъв ме взимате, господине? — Пасторът се намръщи. — Аз съм божи човек и можете да ми имате доверие.
	— Разбира се.
	Мъжът бръкна в джоба си и извади няколко банкноти.
	— Това е дарение за вашата мисия и за храната на бебето.
	— Благодаря ви.
	— Ще се върна колкото мога по-бързо.
	— Един последен въпрос, господине: майката дала ли му е име?
	— Не.
	— Тогава ще го нарека Франсис, на свети Франциск от Асизи, светецът покровител на животните. Според думите ви една камила е помогнала животът му да бъде спасен. — Пасторът се усмихна сухо.
	— Подходящо име.
	— А вашето име, господине? — попита пастор Албрехт.
	— По тези места съм известен като господин Д. Довиждане, отче.
	Вратата се затръшна зад него. Пастор Албрехт застана до прозореца и отвори кепенците, за да гледа как говедарят се качва на коня си и си тръгва. Макар мъжът да беше очевидно здрав и силен, у него имаше някаква странна уязвимост.
	— Още една изгубена душа — промълви той, загледан в бебето на масата пред него. То отвърна на погледа му и бавно мигна с големите си сини очи. — Ти си оцеляло след дълго пътуване, мъниче — каза той, взе писалката си, отвори една тетрадка и записа името „Франсис“ и датата на пристигането му на нова страница. След това добави и „Господин Д. — говедар, Алис Спрингс“.

	* * *

	Месец по-късно говедарят върза коня на една поляна на половин миля от къщата и измина пеша остатъка от пътя. Нощта беше тъмна, облаци покриваха звездите, и той се радваше на това. Стигна до входната врата, свали си ботушите и ги скри под живия плет. Къщата бе потънала в мрак и само от време навреме се чуваше шумолене от конюшнята. Той въздъхна, мислейки си, че най-добрите и най-лошите моменти от живота му бяха преминали под този покрив, някога тенекиен, а сега безупречно покрит с керемиди. Видя, че Фред спи на обичайното си място пред конюшнята и продължи до колибата. Молейки се да не е заключена, той опита бравата и вратата се отвори веднага. Затвори вратата зад себе си и изчака очите му да свикнат с мрака. Тя беше там, облегнала глава на едната си ръка. Той се доближи до нея, съзнавайки, че ако я изплаши, тя ще изкрещи и ще събуди жителите на съседната къща.
	Той коленичи до леглото и запали свещта на нощната масичка, така че тя да го разпознае веднага. Той я разтърси леко и тя се размърда.
	— Камира, аз съм, господин Дръм. Върнах се да те видя. Наистина съм тук, но не бива да издаваш звук. — Той сложи ръка на устата й и тя се втренчи в него, вече напълно будна. — Моля, не викай.
	Ужасът в очите й започна да се топи и тя се опита да махне ръката му от устата си.
	— Обещаваш ли?
	Тя кимна и той си махна ръката и сложи пръст на устните си.
	— Не искаме да събудим никой друг, нали?
	Тя поклати глава безмълвно и седна в леглото.
	— Какво правите тук, господин Дръм? Вие мъртъв от години! — изсъска тя.
	— И двамата знаем, че не съм, нали?
	— И защо връщате се сега?
	— Защото имам да ти казвам нещо.
	— Че дъщеря ми е мъртва? — Очите на Камира се изпълниха със сълзи. — Знам вече. Душата ми казва.
	— За жалост душата ти е казала истината. Толкова съжалявам, Камира. Тя… чакаше ли дете?
	— Да. — Камира сведе глава. — На никого не казвайте. Бебе вече мъртво и то.
	Той вече знаеше със сигурност, че догадката му е вярна.
	— Тук вече има нещо, което не знаеш — прошепна той.
	— Какво то?
	Той сложи нежно ръка на нейната.
	— Бебето на Кет е оцеляло. Имаш внук.
	Тогава й разказа как бе намерил детето и очите на Камира се изпълниха с удивление и възхищение.
	— Прадеди, те мислят умен план. Къде е той? — Камира се огледа из стаята, сякаш бебето се криеше някъде там.
	— Беше прекалено слаб, за да пътува дотук. Оставих го в добри ръце в Хермансбургската мисия. Трябва да ти кажа и че лошата перла беше в кошницата. Алкина трябва да я е намерила и…
	— Не! Лоша перла прокълната! Не искам я близо до внук ми! — Камира повиши глас и Дръмънд притисна предупредително пръст до устните си.
	— Кълна се, че тя се пази на сигурно място далече от него, докато не решиш какво да правиш с нея и с бебето. Мислех, че може да поискаш да го доведеш тук, щом се възстанови.
	— Той не бива идва тук — заяви решително Камира.
	— Защо не? Мислех, че може поне да те утеши.
	Беше ред на Камира да му каже какво се е случило.
	— Значи бебето е син на племенника ми? Мой кръвен роднина? — каза Дръмънд с изумление.
	— Да. Наша кръв, смесена в него, той принадлежи двама ни — каза сериозно Камира.
	— Но най-вече, Камира, на племенника ми Чарли, след като майка му вече е с прадедите си.
	— Не! Най-добре за всички господин Чарли мисли бебе също умряло.
	— Защо, за бога, точно ти ще казваш такова нещо?
	— Вие отдавна не бил тук, господин Дръм. Не разбирате. Госпожа Кити, тя толкоз работи, всичко прави за сина си, след като вие си отивате.
	Дръмънд вдигна вежда.
	— Тя болна, много болна — продължи Камира. — И тъжна.
	— Вече добре ли е? Тук ли е? — Той обърна глава към къщата.
	— Тя в Европа на почивка. Оставя господин Чарли бъде шеф. Макар и той тъжен за дъщеря ми, той млад и скоро се оправя. Може би жени се за мила жена секретарка. Най-добре за него той не знае, виждате ли?
	— Ами Кити? И тя е баба като теб, Камира. Тя и Чарли имат право да знаят за съществуването на бебето, не мислиш ли? Ами самото бебе? Аз поне не бих могъл просто да зарежа праплеменника си в някаква мисия.
	Камира стана от леглото.
	— Аз идвам с вас. Водите ме в мисия. Тогава грижа се за мой внук там.
	— Ще оставиш всичко, което имаш тук? Ами Кити? Знам колко много разчита на теб.
	Камира вече вадеше конопена торба, явно някога използвана за зеленчуци, съдейки по мириса на старо зеле.
	— Аз оправям мое семейство, тя — нейно. Тъй най-добре.
	— Мисля, че подценяваш господарката си. Все пак тя те взе в дома си против волята на брат ми. Тя има добро сърце и би искала да бъде включена в това решение. И съм убеден, че би приела внука си в дома си.
	— Да, но сега тя почива и има нужда от мир. Не искам носи срам на нея и Чарли, виждате ли? Най-добре аз ида при внук. Пазим тайна.
	Тогава Дръмънд осъзна, че Камира би сторила всичко, за да защити господарката си, която я бе спасила, и момчето, на което бе помогнала да се роди. Дори ако се налагаше да ги напусне, за да го направи. Но това беше нейно решение, независимо дали той беше съгласен или не.
	— Ами Фред? Няма ли да му кажеш?
	— Той не го бива тайни пази, господин Дръм. Може би един ден. — Камира го погледна очаквателно, вече прибрала всичките си земни притежания в торбата. — Вие водите ме при внук сега, да?
	Дръмънд кимна примирен и отвори вратата на колибата.


>	Кики
>	Хермансбург, Северна територия
>	Януари 2008

>>	27.

	Слънцето се спусна по-ниско в небето, докато дядо ми разказваше историята си. Погледнах го — някогашното бебе на име Франсис, спасено от пустинята от един мъж, който дори не е знаел, че са роднини.
	— Как е било възможно? — промълвих и изгоних една муха от лицето си, само за да открия, че по бузите ми текат сълзи.
	— Аз съм живото доказателство, че семействата се намират, че се случват чудеса. — Той се усмихна немощно и разбрах, че разказът го бе изтощил и развълнувал. — Не можем да питаме какви са причините за невероятните неща, които ни се случват. Онези горе — прадедите, или Господ — са единствените, които знаят отговорите. А ние няма да ги получим, докато и ние не се качим горе.
	— Какво е станало с Кити и Дръмънд?
	— О, Келено, това е интересен въпрос. Ако той само бе проявил търпението и силата да изчака, можеха накрая да заживеят щастливо заедно след смъртта на Андрю. Но той е действал, без да мисли, живеел е за мига. У мен има нещо от чичо ми Дръмънд, признавам — каза той с усмивка.
	— И у мен — отвърнах аз и се зачудих дали бих постъпила като Кити и бих отпратила мъжа — или жената, допълних, като се сетих за Криси, — когото обичам. — Ти някога срещна ли се с него?
	— Това е следващата част от историята, но ще трябва да я оставим за друг път. Изведнъж се почувствах толкова стар, колкото всъщност съм. Гладна ли си?
	— Бих могла да похапна, да — отговорих. Стомахът ми къркореше силно като минаващ влак, но тук нямаше как просто да си купим бургер зад ъгъла.
	Последва пауза, в която той се загледа в далечината отвъд потока.
	— Тогава защо не те заведа у нас? Имам предостатъчно храна, а не е далече.
	— Ъъъ… — Небето вече се обагряше в нежни розови и прасковени оттенъци, предвещавайки падащата нощ. — Планирах тази нощ да се върна в Алис Спрингс.
	— Изборът е твой, разбира се. Но ако дойдеш с мен, може да поговорим още. А ако искаш, има и легло за теб.
	— Добре, ще дойда — отвърнах, спомняйки си, че този човек ми беше дядо. Той ми се бе доверил достатъчно, за да сподели тайните на своето — и моето — семейство и аз трябваше също да му се доверя.
	Станахме и минахме обратно през спалнята на Фил, откъдето излязохме в градината. Там ни чакаше самият Фил, облегнат на една стена.
	— Готова ли си за тръгване, Келено?
	Обясних промяната в плана и той дойде да ми стисне ръката.
	— За мен беше удоволствие. Няма да ме забравиш, нали?
	— Тя може да вземе мястото ми в комитета, когато се пенсионирам — пошегува се дядо ми.
	— Пикапът не е заключен, впрочем — извика Фил, докато се отдалечавахме от него.
	Отворих задната врата на пикапа и се опитах да си взема раницата, но силните кафяви ръце на дядо ми ме изпревариха. Те извадиха раницата, сякаш не тежеше нищо.
	— Насам — посочи той и тръгна.
	Може би е паркирал някъде другаде — помислих си. Но когато се отдалечихме от входа на мисията, не видях други превозни средства, освен един файтон, теглен от пони, който чакаше на тревиста полянка.
	— Качвай се на борда — каза той и хвърли раницата ми горе на грубата дървена пейка. — Можеш ли да яздиш? — попита ме той и хвана юздите.
	— Взимах уроци като дете, но на сестра ми Ася не й харесваше, така че спряхме.
	— На теб харесваше ли ти?
	— Много.
	Той пренебрегна пътя и подкара файтона по неравната земя. Понито ни затегли по леко нанагорнище.
	— Мога да те науча да яздиш, ако искаш. Както си чула, прачичо ти Дръмънд е прекарал голяма част от живота си на конски гръб.
	— И на камилски — добавих, докато понито вървеше уверено по неравната земя. Дядо ми ме гледаше, държейки свободно юздите.
	— Само да можеха майка ти и баба ти да ни видят сега… заедно, тук. — Той поклати глава и се пресегна да докосне лицето ми. Усетих грубата му кожа, но жестът беше пълен с любов.
	В ума ми изплува въпрос.
	— Мога ли да те попитам какво е Времето на сънищата? — започнах. — Имам предвид, чувала съм някои истории за Времето на сънищата, и за прадедите, но какво е всъщност?
	Той се засмя.
	— За нас, Келено, Времето на сънищата е всичко. Това е мястото, където е създаден светът, откъдето произлиза всичко.
	— Но как?
	— Ще ти го разкажа както ми го разказа баба ми Камира, когато бях малко момче. В света на Сънищата земята била празна, когато започнало всичко — равна пустиня, в мрак. Без звуци, без живот, без нищо. Тогава дошли Предните и, вървейки по земята, се грижели за нея и я обичали. Те създали всичко, което съществува — мравките, кенгурата, валабитата, змиите…
	— И паяците ли? — прекъснах го.
	— Да, дори тях, Келено. Всичко е свързано и важно, независимо колко грозно или плашещо изглежда. Предците са направили и луната, и слънцето, хората и нашите племена.
	— И Предците още ли са тук?
	— Е, след като са свършили всичката тази работа по създаването, те са се оттеглили. Отишли са в небето, земята, облаците, дъжда… и във всички същества, които създали. Тогава дали на нас, хората, задачата да се грижим за всичко и да го отглеждаме.
	— Всички аборигенски племена ли имат Време на сънищата?
	— Да, макар че конкретните истории могат да се различават на места. Помня колко се дразнеше баба ми Камира, когато някоя от нашите истории на племето арернте не отговаряше на тази, която знаеше тя от дете. Тя беше явуру, нали знаеш.
	— Значи говориш и явуру? — попитах, мислейки за Криси.
	— Малко, но в Хермансбург се научих да говоря немски, арернте и английски, а това бяха предостатъчно езици да запълнят една глава.
	Половин час по-късно пристигнахме до нещо, което ми приличаше на голяма градинска барака, сложена на бетонни подпори над червената земя. Зад нея имаше малка конюшня, към която дядо ми подкара понито. Отпред имаше веранда, защитена от яркото слънце от тенекиен покрив. Беше покрита с мебели, които изглеждаха сякаш мястото им е вътре, и ми напомниха за къщата на бабата на Криси. Понесох раницата си нагоре по стълбите и се обърнах да се насладя на панорамата.
	— Погледни това — каза той и постави ръка на рамото ми, докато двамата се взирахме в пейзажа пред нас. Бързо залязващото слънце спускаше последните си лъчи върху изпъкналите скали, отвъд които се виеше поток, блестящ сред червения пясък. В далечината се виждаха белите колиби на Хермансбург, облети в наситена оранжева светлина.
	— На северозапад от нас е скалата Хаастс, край Папуня — каза той и махна с ръка към нещо зад нас. — А на североизток са планините Макдонел — Хевитрий Гап винаги е било любимото ми място за рисуване.
	— Там е направена снимката ти с Наматджира, нали?
	— Да. Виждам, че си написала домашното си — каза той одобрително.
	— Заслугата е на Фил. Той разпозна мястото.
	— Разбира се, с него много пъти сме ходили там.
	— Изгледът е прекрасен — отвърнах, а пръстите ме засърбяха. Исках веднага да го нарисувам.
	— Хайде да влизаме.
	Колибата миришеше на терпентин и боя. Намирахме се в малка стая със стар диван пред отворено огнище. Остатъкът от пространството заемаше маса, оцапана с боя и покрита с буркани, пълни с четки. По стените бяха опрени множество платна за рисуване.
	— Хайде да отидем и да видим какво имаме за вечеря.
	Последвах го в съседната стая, където имаше стар и шумен хладилник, газова печка и мивка без кранчета.
	— Имам малко пържоли, ако искаш? Мога да ги приготвя със зеленчуци за гарнитура.
	— Звучи чудесно.
	— Чиниите и приборите са в онзи шкаф. Вътре има и тиган за пържене и дълбок тиган.
	Прерових шкафа и сложих необходимите прибори на малката дървена масичка в средата на стаята. Междувременно той извади моркови, лук и картофи от хладилника и започна сръчно да ги бели и реже. Седнах и го загледах, опитвайки се да си изясня генетичните връзки помежду ни. Трябваше в някакъв момент да си нарисувам родословно дърво.
	— Можеш ли да готвиш, Келено? — попита ме той, докато работеше.
	— Не — признах си. — Сестра ми Ася се занимаваше с тези неща.
	— Заедно ли живеете?
	— Живеехме допреди около два месеца.
	— Какво стана? Скарахте ли се?
	— Не… дълга история.
	— Е, след вечеря може да ми разкажеш всичко за живота си — каза той, запали газовата печка и пусна зеленчуците в тигана, заедно с няколко непознати за мен билки.
	Седнахме на верандата и ядохме пържола, която ми се стори най-добрата в живота ми, но може би беше само защото умирах от глад. Осъзнах, че това е първата ми вечеря с мой кръвен роднина и се замислих как хората правеха това всеки ден, без да се замислят колко е специално.
	Щом приключихме с яденето, дядо ми ми показа бъчвата с дъждовна вода зад колибата. Излях я с кана в мивката и измих чиниите, докато той вареше кафе на газовата печка. Той запали газена лампа на верандата и се отпуснахме на дървените столове, отпивайки кафе.
	— В случай че се съмняваш в мен, искам да ти покажа това.
	Беше още една черно-бяла снимка, този път на две жени, застанали от двете страни на един мъж. Едната от жените, макар и с по-тъмна кожа, можеше да ми бъде двойничка. Очите бяха последното доказателство — имаха същата форма на бадем като моите.
	— Виждаш ли приликата?
	— Да, виждам. И твоите очи имат същата форма. Това майка ти ли е?
	— Да, това е Алкина, или „Кет“, както са я наричали всички. Както вече чу, аз никога не съм я виждал.
	— А кой е това? — посочих красивия рус мъж, извисяващ се над двете жени. Беше прегърнал и двете.
	— Това е Чарли Мърсър. Твоят прадядо и мой баща.
	— А другата жена?
	— Камира, баба ми. Като изключим моята Сара, тя беше най-прекрасното, добро и смело човешко същество, което някога съм познавал…
	Той се загледа в хоризонта и видях, че очите му са изпълнени с тъга.
	— Значи е дошла да се грижи за теб в Хермансбург?
	— О, да, дойде. Като малък мислех, че ми е майка, и би могла да бъде. Била е малко над четиридесет, когато съм се родил.
	— Чарли Мърсър някога разбрал ли е за теб? Виждал ли си го?
	— Келено — въздъхна той, — нека засега оставим миналото. Искам да чуя за теб. Какъв е бил животът ти?
	— Това е голям въпрос.
	— Тогава нека ти помогна. Когато започнах да търся дъщеря си и накрая намерих теб, ми казаха, че си била осиновена от богаташ от Швейцария. Там ли си живяла като дете?
	— Да, в Женева.
	— Имаш братя и сестри?
	— Само сестри. И шестте сме осиновени.
	— Как се казват сестрите ти? На колко са години?
	— Сигурно ще ти се стори странно, но всичките сме кръстени на Седемте сестри.
	Очите му се разшириха с интерес и помислих, че поне нямаше нужда да обяснявам кои сме според легендата. Този човек знаеше това от дете. Те бяха и неговите Прадеди.
	— Казваш, че сте общо шест?
	— Да.
	— Като в легендата — казахме заедно и се засмяхме.
	— Меропа е там, дори понякога да се крие. Може би един ден ще се намери.
	— Е, вече е твърде късно, поне за Татко. Той умря миналия юни.
	— Съжалявам, Келено. Добър човек ли беше?
	— Да, много, макар понякога да ми се струваше, че обича сестрите ми повече от мен. Те всичките са толкова талантливи и красиви.
	— Както и ти. И не забравяй, нищо не става случайно. Всичко е планирано за нас, преди да поемем първия си дъх.
	— Наистина ли го вярваш?
	— Мисля, че трябва, заради начина, по който съм бил открит като бебе от свой роднина, който после е довел баба ми да се грижи за мен, докато растях. Не знам какви са религиозните ти вярвания, но едва ли някой може да отрече, че трябва да има нещо по-голямо от нас. Вярвам във вселената, макар понякога да чувствам, че ме е разочаровала, както когато изгубих собствената си дъщеря. Но това беше нейният път и аз трябва да приема болката.
	Помислих си колко беше мъдър и изпълнен с достойнство този човек и колко много ми напомняше на Татко Солт.
	— Отново се отклонихме от историята на живота ти. Моля, разкажи ми за сестрите си.
	Изредих набързо кратките биографии на всяка от тях, както много пъти преди това.
	— Разбирам. Но ми се струва, че си забравила една сестра.
	Изброих ги наум.
	— Не, казах ти по малко за всяка от тях.
	— Още не си ми разказала за себе си.
	— О, ами, добре… — Прочистих гърло. — Няма много за казване. Живея в Лондон със сестра си Ася, макар че тя сигурно се е изнесла за постоянно, докато ме няма. Не ме биваше в училище, понеже имах дислексия. Това е…
	— Знам какво е, защото и аз я имам. Както и майка ти.
	Изпитах странна тръпка, когато чух думата „майка“. Макар да разбирах от казаното дотогава, че тя е мъртва, поне можеше да ми разкаже за нея.
	— Значи сигурно е генетично. Проблемът е там, че Ася — Астеропа — винаги ми беше най-близка, защото бяхме в средата и имахме само няколко месеца разлика. Тя е много умна и най-лошото е, че моята некадърност в ученето дърпаше нея назад. Тя спечели място в Кеймбридж, но не го прие. Вместо това дойде да учи в Съсекс с мен. Знам, че я притиснах да го направи. Чувствам се много виновна за това.
	— Може би и тя не е искала да се отдели от теб, Келено.
	— Да, но нали понякога в живота трябва да се опиташ да бъдеш по-добрият човек? Трябваше да я убедя да отиде, да й кажа да не се притеснява за мен, ако наистина я обичах. А аз наистина я обичах, и още я обичам.
	— Любовта е едновременно най-егоистичната и най-безкористната емоция в света, Келено, и двете й страни не могат да бъдат отделени. Нуждата у човека се бори с желанието обектът на любовта да бъде щастлив. Така че, за жалост, любовта не може да бъде рационализирана и никое човешко същество не може да се измъкне от хватката й, повярвай ми. Какво си учила в университета?
	— История на изкуството. Беше пълен провал и напуснах след два семестъра. Просто не можех да се оправя с есетата заради дислексията си.
	— Разбирам. Но имаше ли интерес към предмета?
	— О, боже, да! Искам да кажа, изкуството е единственото нещо, в което поне малко ме бива.
	— Значи си художничка?
	— Не бих се изразила така. Искам да кажа, спечелих място в Кралския колеж в Лондон, но тогава… — Изпълни ме срам от провала ми. Този човек бе положил толкова усилия да ме намери и искаше да чуе колко е успешен животът ми, но на хартия не бях постигнала абсолютно нищо в последните двадесет и седем години. — И това не се получи. Напуснах след три месеца и дойдох тук. Съжалявам — добавих унило.
	— Няма нужда да ми се извиняваш, нито пък на себе си — каза дядо ми; бях убедена, че е само от учтивост. — Ще ти доверя една тайна: спечелих място в Мелбърнската школа по изкуство. Организира го човек на име Рекс Батърбий, учителят на Наматджира. Издържах по-малко от четири дни, после избягах и се върнах тук, у дома в Хермансбург.
	— Наистина ли?
	— Да. И бях ужасно изплашен, когато трябваше да се изправя срещу баба си Камира, след като накрая се върнах у дома след един месец пътуване. Тя беше толкова горда, когато получих мястото. Помислих, че може да ме набие, но тя само се зарадва да ме види жив и здрав. Единственото ми наказание беше, че ме заключи в бараката с бъчва вода, докато не се изтърках от глава до пети със сапун!
	— И все пак си станал известен художник?
	— Да, след това станах художник, но го направих по свой собствен начин, както правиш и ти. Отново ли рисуваш?
	— Доста ми е трудно напоследък, ако трябва да съм честна. Загубих всичкото си самочувствие, след като напуснах колежа през ноември.
	— Разбира се, но то ще се върне, и ще се случи в момент, когато нещо — някой пейзаж или идея — те порази. И това чувство в стомаха ти ще накара ръцете ти да те засърбят да рисуваш, и…
	— Познавам това чувство! — намесих се радостно. — Точно това ми се случва!
	След всичко, което дядо ми ми бе казал досега, това бе моментът, в който наистина повярвах, че трябва да сме кръвни роднини.
	— И това чувство — добавих — ме осени онзи ден, когато се връщах от Хермансбург с приятелката ми Криси и видях слънцето да залязва зад планините Макдонел. На следващия ден взех на заем малко водни бои, седнах под един евкалипт и… рисувах! И тя каза, приятелката ми Криси, имам предвид — думите вече се изливаха от мен като порой, — каза, че е страхотно, и занесе картината на една галерия в Алис Спрингс, без аз да зная, и сега я рамкират, и ще я изложат, и ще се продава за шестстотин долара!
	— Прекрасно! — Дядо ми плесна с ръце коленете си. — Ако още пиех, щях да вдигна тост за теб. Очаквам с нетърпение да видя картината.
	— О, не мисля, че е нещо специално, а и работих само с една стара кутия детски водни боички…
	— Но поне е начало — довърши той вместо мен, а очите му блестяха, както ми се струваше, от искрено щастие. — Сигурен съм, че е много по-добра, отколкото мислиш.
	— Видях твоето „Огнено колело“ в една книга. Беше страхотно!
	— Благодаря ти. Интересното е, че това не е любимата ми творба, но пък предпочитанията на твореца рядко отговарят на вижданията на критиците и публиката.
	— Нарисувах стенопис на Седемте сестри с точки, когато бях по-малка — казах му. — Дори не знаех защо го правя.
	— Предците са те водели обратно към страната ти — отвърна Франсис.
	— Винаги ми е било трудно да намеря собствения си стил…
	— Като на всеки добър художник.
	— Тази сутрин, когато видях как ти и този Клифърд Посъм сте смесили два стила, за да направите нещо ново, ми хрумна да пробвам и аз нещо подобно.
	Той не ме попита какво, само се вгледа в мен със забележителните си очи.
	— Тогава трябва да опиташ. И то скоро. Не оставяй момента на вдъхновението да премине.
	— Няма.
	— И никога, никога не се сравнявай с други художници. Независимо дали са по-добри или по-лоши, това води само до отчаяние…
	Изчаках, защото знаех, че има още за казване.
	— Аз попаднах в този капан, когато картините на Клиф започнаха да печелят национално признание. Той беше гений и още ми липсва — бяхме големи приятели. Но ревността ме разяждаше, докато го гледах как печели слава и получава хвалебствия, каквито знаех, че никога няма да бъдат дадени на мен. Само един художник от първото поколение на всеки нов стил се счита за класик. Щом беше той, вече нямаше как да съм аз.
	— Това накара ли те да загубиш увереност? — попитах.
	— По-зле от това. Не само че спрях да рисувам, но и започнах да пия. Оставих горката си жена и отидох на „разходка“ в пущинака за повече от три месеца. Не мога да опиша ревността, която изпитвах, нито колко безсмислено изглеждаше изкуството ми тогава. Само времето, прекарано насаме в пустинята, ме накара да разбера, че успехът и славата са мираж за всеки истински художник. Истинската радост е в самия процес на създаване. Винаги ще му бъдеш роб, и да, той ще доминира живота ти, ще те контролира като любовник. Но за разлика от любовника никога няма да те напусне — каза той сериозно. — Винаги е вътре в теб.
	— Когато прие това, вече можеше ли да се върнеш към рисуването? — попитах.
	— Върнах се у дома, пиян и разбит, и жена ми ме сложи в леглото и се грижи за мен, докато не се оправих физически. Психологическото лечение вече бе започнало там, в пустинята, но ми отне много време да събера кураж отново да хвана четката и да седна пред платното. Никога няма да забравя как се тресеше ръката ми, когато за пръв път вдигнах отново четка за рисуване. И тогава, най-накрая, знанието, че не рисувам за другиго, освен за себе си, че вероятно никога няма да осъществя мечтата си за световна слава, ми даде едно чувство на мир и свобода, което не мога да опиша. Оттогава, през последните трийсетина години, картините ми ставаха все по-добри и сега всъщност се продават за огромни суми, просто защото рисувам само когато пръстите ме засърбят. Това е.
	Известно време седяхме в тишина, но без неудобство. Вече бях разбрала, че дядо ми подхожда към разговорите като към рисуването — говори само когато има какво да каже. Освен това през последните няколко дни ми се беше събрала прекалено много нова информация и също като детенце с кутия сладки исках да прибера всички факти в шкафа в ума си и да ги извадя от опаковките един по един. Бях сигурна, че ми предстоят много гладни и самотни дни…
	— Виж!
	Направо подскочих, когато чух гласа му; първата ми реакция беше паника, в случай че иска да ми посочи някоя змия или паяк.
	— Там, горе. — Той посочи с пръст познатото ми млечнобяло съзвездие, което беше ниско в небето, по-близо до мен от всякога. — Ето те. — Той дойде при мен и ме прегърна през раменете. — Ето я майка ти, Плейона, и баща ти, Атлас. Виж, дори малката ти сестричка ни се показва тази нощ.
	— Господи! Тя е там! Виждам я!
	И действително я виждах. Меропа беше също толкова ярка, колкото и ние, останалите — тук, в пустинята, сякаш сияехме по-ярко откъдето и да било другаде.
	— Тя скоро ще дойде при вас, Келено. Най-накрая е настигнала сестрите си…
	Той отпусна ръка. После се обърна към мен, протегна ръце и ме притисна силно до себе си. Аз плахо обвих ръце около жилавия му кръст, след което чух странен, гърлен звук и осъзнах, че той плаче. Което накара и мен да се разплача, особено тук, където стояхме, точно под сестрите ми и Татко Солт в това невероятно място. Реших, че е допустимо да споделя сълзите му.
	Накрая той се отдръпна от мен и хвана лицето ми в ръце.
	— Можеш ли да го повярваш? Ти и аз, двама оцелели от едно силно родословие, застанали заедно тук, под звездите?
	— Не мога да го възприема — казах, бършейки носа си.
	— Не. Аз току-що го направих и виж какво стана. — Той ми се усмихна. — По-добре да не го правим отново. А сега, искаш ли да останеш тук през нощта? Има хубаво легло, а аз ще спя на дивана отвън.
	— Да — отговорих аз, за свое изумление, но никога преди не се бях чувствала толкова защитена. — Ъ-ъ, къде е тоалетната?
	— Зад къщата. Ще дойда с теб, за да се уверя, че няма гости, ако разбираш какво имам предвид.
	Свърших си работата и се втурнах обратно към къщата, където видях открехната врата, водеща от дневната към друга стая.
	— Само сменям чаршафите — Сара би се ядосала, ако не сложа чисти чаршафи на внучка ни — обясни дядо ми и потупа безупречно белите възглавници на леглото.
	— Сара е била съпругата ти?
	— Да, точно така.
	— Откъде е дошла?
	— От Лондон, където ти каза, че живееш. Готово. — Той извади горен чаршаф и го постели на леглото. — Ще ти оставя одеяло, в случай че застудее през нощта, а тук е вентилаторът, в случай че стане прекалено горещо. На стола има хавлия, ако искаш да се измиеш. Може би по-добре утре сутрин.
	— Благодаря, но сигурен ли си за това? Свикнала съм да спя на всякакви места.
	— За мен не е проблем. И без това често спя навън.
	Исках да му кажа, че и аз съм така, но вече ставаше изтъркано.
	— Лека нощ. — Той дойде и ме целуна по бузата.
	— Ъ-ъ, впрочем, как да те наричам?
	— Мисля, че „Франсис“ ще свърши работа, нали? Приятни сънища — добави той и затвори вратата зад себе си.
	Видях, че е сложил раницата ми на пода до леглото. Съблякох се и легнах на матрака, който беше от старите, от конски косъм, с вдлъбнатина, направена от други хора преди теб, в която направо можеш да се пъхнеш. Усещането беше чудесно. Огледах тавана и грубите дървени стени за многокраки същества, но не видях нито едно под меката светлина на лампата на нощното шкафче. Чувствах се по-сигурна от всякога, сякаш до днес съм била като нощна пеперуда, хвърчаща около епицентъра на нуждата си. А днес бях пристигнала.
	Може би щях да падна и да изгоря, но преди да започна да се притеснявам за това, потънах в сън.


>>	28.

	Събудих се на следващата сутрин и видях слънцето да се подава над връх Хермансбург като срамежливо детенце, криещо се зад краката на майка си. Погледнах си часовника и видях, че още няма шест сутринта, но бях изпълнена с радостно очакване за новия ден. Забелязах, че комарите са превърнали прасците ми в рисунки с точки, и си обух панталони, понеже не исках да изядат още от мен, преди да съм изяла собствената си закуска.
	Когато отворих вратата на спалнята, усетих аромата на прясно изпечен хляб да се носи от кухнята. Естествено, видях дядо си да слага самун хляб на масата отвън, заедно с масло, сладко и кафе.
	— Добро утро, Келено. Добре ли спа?
	— Много добре, благодаря. А ти?
	— Аз съм нощна птица, мисля най-добре след полунощ.
	— И с мен е същото — казах аз, докато той сядаше. — Еха, този хляб мирише фантастично. Не знаех, че наблизо има пекарна.
	— Сам го пека. Жена ми купи машината преди десет години. Често оставам тук за по-дълго и тя искаше да се увери, че ще имам нещо за ядене, ако не успея да застрелям някое преминаващо кенгуру.
	— Някога застрелвал ли си кенгуру?
	— Много пъти, но това беше отдавна. Сега предпочитам да използвам супермаркета.
	Той сложи филия топъл хляб в тенекиена чиния за мен. Намазах я с масло и сладко и гледах как потъват в мекия хляб.
	— Много е вкусно! — казах, докато поглъщах първата филия като вълк. Той ми отряза още една. — Значи наистина си живял навън в пустинята? Без колиба, където да се прибереш?
	— Да — отвърна той. — За пръв път отидох, като всички аборигенски момчета, когато достигнах мъжеството си, на около четиринадесет години.
	— Но аз си мислех, че си отгледан като християнин.
	— Така беше, но пасторът уважаваше традициите ни и не се опитваше да ги спира. В Хермансбург имахме повече късмет от много други. Пастор Албрехт дори се научи да говори арернте и поръча Библия на този език, за да могат онези, които не говорят английски или немски, също да я прочетат. Той беше добър човек, а това беше добро място. Идвахме и си отивахме, когато пожелаем, но повечето от нас винаги се връщаха. След двайсет години в Папуня, се върнах и аз. Това е домът ми. А сега, какви са плановете ти?
	— Дойдох тук да намеря семейството си и открих теб — усмихнах му се. — Още не съм мислила за след това.
	— Добре. Искам да кажа, чудех се дали няма да искаш да поостанеш при мен? Да се опознаем повече. И да рисуваме, разбира се. Мислех си, че може да ти стана нещо като учител, да ти помогна да откриеш своя начин на рисуване. Преподавах в Папуня много години.
	— Ъъъ…
	Той явно видя уплашеното ми изражение, защото каза:
	— Не се притеснявай, няма проблем. Това беше само идея.
	— Не! Идеята е фантастична! Имам предвид, супер, да! Просто, ами, ти си толкова известен и тъй нататък, а аз просто се притеснявам, че ще решиш, че не ставам за нищо.
	— Никога не бих помислил такова нещо, Келено, като за начало ти си моя внучка! Може би, след като досега не съм допринесъл с нищо в живота ти, сега мога да го направя и да ти помогна да намериш пътя си напред.
	— Може би трябва да видиш работата ми, преди да се съгласиш да ми помогнеш.
	— Ако това ще те направи по-щастлива, ще я видя. Ако ще оставаме тук за няколко дни, трябва да идем в Алис да купим провизии, а докато сме там, може да минем през галерията и да видим картината ти на стената.
	— Добре — съгласих се, — макар че сигурно ще я помислиш за бок…
	— Тихо, Келено! — Франсис допря пръст до устните си. — Негативните мисли водят до негативни действия.
	Раздигнахме чиниите и избърсахме всяка трошица от масата, оставяйки я безупречно чиста. Дядо ми каза, че дори най-малкото парченце би привлякло армия мравки, докато се върнем. След това отидохме зад конюшнята, където беше паркиран стар пикап под сянката на акация мулга.
	Пристигнахме в града три часа по-късно и дядо ми тръгна към един супермаркет, за да се запасим с храна. Беше бавен процес, понеже отново и отново идваха хора да го плеснат по рамото и да му кажат „добър ден“. Една жена дори поиска да се снима с него и той застана смутен пред щанда за месо. Това продължи в града и започнах да разбирам, че дядо ми, дори да не беше Клифърд Посъм, явно бе голяма местна знаменитост. Впечатлението ми се потвърди, когато се вмъкнах след него в галерията и всички художници вътре спряха да работят и го зяпнаха с отворени усти. Струпаха се около него, говорейки на друг език, и Франсис им отговори. Последваха още снимки и автографи, след което пулсът ми се ускори, когато той попита Мирин на рецепцията къде е окачила картината на внучка му.
	— Внучка ви? — Мирин се вгледа в мен с нервно изражение и поклати глава. — Съжалявам, вече не е тук.
	— Къде е тогава? — попитах, обзета от паника.
	— Не остана на стената и час, преди една двойка да влезе и да я купи. Това беше вчера.
	Зяпнах Мирин, чудейки се дали не прикриваше факта, че още не е дала картината за рамкиране.
	— Значи сега ти дължа триста и петдесет долара!
	— Виж ти, това е най-добрата причина, която бих могъл да чуя, за това да не мога да видя творбата ти — каза дядо ми с нещо като гордост в гласа.
	— Келено има талант, господин Ейбрахам. Ще купя каквото друго нарисува, нали?
	Няколко минути по-късно излязохме от галерията с първите пари, които някога бях изкарвала от рисуване, натъпкани в задния ми джоб. Докато вървях по улицата с прочутия художник Франсис Ейбрахам, моя дядо, изпитах истинско щастие.

	* * *

	— Добре, сега ще те оставя да работиш — каза дядо ми, завинтвайки последния болт на триножника, който бях купила с парите от продажбата. — Имаш всичко необходимо, нали?
	— Да, че и повече. — Вдигнах вежда. На сгъваемата масичка до мен бяха подредени нови водни бои, маслени бои и пастели, заедно с комплект четки.
	— Ще знаеш кои да използваш — каза той и сложи ръка на рамото ми. — Помни, че паниката потиска инстинктите ти и те заслепява.
	Той запали спирала против насекоми до краката ми и излезе. Втренчих се в бялото платно пред себе си. Никога преди не бях изпитвала толкова силен натиск да се представя добре. Отворих тубички с оранжева и кафява маслена боя и ги смесих на палитрата.
	— Започваме — промълвих, вдигнах чисто нова четка и започнах да рисувам.
	Четирийсет и пет минути по-късно скъсах платното и го хвърлих на земята, защото беше ужасно. След това пробвах хартия и водни бои, използвайки връх Хермансбург като мотив в опит да повторя предишната си картина, но се получи още по-зле от платното, така че хвърлих и нея.
	— Време за обяд! — извика Франсис от къщата.
	— Не съм гладна — отговорих и скрих първото платно под стола с надеждата да не го забележи.
	— Само един сандвич с шунка и сирене е — каза той, дойде на верандата и сложи чинията в скута ми. — Баба ти винаги казваше, че художникът има нужда да яде, за да подхранва мозъка си. Не се страхувай, няма да погледна нищо, което си рисувала, до края на седмицата. Така че имаш предостатъчно време.
	Думите му — и наистина страхотният сандвич — временно ме успокоиха, но в края на деня вече бях готова да си взема раницата и да се върна пеша до Алис, за да удавя мъките си в няколко бутилки бира. За капак на всичко, когато влязох вътре, за да се разхладя пред вентилатора, видях, че дядо ми седи на столче с огромно платно пред себе си. Гледах как смесва цветовете на палитрата си, взима четка и запълва още един участък със сложна смесица от точки. Някъде във великолепната комбинация от меки оттенъци на розовото, лилавото и зеленото успях да различа силует на гълъб, едва видим и съставен само от серия миниатюрни бели точици.
	Той е истински гений, а мен не ме бива даже да боядисам една кухненска стена — помислих си и доближих лицето си до вентилатора, за да се разхладя. Косата ми се закачи за перките и за малко не се скалпирах сама.
	— Картината ти е великолепна. Направо фантастична — ох! — възкликнах, докато Франсис се опитваше да отдели вече доста порасналата ми коса от перките на вентилатора.
	— Благодаря ти, Келено. Не бях работил върху нея от седмици, не бях сигурен накъде върви, но когато те видях да седиш навън, ми дойде идея.
	— Имаш предвид гълъба?
	— Видяла си го. — Макар да не можех да го погледна, понеже още се бореше с косата ми, знаех, че се радва, че съм го забелязала. — Мисля, че може да се наложи да отрежа последните кичури.
	— Окей, давай — насърчих го, понеже врата вече доста ме болеше.
	— Добре. — Той се върна с голяма кухненска ножица в ръката. — Знаеш ли какво задържа всяко човешко същество от осъществяването на пълния му потенциал?
	— Какво?
	Усетих ръката му леко да дръпва заплетения кичур коса и да използва ножиците много близо до дясното ми ухо. Сетих се за Ван Гог, но пропъдих мисълта.
	— Страхът. Трябва да изрежеш страха.
	С кълцащ звук ножиците се затвориха върху косата ми.

	* * *

	Не знаех дали дядо ми бе направил някакво странно вуду, но се събудих по изгрев много по-спокойна.
	— Отивам на потока Джей Крийк — каза ми той, докато чистехме след закуската. — Ще се върна късно. Ако има проблем, номерът на мобилния ми е над камината.
	— Тук има ли сигнал?
	— Не — отвърна той с усмивка. — Понякога край потока може да уловиш две чертички. — Той посочи навън и надолу. — Ще се видим по-късно.
	Гледах как се отдалечава с пикапа си, докато не се превърна в петънце в далечината.
	— Хайде, Кики — казах си твърдо и поставих най-голямото платно, с което разполагах на триножника. — Може да се окаже пълен провал, но ще бъдем смели и ще се пробваме. — После обърнах триножника с гръб към връх Хермансбург, защото исках да работя по памет.
	Много по-късно дойдох на себе си. Слънцето вече залязваше и пикапът се изкачваше по склона. Погледнах какво бях постигнала досега — имах само очертания и малък оцветен ъгъл, но инстинктът ми казваше, че съм на прав път. Когато пикапът се приближи свалих платното от триножника и го прибрах набързо в спалнята си, защото още не исках дядо ми да го вижда. После затворих вратата и сложих да се вари кафе.
	— Как мина? — попита ме той, когато се качи на верандата.
	— О, окей беше — отвърнах и му сипах чаша кафе.
	— Добре. — Той кимна, но не каза нищо повече.
	На следващата сутрин станах по първи петли просто защото нямах търпение да започна. И така продължих през следващите няколко дни. Франсис често го нямаше през деня, но вечер се връщаше с нещо хубаво за ядене. След вечеря се скривах в стаята си да изучавам картината и да мисля как да я продължа утре. Изгубих представа за времето, дните се преливаха един в друг, подпомагани от липсата на сигнал на мобилния ми тук.
	Хрумна ми, че Криси може да си помисли, че ме е изяло някое динго, или, по-логичното, че не искам да я познавам след случилото се онази сутрин, а също и че Ася може да се притеснява за мен. Така че се разходих до потока в търсене на сигнал, намерих две чертички и написах по едно съобщение и на двете.
C>
	Рисувам в пустинята. Всичко наред.
C$
	Пръстите ми висяха над екрана, докато се чудех дали да не добавя „П. П. Отседнала съм при дядо си“, но реших да не го правя и написах само:
C>
	Ще говорим, като се върна. Няма сигнал. xx
C$
	След това, преди умът ми да се отнесе обратно към реалността, се върнах при картината си.

	* * *

	Оставих четката за последен път и се протегнах. Дясната ми ръка протестираше срещу издевателството, на което бях подложила мускулите й. Втренчих се в това, което стоеше пред мен, изкушена да вдигна отново четката и да добавя по някой щрих тук и там, но знаех, че навлизам в опасна територия — можех от прекомерно старание да разваля нещо, което беше толкова близо до перфектно, колкото бе възможно. Откъснах очите и тялото си от него и влязох вътре да си направя чаша силно кафе, след което си легнах в леглото под приятната прохлада на вентилатора, напълно зашеметена.

	* * *

	— Келено, чуваш ли ме?
	— Да — отвърнах с дрезгав глас.
	— Единайсет и половина е, а ти не си помръдвала от снощи, когато влязох и те намерих заспала.
	Погледнах ярките слънчеви лъчи, нахлуващи през прозореца, и се зачудих защо още е светло в единайсет през нощта.
	— Спала си почти петнайсет часа. — Дядо ми ми се усмихна. — Ето, донесох ти малко кафе.
	— Божичко! Картината! Още ли е навън? — Скочих от леглото и едва не съборих чашата с кафе на пода.
	— Вкарах я вътре, и добре че го направих, защото в малките часове валя лек дъжд. Не се притеснявай, внимавах да не я погледна и я покрих с чаршаф, докато я внасях. — Той сложи топла ръка на рамото ми. — Доктор Ейбрахам поставя диагноза „пост рисувателна умора“. И аз бях така, когато правех „маратон по рисуване“, както го наричаше Сара.
	— Ами, виж, нямам представа какво съм направила, дали е добро или лошо или…
	— Каквото и да е, това е една седмица от живота ти, която не е била похабена. Ако искаш, ще погледнем картината заедно, след като се наядеш. Ще те оставя да се измиеш и облечеш.
	— Може ли да я видим сега? Не мога да понеса напрежението! — обясних и го последвах в дневната.
	— Разбира се. — Той посочи триножника с бял чаршаф, метнат върху платното. — Не се притеснявай, първо проверих дали е изсъхнала. Хайде, покажи ми я.
	— Сигурно няма да ти хареса… Не знам дали е добро или какво, и…
	— Келено, моля те, може ли просто да я видя?
	— Добре. — Отидох до картината, поех си дълбоко дъх и свалих чаршафа. Дядо ми отстъпи малко назад — беше голямо платно — и скръсти ръце на гърдите си, докато я разглеждаше. Застанах до него и направих същото. Той се приближи една стъпка напред и аз го последвах като сянка.
	— Е? — Той се обърна към мен с неразгадаемо изражение. — Какво мислиш за нея?
	— Мислех, че ти си този, който трябва да ми каже.
	— Първо искам да чуя какво имаш да кажеш за нея.
	Думите му веднага ме върнаха в школата по изкуство, където учителите използваха този метод за самокритика, преди да унищожат творбата със собствените си коментари.
	— Ами… харесва ми. Поне като за първи опит.
	— Това е добро начало. Моля, продължавай. Обясни ми я.
	— Ами имах тази идея да хвана пейзажа, който нарисувах преди две седмици, но вместо водни бои да използвам маслени и точки.
	— Ясно. — Дядо ми се приближи до картината и посочи един израстък на кората на евкалипта. — Това ми прилича на две очи, а там, горе, в пещерата, има малко бяло облаче, сякаш някакъв дух влиза вътре.
	— Да — потвърдих, зарадвана, че го е забелязал. — Идеята ми дойде от Меропа, седмата сестра, как я гледат очите на Стареца, докато влиза в пещерата.
	— Предположих, че е нещо такова.
	— Добре. — Не можех да търпя повече. — Какво мислиш ти за нея?
	— Мисля, Келено, че си създала нещо уникално. Освен това е и красиво, както и много добре изпълнено като за първи опит. Особено призрачният евкалипт, който, макар да е съставен от точки и нарисуван с маслени бои, определено излъчва „сияние“. Направо блести от картината, както и белият облак.
	— Значи ти харесва?
	— Не просто ми харесва, Келено, смятам, че е прекрасно. Има място за подобрение от техническата страна на точките, в начина, по който преминават от един цвят в друг, но мога да ти покажа най-добрата техника за това. Искам да кажа, че никога преди не съм виждал нещо подобно. И ако това е първият ти опит, мога само да си представям какво би могла да постигнеш в бъдеще. Осъзнаваш ли, че прекара шест дни в рисуване?
	— Честно казано изгубих представа за времето…
	— „В шест дена създаде Господ небето и земята, морето и всичко, що е в тях, а в седмия ден си почина“. Келено, тази седмица ти откри собствения си уникален „свят“ и аз толкова се гордея с теб! Сега ела да те прегърна.
	След това, и след като пророних няколко сълзи, Франсис излезе навън и се върна с две бири. Подаде ми едната.
	— Държа няколко на дъното на бъчвата за вода за наистина специални случаи. А това определено е един от тях. Наздраве!
	— Наздраве! — Чукнахме се с бутилките и отпихме.
	— Боже! Пия преди закуска!
	— Забравяш, че е почти обед.
	— А аз умирам от глад — подхвърлих и погледнах отново картината, обзета от гордост.
	Докато обядвахме, двамата с дядо ми обсъдихме картината по-задълбочено, а след това седнахме заедно пред ново платно и той ми показа техниката си да рисува точките и после да омекотява ръбовете им, така че отдалече изобщо да не изглеждат като точки.
	— Всеки си има собствен начин на рисуване и собствени техники — каза той, докато аз пробвах неговата техника, — и съм сигурен, че ти ще развиеш своите. Всичко е въпрос на проба и грешка и бъди сигурна, че ще има много грешки. Те са част от процеса на подобрение. — Той се обърна и се вгледа в мен. — Най-важният въпрос е дали самият стил на рисуване, без значение от резултата, ти се е сторил „правилен“?
	— О, да, определено. Искам да кажа, много ми хареса.
	— Значи си намерила своя _metier_. Поне засега, защото животът на художника е откриване на нови начини за себеизразяване.
	— Искаш да кажеш, че някой ден може да навляза в странен пикасовски период? — засмях се.
	— Случва се с повечето художници, включително и с мен, но винаги се връщах към стила, който ми беше най-удобен.
	— Аз определено съм имала такива моменти в миналото. — Разказах му за странната си инсталация миналата година.
	— Не виждаш ли, че просто си използвала истински предмети, за да изучаваш формите и фигурите? Учила си се как да позиционираш компонентите върху платно. Всички експерименти те учат на нещо.
	— Никога преди не съм гледала на нещата от тази перспектива, но мисля, че си прав.
	— Ти си родена художничка, Келено, а сега, след като си изминала важните първи стъпки към откриването на собствения си стил, пред теб няма прегради. Само едно нещо — забелязвам, че още не си подписала картината.
	— Обикновено не го правя, защото не искам никой да знае, че е рисувана от мен.
	— А с тази искаш ли?
	— Да. Искам.
	— Тогава по-добре започвай да си упражняваш подписа — посъветва ме Франсис. — Обещавам, че ще бъде първият от много.
	По-късно същия следобед взех тънка четка и тубичка черна маслена боя, застанах пред картината и се подготвих да я подпиша.
	_Келено Д’Аплиез?_
	_Кики Д’Аплиез?_
	_К. Д’Аплиез?_
	Тогава ми хрумна идея и отидох при дядо си, който седеше на верандата и дялкаше парче дърво.
	— Какво правиш?
	— Преживявам „пикасовски период“ — усмихна ми се той. — Гледам какви форми мога да създам. Не върви добре. Вече подписа ли си картината?
	— Не, защото… работата е там, че „Келено Д’Аплиез“ е малко трудно за произнасяне, а и много се дразня, когато всички казват „Д’Аплиез“ грешно.
	— Значи искаш да си измислиш артистичен псевдоним?
	— Да, но не знам какъв.
	— Не бих възразил, ако вземеш моята фамилия, макар че и тя е измислена.
	— Благодаря, но така ще се възползвам от името ти и от това, че съм ти внучка и тъй нататък…
	— Искаш да разчиташ само на собствения си талант. Разбирам.
	— Така че си помислих, че ако биологичният ти баща и майка ти се бяха оженили, както е искал той, фамилното ти име щеше да бъде Мърсър, нали?
	— Да, щеше.
	— Както и това на майка ми, поне докато се омъжи.
	— Точно така.
	— Тогава… как ти се струва „Келено Мърсър“?
	Дядо ми се загледа в далечината, сякаш мислите му летяха през всички поколения на нашето семейство. После вдигна очи и погледна в моите.
	— Келено, мисля, че е идеално.

	* * *

	Когато се събудих на следващата сутрин, се чувствах много странно. Сякаш времето ми тук беше свършило, поне засега, и трябваше да отида някъде другаде, но не знаех къде. А тази мисъл накара реалността да се завърне в мислите ми, за да ми помогне да реша какво точно ще правя с живота си оттук нататък. Дори не знаех кой ден е, да не говорим за датата, така че отидох на закуска и попитах Франсис, чувствайки се адски неудобно.
	— Не се притеснявай, нормално е да загубиш представа за времето, когато си изцяло вглъбена в работата си. Двадесет и пети януари е.
	— О! — възкликнах, изумена, че е минал по-малко от месец, откакто напуснах Тайланд, но в същото време се чудех и как е отлетяло времето.
	Той ме погледна въпросително.
	— Обмисляш накъде да тръгнеш оттук, нали?
	— Да, малко.
	— Едва ли е нужно да ти казвам колко ще се радвам, ако поостанеш още малко. Не в тази колиба, разбира се — имам много удобна къща в Алис с предостатъчно място за двама ни. Но може би имаш други места, където да отидеш, други хора, с които да се срещнеш…
	— Работата е там… — Потрих нервно ръце в панталоните си. — Просто не съм сигурна. Има една-две ситуации, които са малко… объркващи.
	— В живота винаги ги има. Искаш ли да говориш за тях?
	Помислих за Ася, после за Ейс и Криси, и поклатих глава.
	— Не точно сега.
	— Добре. Мислех си по-късно днес да се запътя към Алис, освен ако не искаш да останем по-дълго. Дори аз очаквам с нетърпение да си взема една хубава баня!
	— Да, това звучи страхотно — съгласих се с усмивка.
	— Там имам и някои албуми със снимки, които бих искал да ти покажа.
	— Ще се радвам да ги видя — отвърнах.
	— Засега защо не се разходиш? Така правя аз, когато трябва да взимам решения.
	— Добре, ще го направя.
	Така че потеглих и вървейки, си представих как се връщам в Лондон и с новооткрития си стил рисувам всеки ден в красивия си апартамент, съвсем сама. Разбира се, Ася щеше да е само на едно пътуване с влак от мен, не на другия край на света, но знаех, че никога няма да се върне, освен може би за по една вечер, за да си споделим как върви животът ни. Ейс също беше в Лондон, заключен в някакъв мръсен затвор между убийци и извратеняци. Смятах, че му дължа най-малкото обяснение и подкрепа. Нямаше значение дали ще ми повярва. Това просто беше единствената правилна постъпка.
	След това идваше истинският ми дом — Атлантис и Мама, които не бях посещавала от почти седем месеца, но не можех да си представя бъдещето си там. Макар че исках един ден да нарисувам пейзажа на Женевското езеро с планините зад него.
	Това беше Европа. Ами Австралия, страната, която винаги се бях страхувала да посетя? Но последните няколко седмици бяха най-невероятните в живота ми. Звучеше изтъркано дори в ума ми, но се чувствах като преродена. Сякаш всичките парченца от мен, които не си пасваха в Европа, бяха разглобени и пренаредени, така че те — или по-точно аз — да станат едно по-добро цяло. Също като инсталацията ми. Така и не можах да я направя перфектна, но и аз никога нямаше да бъда перфектна. Но знаех, че съм по-добра, и това беше достатъчно.
	Дядо ми, Криси… и те бяха тук. Досега не ми се беше налагало да заслужа любовта им, защото ми я бяха предложили безусловно, но знаех, че в бъдеще искам да го направя.
	И докато стоях в това огромно празно пространство, а слънцето печеше прекалено силно по нежната ми глава, осъзнах, че няма решение за взимане.
	Обърнах се и се върнах в колибата.

	* * *

	— Мястото ми е тук — казах на дядо си, докато седяхме в един ресторант в Алис няколко часа по-късно и ядяхме новата ми любима храна — кенгуру.
	— Радвам се — каза той и щастието в очите му ми показа точно колко.
	— Макар че трябва да се върна в Англия и да уредя някои неща, нали разбираш?
	— Наистина разбирам. Трябва да завършиш започнатото — съгласи се той. — Може би германската ни жилка ни кара да искаме да си подредим къщата, преди да се изнесем — каза той с усмивка.
	— Е, като говорим за подреждане на къщи, планирам да продам своята. Май ти казах, че си купих апартамент в Лондон с изглед към Темза с наследството си. Цялото нещо беше пълен провал.
	— Всички правят грешки, това е част от процеса, по който хората се учат, стига наистина да се поучиш от тях — добави той с въздишка. — Ако искаш да се върнеш тук, домът ми е твой за колкото време поискаш.
	— Благодаря. — Още не бях виждала къщата му тук, в Алис. След като пристигнахме, отидохме направо да ядем. — Освен да обявя апартамента си за продан, трябва и да се видя със сестра си, за да оправим нещата помежду си.
	— Това вече е добра причина да се върнеш — съгласи се той. — Хората са по-важни от притежанията, винаги съм мислил така.
	Довършихме си храната и се качихме на пикапа, за да тръгнем към къщата на Франсис. Оказа се в самия край на града, в редица хубави бели вили в швейцарски стил с големи веранди на нивото на земята и покрива.
	— Не обръщай внимание на градината. Грижите за растенията не са сред интересите ми — отбеляза той, докато вървяхме към входната врата.
	— Ася би могла да ги оправи за няколко дни — казах аз, докато той отключваше вратата.
	Щом влязох, веднага останах с впечатлението, че който и да е избрал интериора, е искал да донесе малко парченце от Англия в пустинята. Беше много… женствен, с хубави завеси на цветя, окачени по прозорците, бродирани на ръка възглавнички по стария, но удобен диван и десетки снимки по етажерките от двете страни на камината. И светлината беше мека — златно сияние, идващо от абажури на месингови поставки.
	Като цяло, въпреки онзи мирис на застояло, който се натрупва в къщите, където не се живее дълго, тук се чувствах сигурна и спокойна.
	— Сложих бойлера на таймер последния път, когато бях тук, така че водата трябва да е гореща. Отивам да ти напълня вана — каза дядо ми.
	— Страхотно, благодаря — отвърнах аз и се замислих за последния път, когато седях във вана, покрита с розови листенца, с две нежни ръце, обвили кръста ми. Колко далече бях стигнала оттогава…
	След като си взех дълга и направо фантастична вана, излязох и видях, че водата е станала кафява и пълна с всякакви малки насекоми, които явно се бяха настанили в гънките на тялото и косата ми, докато съм била в колибата. Беше хубаво да съм чиста, но имах само мръсни дрехи за обличане. Върнах се в дневната по хавлия.
	— Имаш ли някоя стара тениска, която да ми заемеш? Дрехите ми вонят.
	— Имам нещо по-добро. Баба ти беше почти същия размер като теб, а гардеробът в спалнята ни е пълен с нейни дрехи.
	— Сигурен ли си, че нямаш нищо против? — попитах го, докато го следвах по коридора. Той включи лампата в спалнята и отвори стария кедров гардероб.
	— Разбира се, че не, няма по-добър начин да ги използвам. Така и така се канех да ги даря за благотворителност. Избери си каквото ти харесва.
	Беше странно усещане, да се ровя в гардероба на мъртвата си баба. Огледах нещата вътре. Повечето бяха шарени памучни рокли, поли в тиролски стил и блузи с дантелени якички, но имаше и няколко дълги ленени блузи. Облякох едната и се върнах в дневната. Мобилният ми телефон отново имаше сигнал и видях, че съм получила съобщение от Талита Майърс, адвокатката в Аделаида. Тя ми казваше, че е открила името „Франсис Ейбрахам“ в документите и се почувствах горда, че съм го намерила преди нея.
	Франсис още беше във ваната, така че се позабавлявах, като разгледах снимките в сребърни рамки. На повечето бяха само той и една жена, която явно беше баба ми. Беше дребна, бледа и спретната, с тъмна коса, вдигната на кок.
	Намерих и снимка на слънчево малко момиченце на около три, което се усмихваше палаво в обектива, после още една на същото дете на около единадесет или дванадесет, седнало между баба ми и дядо ми.
	— Майка ми…
	Преглътнах тежко. Не виждах нейни снимки на повече от петнадесет години или там някъде. Размишлявах върху това, когато Франсис влезе в стаята.
	— Видя ли снимките на майка си?
	— Да. Как се е казвала?
	— Елизабет. Беше прекрасно малко момиченце, винаги засмяна. Изглеждаше точно като майка си.
	— Видях. А като възрастна?
	Франсис въздъхна.
	— Това е дълга история, Келено.
	— Извинявай, просто има толкова неща, които още не знам и не разбирам.
	— Да. Какво ще кажеш да отида да направя кафе за двама ни? После може да говорим.
	— Добре.
	Той се върна след няколко минути, и докато си пиехме кафето безмълвно усетих, че събира сили да ми разкаже.
	— Може би ще е най-лесно да продължим, откъдето спряхме — каза накрая.
	— Както смяташ, че е най-добре. Много бих искала да разбера какво се е случило с Кити, Чарли и Дръмънд.
	— Разбира се, а и точно чрез Кити се запознах със съпругата си, Сара…


>	Кити
>	Тилбъри Порт, Англия
>	Януари 1949

>>	29.

	— Довиждане, скъпа сестро. Не мога да ти опиша каква радост беше за нас да бъдем с теб — каза Мириам край подвижния мост, който скоро щеше отново да ги раздели. — Обещаваш да се върнеш при първа възможност, нали?
	— Знаеш, че смятам да го направя, ако Бог позволи — каза Кити. — Сбогом, скъпа, и благодаря за всичко.
	Мириам й помаха за последно на слизане по подвижния мост.
	Около Кити беше пълно с роднини, които не искаха да се разделят с близките си, заминаващи за Австралия. Макар да бе предприемала това пътуване много пъти в последните четиридесет години, видът на човешката болка от раздялата все още я разчувстваше.
	Чувстваше се, сякаш се дави в буря от сълзи, когато двигателите на кораба се събудиха с рев и сирената изсвири последно предупреждение. Сред тълпата изпъкваха няколко отчаяни лица: жена, която ридаеше безутешно, притискайки бебето си до себе си, и слаб сивокос мъж с ясно изписана на лицето паника, докато гледаше как вдигат подвижния мост.
	— Къде е тя? Трябваше да се срещнем тук, на кораба. Извинете ме, госпожо — обърна се той към Кити. — Случайно да сте виждали една русокоса жена да се качва на кораба в последните няколко минути?
	— Не мога да кажа — отвърна честно Кити. — Имаше толкова много хора, които се качваха и слизаха, но съм сигурна, че е някъде на борда.
	Сирената отново изсвири, корабът се отдели от кея и мъжът погледна през парапета, все едно се канеше да скочи.
	— О, Господи, къде си?! — извика той на вятъра, но двигателите и крясъците на чайките удавиха гласа му.
	Още едно човешко същество, победено от любовта — помисли си Кити, гледайки как мъжът се отдалечава с препъване. Изглеждаше като момче от армията, с преждевременно посивялата си коса и болката в очите. Беше виждала много такива по време на едногодишния си престой в Англия. Оцелелите след пет години битки може и да се смятаха за „късметлии“, че са се върнали — тя седеше до един капитан от армията на една вечеря, който се смееше на цялата работа и разказваше колко им е било забавно — но Кити знаеше, че това е само фасада. Тези мъже никога нямаше да се възстановят напълно, нито близките, които бяха оставили у дома.
	Кити потръпна в студения вятър, който се надигна, докато излизаха от пристанището на Тилбъри и тръгваха по Темза. Влезе вътре и тръгна по постлания с дебел килим коридор към каютата си. Отвори вратата и откри един стюард, който тъкмо оставяше следобедния й чай на масата в дневната.
	— Добър ден, госпожо. Казвам се Джеймс Макдауъл и ще отговарям за нуждите ви по време на пътуването. Мислех, че може да искате нещо за ядене, но не бях сигурен какво харесвате.
	— Благодаря ти, Джеймс — отвърна Кити, успокоена от тихия глас на мъжа. — Бил ли си преди в Австралия?
	— Аз ли? Не, това е истинско приключение, нали? Някога бях камериер на един богат господин в Хемпшир, но после той умря, а откакто свърши войната, на хората вече не им трябват камериери, тъй че реших да си пробвам късмета в Австралия. Вие ходили ли сте там преди?
	— Австралия е моят дом. Живея там над четири десетилетия.
	— Тогава може да ви помоля за съвет какво да правя, когато пристигна там. Казват, че това е страната на възможностите.
	_И страната на разбитите мечти_ — помисли си Кити.
	— Да. — Принуди се да се усмихне. — Така е.
	— Е, сега ще ви оставя на мира, госпожо. Разопаковах куфара ви, но трябва да ми кажете какво искате да облечете тази вечер. Имате покана за вечеря на масата на капитана, така че ще се върна в шест да ви приготвя ваната. Само натиснете звънеца, ако имате нужда от мен по-рано.
	— Благодаря ти, Джеймс — каза тя, а той излезе и затвори вратата на каютата зад себе си. Силните му черти и сините му очи й бяха напомнили за Чарли.
	В онези мрачни дни, когато избухна войната в Европа преди десет години, синът й беше зает в Бруум да подпомага австралийския флот в екипирането на корабите, които щяха да заведат войниците да се бият в Африка и Европа. Скоро след това японските екипажи бяха интернирани и Чарли й писа, че без платноходи, които да плават, градът сякаш бавно и тихо умира.
	Поне Чарли е в безопасност в Бруум, мислеше си тя тогава. Тя самата вече се бе преместила в „Алиша Хол“ в Аделаида, за да могат синът й и съпругата му Елиз да живеят спокойно, без нейната сянка да ги следва във всяко действие в бизнеса и домакинството.
	След това, през март 1942 година, Кити отвори вестника си и видя заглавията за неочаквана атака на северозападния бряг на Австралия. Имаше жертви в Дарвин и Бруум. Когато най-накрая успя да се свърже по телефона, дори не се изненада от новината, че Чарли е бил сред тях.
	— Всичко ли искате да ми отнемете?! — започна да крещи на боговете над нея, бродейки из градините на „Алиша Хол“ по нощница, докато слугите гледаха истеричната си господарка. Нямаше я Камира да я утеши, защото и тя бе напуснала Кити.
	Елиз преживя бомбардировките и само шест месеца по-късно Кити получи писмо от снаха си, оповестяващо, че ще се жени за минен магнат и се мести в Пърт. От брака им не се бяха родили деца и Кити почувства странна празнота при новината. Знаеше, че бе натикала Елиз под носа на сина си преди двайсет години, за да отвлече ума му от Алкина. Съмняваше се Чарли някога да бе обичал жена си.

	* * *

	Кити отпи от чая си, докато корабът отнасяше нея и мрачните й мисли по-далече от Англия. Повече от двадесет години размишляваше над мистерията как Камира и дъщеря й бяха изчезнали от Бруум през няколко месеца една от друга, докато тя самата беше в Европа. Имаше предостатъчно време да се укорява, че така и не се опита да изясни ситуацията. Тя бе игнорирала очевидната скръб на Чарли, когато Алкина изчезна в нощта преди двадесет и първия му рожден ден, и инстинктът й подсказваше, че двете събития са свързани. И до ден-днешен й липсваше Камира, която винаги беше до нея и пазеше тайните й, колкото и ужасни да бяха.
	Кити отхапа от сандвича, безвкусен и празен като живота й, откакто всички, които обичаше, я бяха напуснали. Но — тя се предупреди да не изпада в самосъжаление — поне една светлина бе дошла изневиделица в живота й четири дълги години след смъртта на Чарли.
	След трагедията контролът върху империята Мърсър отново премина у нея. Обезумяла от скръб, тя не можеше да се надигне и да посети мините за опали, да отиде при лозята или да погледне приходите от станцията за добитък. Нито четеше банковите отчети на компанията, които се трупаха неотворени на бюрото й. Тя, като някоя героиня от викторианските романи, изпадна в униние и се превърна в отшелничка, а чувството за вина за всичко, което беше и не беше направила, я измъчваше ден и нощ.
	През тези мрачни години тя копнееше за смъртта, но нямаше смелост да я приближи.
	Тогава, една вечер през 1946 година, прислужницата й почука на вратата на спалнята й.
	— Госпожо Мърсър, долу има един млад мъж, който казва, че трябва спешно да говори с вас.
	— Моля те, знаеш, че не приемам посетители. Отпрати го.
	— Опитах се, госпожо, но той отказва да си отиде. Казва, че ще стои пред вратата, докато не го приемете. Да се обадя ли в полицията?
	— Как се казва този човек?
	— Господин Ралф Макензи. Твърди, че ви е брат.
	Кити потърси в спомените си кой би могъл да бъде този мъж. Мъж, който носеше същото име като баща й…
	И тогава разбра.

	* * *

	Кити стана от елегантния диван с копринена дамаска и отиде до един от големите панорамни прозорци. Корабът вече се спускаше плавно към открито море. Ралф Макензи се бе появил в живота й в точния момент, за да й напомни за поне едно добро дело, което бе успяла да стори.
	Спомни си как слезе по широкото стълбище и спря по средата, за да погледне високия мъж, който стискаше нервно шапката си. Той вдигна глава, когато чу стъпките на Кити, и в сенките на здрача тя като че ли видя живо копие на баща си като млад. Този млад мъж имаше същите красиви сини очи, силна челюст и гъста червена коса.
	— Господин Макензи. Моля, влезте.
	Отидоха в дневната и той седна притеснен на ръба на дивана, докато прислужницата им наливаше чай.
	Ралф прочисти гърло.
	— Мама ми каза за вас. Тя винаги разправяше колко сте била мила към нея, когато е била… обременена с мен. Когато й казах, че идвам в Австралия да търся нов живот, тя ми даде адреса ви. Пазила го е всичките тези години. Не се и надявах още да живеете тук, но… ето ви.
	Тогава той извади сребърния кръст, който Кити бе подала на Ани преди толкова години. Тя се втренчи в него, спомняйки си колко беше разгневена от двуличието на баща си.
	Тогава започнаха да говорят и Ралф й разказа как е станал младши счетоводител на пристанището в Лийт. Тя го покани да остане за вечеря и той й разказа колко трудни са станали нещата след края на войната. Тя чу колко тежко приела жена му новината, че е съкратен, защото нямало поръчки.
	— Жена ми, Рут, беше тази, която ме окуражи да дойда тук и да видя какво може да предложи Австралия на човек като мен.
	Кити зададе въпроса, който сдържаше от началото на разговора.
	— Някога говорил ли си с моя… нашия баща?
	— Аз дори не знаех, че ми е баща, докато мама, Бог да я благослови, не почина. Бях виждал отец Макбрайд, когато мама ме водеше на църква — винаги седяхме на задната пейка. Сега разбирам защо винаги беше толкова ядосана след проповедите. Тя ме е използвала, за да му напомня за греха, който е извършил. — Той погледна извинително Кити, но тя само кимна мрачно.
	— Когато бях на тринайсет — продължи той, — ме изпратиха по стипендия в колежа „Фетс“. Това беше най-добрата ми възможност да подобря положението си и да си създам живот. Много по-късно разбрах, че той — баща ми — е уредил стипендията. Въпреки всичко съм му благодарен за това.
	Същата вечер тя му предложи работа като счетоводител в компаниите на семейство Мърсър. Шест месеца по-късно, жена му Рут пристигна с кораб при него.

	* * *

	Кити се дръпна от панорамния прозорец с изглед към частната палуба и сивите вълни отвън, замислена за пристигането на Ралф в Аделаида, което несъмнено я беше спасило. След непоносимата загуба на Чарли Кити фокусира енергията си върху този млад мъж — нейния полубрат, осемнадесет години по-млад от нея — който се появи толкова неочаквано в живота й.
	През последните няколко години Ралф се доказа като умен човек, който се учеше с удоволствие, и накрая стана дясната й ръка. Макар перлодобивният бизнес в Бруум така и да не се възстанови след войната, точно както бе предрекъл Чарли, печалбите от мината за опали и лозята растяха с всеки изминал ден. Под грижите на брата и сестрата финансите на семейство Мърсър бавно се възстановяваха. Единствената тъжна новина беше, че след години опити на Рут й бе съобщено, че никога няма да може да има деца. Ралф писа на Кити в Шотландия, за да й каже, че са си купили кученце, към което Рут насочваше всичките си майчински инстинкти.
	Поради изключителните способности на своя полубрат Кити се връщаше в Австралия за последен път. Без Ралф да знае, тя се канеше да му прехвърли целия контрол върху бизнеса, уверена, че бъдещето на компанията е в сигурни ръце.
	Тя се върна в Лийт преди шест месеца за погребението на баща си. Той бе починал от старост, нищо повече; тя и Ралф посрещнаха новината с неловка смесица от тъга и облекчение, което ги караше да се чувстват виновни. По време на престоя си при майка си Кити не спомена и дума за Ралф Макензи на семейството си. Тя посети и Италия със сестра си Мириам, за да разгледа древните градове и културните забележителности, и се влюби до полуда във Флоренция. Купи малък, но елегантен апартамент, от който се виждаше покрива на Дуомо. Възнамеряваше да прекарва зимите там, а летата със семейството си в Шотландия.
	Фактът, че току-що бе навършила шейсет години, я накара да се задейства — вече не бе останало нищо за нея в Австралия, освен болезнени спомени. И след като се бе опитвала години наред да остави в миналото семейство Мърсър и да скъса копринените нишки, в които то я бе държало през по-голямата част от живота й, вече бе решена най-накрая да го стори.
	Кити отвори гардероба, за да реши какво да облече за вечерята с капитана тази вечер. Щом пристигнеше в Аделаида, щеше да прекара следващите няколко седмици в уреждане на юридически въпроси. Това включваше регистрирането на „съпруга“ й като мъртъв. Побиваха я тръпки при мисълта да се върне към заблудата на Дръмънд, но трябваше да бъде сторено, за да може най-накрая да си тръгне и да започне наново.
	Тя вдигна една вечерна рокля до все още стройното си тяло и се замисли дали Дръмънд наистина беше мъртъв. Често през дългите, самотни нощи, когато копнееше за докосването му, тя си представяше, че всяко скърцане на врата или шумолене на животно в храстите е звукът на завръщането му. Но как би могла да очаква той да се върне? Тя самата го бе отпратила.
	Може би, помисли си тя, завръщането в родината щеше да й помогне най-сетне да отвори стоманената кутия, в която бе заключила сърцето си.

	* * *

	След началото на пътуването Кити лесно се върна към обичайната си рутина на борда на кораба. Нямаше желание да общува с останалите пътници в първа класа, така че се наслаждаваше на ободрителни разходки по палубата и на топлото докосване на слънцето по кожата си, докато плаваха на юг. Понякога нощем чуваше музика и смях от палубата на трета класа отдолу, песни и звуци на свирки и акордеони. Спомни си как някога бе танцувала на долната палуба сред цигарения дим. Тогава имаше чувство на съпричастност между пътниците — те може и да нямаха пари, но имаха истинското богатство на надеждите и мечтите си.
	Кити отдавна бе разбрала, че привилегията я е изолирала. Макар част от нея да копнееше да изтича долу и да се присъедини към тях, тя осъзнаваше, че вече няма как да бъде приета сред тези хора.
	— И ето ги всичките там, мечтаещи един ден да бъдат тук, горе, където съм аз — въздъхна тя, докато Джеймс влизаше да й приготви ваната.

	* * *

	— Ще слизате ли днес, когато хвърлим котва в Порт Саид? — попита Джеймс, докато й наливаше английски чай за закуска.
	— Не съм се замисляла — отвърна тя. — А ти?
	— И още как! Направо не мога да повярвам, че наближаваме Египет — страната на фараоните. Честно казано, госпожо Мърсър, не мога да чакам пак да стъпя на сушата. Тук, на борда, се чувствам като в клетка, а приятелката ми Стела казва, че има интересни гледки, но трябва да внимаваме да не се отдалечим много. Ще взема с мен няколко от сираците, за да ги поразвеселя.
	— Сираци?
	— Да, има към стотина от тях долу в трета класа. Пращат ги от Англия, за да си намерят нови семейства в Австралия.
	— Разбирам — каза Кити и отпи от чая си. — Тогава може би ще се присъединя към вас.
	— Наистина ли? — Джеймс я изгледа невярващо. — Някои от тях направо вонят, госпожо Мърсър, защото нямат необходимите пособия за миене в каютите си.
	— Сигурна съм, че ще се справя — отвърна тя. — Ще се срещнем в дъното на подвижния мост, когато корабът пусне котва утре в десет сутринта.
	— Както желаете — съгласи се той, — но не казвайте, че не съм ви предупредил.
	На следващия ден Кити слезе по подвижния мост в Порт Саид. Миризмите на гнили плодове и немити тела нападнаха носа й, а из претъпканото пристанище се носеха викове. Неспирен поток от щайги, животни и хора течеше от и към параходите.
	Джеймс я чакаше с едно червенокосо момиче и няколко опърпани дечица.
	— Това е Стела — представи Джеймс червенокосото момиче, което беше спуснало ниско бонето си, за да предпази бялата си кожа. — Тя прави всичко възможно да се грижи за по-малките деца долу — каза той и я погледна с обожание.
	— Радвам се да се запознаем, Стела. А вие как се казвате, деца? — Кити се наведе към най-малкото, което не можеше да е на повече от пет годинки.
	— Той се казва Еди — обади се друго момче със силен кокни акцент. — Той не говори много.
	— А това са Джони, Дейви и Джими, тук пък са Мейбъл, Една и Сузи… а аз съм Сара — каза едно измършавяло момиче с ведър поглед, побледняла кожа и кестенява коса, което според Кити беше на не повече от четиринайсет или петнайсет. — Ние всички се осиновихме взаимно, нали така?
	— Да! — отговориха в хор мърлявите личица.
	— Аз пък съм госпожа Мърсър и знам едно място наблизо, където се продават всякакви сладки неща — обяви Кити. — Ще отидем ли да погледнем?
	— Да! — нададоха радостен вик децата.
	— Елате тогава — нареди Кити и инстинктивно вдигна малкия Еди на ръце.
	— Радвам се, че познавате мястото, госпожо Мърсър. Никога преди не съм виждал подобно нещо — каза й Джеймс, докато си пробиваха път през гласовитите улични търговци. Кити погледна зад себе си и видя, че Сара и Стела държат здраво ръцете на другите деца.
	— Много черни има тука, а, Дейви? — Кити чу Джони да шепне на приятеля си, докато местните жители се въртяха около тях в ярките си цветни роби и фесове.
	Тя поведе групата отвъд пристанището към самия град. Там имаше голям уличен базар, където се продаваха ароматни подправки, плодове и питки, опечени в толкова горещи печки, че въздухът се вълнуваше около тях.
	— Ооо, вижте тези неща! — Сара посочи купчина лъщящи локуми с цветове на скъпоценни камъни, поръсени с пудра захар.
	— Да, много е вкусно — каза Кити. — Ще искам — тя преброи главите — осем торбички по три парчета — нареди на продавача зад масата, след което му показа с жестове и мимики какво иска, докато я разбере.
	— Ето, Еди. Пробвай това. — Кити подаде едно локумче на малкото момче, сгушено на рамото й. Еди му хвърли един поглед и малко неохотно извади палеца си от устата и изплези езиче, за да опита захарта.
	— Трябва да внимаваме да не почнат да повръщат, госпожа М. — каза Сара, която стоеше до другото рамо на Кити и раздаваше торбичките. — Не са яли такова лакомство през целия си живот.
	— Мили боже, някои от тях направо са измършавели от глад — прошепна й Кити.
	— Дават ни храна, госпожа. Всъщност яденето понякога е по-добро от онова в сиропиталището. Просто на всички взе да ни прилошава от големите вълни. Особено на малките. Той — Сара посочи Еди, на чието лице бе изписано чисто блаженство, докато се наслаждаваше на локума, — беше особено лош случай.
	Разходиха се из пазара и охкаха и ахкаха при вида на грубо издяланите дървени копия на Сфинкса и саркофага на Тутанкамон.
	Спряха на друга сергия, където Кити купи на всяко от децата по един пресен портокал, а те зяпнаха плодовете, сякаш бяха най-хубавият подарък, който са получавали някога. Върнаха се на подвижния мост малко преди четири часа, а лицата на децата бяха полепнали от пудра захар и портокалов сок. Кити подаде спящия Еди на Сара.
	— Благодаря, госпожо М, няма да забравим какво добро ни сторихте — каза Сара. — Днес направихте всички много щастливи. И ако имате нужда някой да ви закърпи скъпите рокли, аз съм вашият човек. Не искам и четвърт от това, което взимат на кораба, а съм много по-добра от тях! — Сара й се ухили и подкара децата надолу по стълбите.

	* * *

	— Смятам, че можем да изкъпем по двама от сираците на вечер в моята вана — каза Кити вечерта, докато Джеймс приготвяше тоалета й за вечеря.
	— Това е много мило от ваша страна — преглътна Джеймс, — но не знам как ще реагира началникът ми, ако започна да водя пътници от трета класа в първа.
	— Тогава просто ще трябва да намериш начин. Ще ти кажа, Джеймс, че един от ключовете към здравето е чистотата. В момента по кожата на тези деца се въдят безброй бактерии. Искаш ли да носиш отговорността, ако малкият Еди бъде обявен за мъртъв, преди да стигне бреговете на Австралия?
	— Ами, не, аз…
	— Тогава съм убедена, че ще можеш да измислиш план. Ако се справиш с това, мога да ти предложа добра, сигурна заплата в една от компаниите ми, когато пристигнем в Аделаида. Е, ще се опитаме ли?
	— Да, госпожо Мърсър — каза той със съмнение в гласа.
	Тази нощ две деца пристигнаха в стаите на Кити. Джеймс ги вкара бързо вътре и си тръгна, затръшвайки вратата след себе си. Двете момчета ахнаха, понеже не можеха да повярват, че на парахода може да съществува такъв лукс. След това Кити ги подкани да влязат в банята и да се съблекат.
	— Мама ми каза никога да не си махам дрехите пред непознати. — Джими, който не беше на повече от осем, скръсти ръце и поклати глава.
	— И моята, госпожа М. — добави Джони.
	— Тогава ще ви оставя тук сами. Моля ви да се изтъркате добре с карболов сапун. — Кити им го посочи. — Има по една хавлия за всеки от вас, след като излезете. Когато свършите, ще ви чака вечеря.
	Децата затръшнаха вратата на банята в лицето й. Кити чу тих разговор, после плискане, което накрая доведе до весел кикот.
	— Изсушете се бързо, момчета, вечерята ви изстива — каза тя през вратата.
	Те излязоха с по-свеж вид, макар че Кити забеляза още петна по вратовете им. Докато ги водеше да седнат на масата пред две големи купи яхния, тя подуши и осъзна, че от мръсните им дрехи още се носи силна воня.
	На следващата сутрин, когато Джеймс й сервира закуската, обсъдиха кои двама сираци да се качат да се изкъпят тази вечер.
	— Това е добро дело, дето правите за децата, госпожо Мърсър.
	— Щеше да е още по-добре, ако можехме да им осигурим чисти дрехи. Времето сега е много по-топло — трябват им само по една риза и къси панталонки, за да можем да дадем сегашните им дрехи за пране. Някакви идеи?
	— Сара е страхотна шивачка. Закърпила е чорапите на всички момчета и е направила цял гардероб за куклата на Мейбъл от парченца плат.
	— Чудесно. Значи трябва да й дадем да се заеме за работа.
	— Тя няма шивашка машина, госпожо Мърсър.
	— Тогава ще си набавим една възможно най-бързо. Кажи на началника си, че ексцентричната госпожа Мърсър иска да прекара дългите часове на борда в шиене за развлечение. Сигурна съм, че има много машини в отделението за пране.
	— Добре, ще проверя какво може да се направи, но откъде ще вземем плат?
	— Остави това на мен. — Кити се потупа по носа. — И прати Сара да ме види този следобед. Ще пием чай заедно и ще обсъдим проекта.

	* * *

	— Хайде, ела — каза Кити, водейки Сара в спалнята си. Тя посочи купчината нощници и поли на леглото. — Можеш ли да направиш нещо с тези дрехи?
	Сара зяпна натрупаните дрехи на Кити и се обърна ужасена към нея.
	— Госпожо М., това са много скъпи неща, не мога ей така да почна да ги режа — би било светотатство.
	— Нищо подобно, Сара. Имам повече дрехи, отколкото някога бих могла да облека, а и винаги можем да откраднем някой и друг чаршаф от леглото, ако се наложи.
	— Щом казвате, госпожо М. — съгласи се Сара, докато пръстите й опипваха дантелената яка на една от нощниците.
	— Шевната машина ще пристигне по-късно този следобед, а утре можеш да започнеш работа.
	Сините очи на Сара изглеждаха огромни на слабото й бледо лице.
	— Но какво ще кажат хората, като ме видят тук, горе?
	— Началникът на стюардите няма да каже абсолютно нищо, защото ще го уведомя, че съм те наела за своя лична прислужница и че идваш да кърпиш дрехите ми. Ще се видим точно в девет часа.
	— Както кажете, госпожо М.
	Сара се изправи. Роклята й висеше свободно около слабото й тяло. Докато Джеймс я извеждаше, сърцето на Кити я болеше при мисълта за тези сираци, изпратени в непозната страна на другия край на света без никой, който да се грижи за тях.
	Кити се надяваше само животът да се отнесе по-добре към тях, когато достигнат бреговете на Австралия.
	До края на седмицата вече всички сираци имаха по един нов комплект дрехи, изработени от сръчните пръсти на Сара. Кити също се радваше на компанията на момичето, което седеше пред шевната машина и разказваше за бомбите, паднали в Ийст Енд през войната, сякаш говореше за разходка в парка.
	— Последната изби десетима на нашата улица, включително моята майка. Бяхме в мазето, щото сирените виеха, но тя видя, че си е забравила плетката горе, и отиде да я вземе тъкмо когато бомбата падна на покрива ни. Мен ме изровиха от останките без драскотина. Бях само на шест тогава. Човекът, дето ме чул да рева, рече, че било направо чудо.
	— Господи! — възкликна Кити. — Къде отиде след това?
	— Леля ми ме прибра у тях, по-надолу по същата улица, докат’ тате се върне от Франция. Ама той не се върна, а леля нямаше пари да ме издържа, затуй ме пратиха в сиропиталище. Там не беше зле, защото всички си помагахме. Така прави човек, когато трябва, нали, госпожо М?
	— Да. — Кити се мъчеше да не заплаче, изумена от смелостта и позитивната нагласа на Сара.
	— Всички казват, че човек може да си намери нов живот в Австралия. Как е там, госпожо М?
	_Необятно… Покъртително… Изключително… Жестоко…_
	— Наистина е страната на възможностите. Сигурна съм, че ще се справиш много добре там, Сара. На колко години си, впрочем?
	— На петнайсет, госпожо М, и понеже ме бива с ръцете, се надявам да си намеря работа и да изкарам малко пари. И да си намеря мъж — изкикоти се тя и бузите й леко порозовяха. — Така, това са последните. — Сара извади чифт къси панталонки изпод иглата на машината и ги разтърси, за да се изправят. — Трябва да станат добре на Джими, ако не вземе да отслабне още.
	— Добра работа. Много добре са ушити. — Кити ги взе от ръцете на Сара, сгъна ги и ги сложи на купчината при другите дрехи. — Можеш да ги вземеш със себе си долу и да ги раздадеш.
	— Да, ама ще трябва да внимавам някой да не ги открадне. Долу е пълно с типове, дето ще те оберат, без да се замислят. Чудех се и дали не може да взема онуй парче плат, дето остана, и да ушия от него малко носни кърпички за един приятел. Той много плаче, да знаете — обясни тя. — Мнозина долу плачат.
	— Разбира се, че може, и ти благодаря, Сара, за всичката ти усърдна работа. Ето я и заплатата ти. — Кити вдигна една бродирана блуза и пола, които за момента бяха твърде широки за слабото тяло на Сара. — Можеш ли да направиш нещо с тези, за да ти станат?
	— О-о-о, госпожо М… — Тя посегна да докосне меката материя. — Не мога да ги взема с мен, поне не и долу. Ще се омърлят за пет секунди.
	— Тогава ще ги прекроим за теб и ще останат тук горе с мен, докато не слезем от кораба. Все пак ще трябва да изглеждаш възможно най-добре, ако искаш да си „намериш мъж“.
	— Благодаря ви, госпожо М, вие сте все едно нашият ангел пазител — каза Сара, събра купчината дрехи и плата и тръгна към вратата. — До по-късно!
	— Ще ми се да бях — въздъхна Кити и затвори след нея.


>>	30.

	Въпреки недоволния поглед на началника на стюардите, Кити настоя малкото й племе сираци да дойде при нея, докато корабът наближаваше пристанището на Аделаида, където всички щяха да слязат. Тя поръча последно угощение, което те погълнаха веднага, хвърляйки погледи към хоризонта в очакване да видят мястото, където щеше да започне новият им живот. Когато Джими видя суша и нададе вик, всички изтичаха на терасата и се провесиха на парапета.
	— Леле!
	— Виж ги онез хълмове! Зелени са, не червени!
	— Де са къщите и градът? Кат’ че ли нищо няма там!
	Кити вдигна Еди на ръце и погали меката му косичка.
	— Виждаш ли пясъка, Еди? Може би един ден ще те заведа да направиш пясъчен замък.
	Както обикновено, Еди не отговори. Кити притисна по-силно до себе си крехкото му тяло, а той се сгуши на рамото й.
	Джеймс излезе на терасата и съобщи, че децата трябва да се върнат обратно долу, за да се приготвят за слизане.
	— Ще има ли кой да ги посрещне? — попита го тя, а той подкара децата към вратата.
	— Явно ще има служители, които да ги заведат при новите им семейства. Чувал съм, че е малко като пазар за месо — първо се избират силните момчета и най-малките и хубави момиченца.
	— Какво се случва с тези, които не са били избрани?
	— Не знам, госпожо Мърсър — отвърна Джеймс.
	Но Кити бе убедена, че знае.
	— А сега — обърна се тя към радостните, доверчиви личица на децата, — ще дам на всеки от вас картичка с името и адреса ми. Живея много близо до центъра на Аделаида и ако някой от вас има нужда от помощта ми, трябва да дойде да ме види в „Алиша Хол“. Разбирате ли?
	— Да, госпожо М — отвърнаха в хор децата.
	— Добре тогава, време е да се сбогуваме. — Кити целуна чистите им лъскави главички и те излязоха от каютата за последен път. — И Бог да благослови всички ви — прошепна просълзена.

	* * *

	След като се върна в „Алиша Хол“, Кити се зае с уреждането на всички висящи въпроси, свързани с живота й в Австралия. Прекара дълъг следобед с адвоката си, господин Ангъс, и му обясни, че всички бизнес интереси на семейство Мърсър трябва да бъдат прехвърлени на Ралф, а определена сума пари да се вложи в акции, с които тя да се издържа. Парите трябваше да бъдат прехвърлени на благотворителна организация след смъртта й.
	— Освен това искам съпругът ми да бъде официално обявен за мъртъв, тъй като вече го няма от трийсет и седем години — каза тя, без да изрази каквато и да било емоция.
	— Разбирам. — Господин Ангъс почука с писалката си по хартията. — Това не би трябвало да представлява проблем, госпожо Мърсър, но ще ми трябва малко време да събера доказателствата.
	— Какви доказателства ви трябват? Никой не го е виждал или чувал от десетилетия.
	— Разбира се. Проблемът е в техническите подробности по обявяването на човек за мъртъв _in absentia_ — ще трябва да покажем пред съда, че сме положили достатъчно усилия да открием съпруга ви, макар да е най-вероятно той действително да е покойник. Ще започна процеса незабавно.
	— Благодаря ви.
	Брат й Ралф се върна от мината за опали в Кубър Педи и двамата седнаха да обсъдят бизнеса.
	— Предвид настоящата финансова криза в Европа бих казал, че се държим и напредваме добре. Това е добър момент за разрастване, Кити. Докато бях в Кубър Педи ми предложиха малко земя на ниска цена. Смятам, че ще бъде отлична инвестиция.
	— Доверявам се на преценката ти, Ралф, но имаме ли средства?
	— Определено ще имаме, ако продадем станцията Килгара. Преглеждах сметките — нали помниш, че старият мениджър умря преди известно време? Месечните доклади на заместника му изглежда не са толкова редовни. Мисля, че трябва да отида на север и лично да проверя какво става там.
	— Наистина ли е необходимо?
	— Да, така мисля. Не получавам никакви отговори на последните си телеграми.
	— Никога не съм била там — каза Кити, осъзнавайки прекрасно защо не е ходила. — Толкова е далече…
	— Сега е по-лесно да се стигне, след като вече можем да вземем Ганския експрес до Алис Спрингс. Станция Килгара е само на два дни път с файтон, но ще трябва да замина, преди да дойдат дъждовете.
	— Разбира се.
	— Остава въпросът за имотите в Бруум. Продадох всички платноходи, както се разбрахме, но остават офисът, складовете и, разбира се, къщата. Искаш ли да я задържиш? Знам колко много спомени имаш оттам.
	— Да — отвърна тя и сама се изненада, — но бизнес сградите могат да се продадат. А сега, Ралф, трябва да ти разкрия моите планове за бъдещето.
	На лицето на Ралф се изписа неприкрита изненада, когато Кити му каза, че му прехвърля цялата империя Мърсър.
	— Ще получавам скромна пенсия от предприятието, но имам и други собствени средства, а и нуждите ми ще са малко. След това, разбира се, остава „Алиша Хол“. Смятам да ти прехвърля и нея.
	— Кити, сигурна ли си за това? Познаваш ме по-малко от три години, и…
	— Ралф — Кити докосна ръката му. — Ти си мой брат, кръв от кръвта ми. Не се сещам за никого, който би управлявал бизнеса по-добре от теб. Ти се доказа като талантлив мениджър с отличен усет. Сигурна съм, че ще успееш да се възползваш от промяната, която усещам, че идва в Австралия. А и истината е, че ще се радвам да предам контрола на някого друг. Поех го по случайност и останах в тази позиция прекалено дълго.
	— Тогава ти благодаря, Кити. Поласкан съм от доверието ти в мен.
	— Е, това е уредено. Мисля… — Кити се загледа в далечината. — Мисля, че ще се приготвя да замина не по-късно от април. Макар че има още едно пътуване, което си обещах да направя, когато за пръв път пристигнах тук като младо момиче.
	— Докъде?
	— До скалата Ейърс. Можеш ли да повярваш, че още не съм я виждала, след всичките тези години? Така че — усмихна му се Кити — ще имаш компания на Ганския експрес. Ще дойда с теб до Алис Спрингс.

	* * *

	Докато Кити се подготвяше окончателно да напусне Австралия, осъзна, че няма почти нищо, което да иска да занесе със себе си в Европа — почти всичко в „Алиша Хол“ бе избрано от Едит, свекърва й. Подготвяха се документите, които щеше да подпише, за да прехвърли бизнеса на името на Ралф, след като се върне от Алис Спрингс. Господин Ангъс я информира, че работата по регистрирането на Андрю като мъртъв върви добре. Кити написа кратки показания за състоянието на ума на „съпруга“ си след потъването на „Куумбана“, надявайки се да са достатъчни, за да убедят съдията.
	Получи смъртния акт на Андрю по пощата две седмици по-късно и седна, гледайки го със смесица от ужас и облекчение. Излезе на верандата и погледна мястото, където за пръв път бе видяла Дръмънд като осемнадесетгодишно момиче.
	— Свърши — прошепна на себе си, — най-сетне свърши.

	* * *

	Бе обзета от странно спокойствие, когато чу да се звъни на вратата, докато ядеше сама десерта си. Зачуди се кой ли може да звъни толкова късно през нощта и чу Нора, прислужницата й аборигенка, да отваря входната врата.
	— Извинете ме, госпожа Мърсър — каза Нора, надничайки в трапезарията няколко секунди по-късно, — има някаква просякиня, вика, че трябва види вас. Казва вие дала й адрес. Нейно име Сара. Пускам ли я вътре?
	— О, да, разбира се! — Кити стана от масата.
	— Малко момче също с нея — допълни мрачно Нора, докато Кити вървеше след нея към антрето.
	— Госпожо М! Слава на бога, че ви намерихме!
	Момичето може и да беше слабо преди, но сега изглеждаше като сянка на предишната Сара. Тя се хвърли в ръцете на Кити.
	— О, госпожо М…
	Тогава погледът на Кити се спря на Еди, който се криеше зад Сара и гледаше с ококорени очи нагоре към полилея в центъра на високия таван.
	— Господи, какво ви се е случило?! — Тя прегърна и Еди, а Сара още се държеше за нея. — Хайде да седнем и ще ми разкажете всичко. — Тя поведе и двете деца към дневната и ги сложи да седнат от двете й страни.
	— О, госпожо М, беше толкова ужасно в сиропиталището!
	— Сиропиталище? — Кити видя, че Сара е на ръба на сълзите.
	— Да, щото всичко беше лъжа, виждате ли? Другите ги взеха семейства, но мене и Еди никой не ни чакаше. Заведоха ни с куп други деца в един дом, управляван от монахини.
	— Гладни ли сте? — попита Кити.
	— Умираме от глад, госпожо М!
	Кити позвъни на Нора и я помоли да донесе хляб и студено месо за гостите й. След като двамата се нахвърлиха на храната, сякаш бяха прегладнели лешояди, Кити помоли Сара да й разкаже бавно какво се е случило.
	Трагичната история на сиропиталището „Сейнт Винсънт де Пол“ се изля от устата на Сара.
	— Караха ни да работим като роби, госпожо М, а ако откажехме, ни биеха, или ни караха да стоим неподвижно с часове и никой не можеше да говори с нас. Дори не ни даваха да станем от леглата, за да идем в тоалетната, след като загасят светлините. Малкият Еди нямаше избор, трябваше да подмокри леглото, и всички други малки деца, а после ги биеха за това. Който е достатъчно голям да носи кофа и бърсалка, трябваше да стане преди изгрев и да почне да мие, а за ядене ни даваха само стар хляб. — Сара спря за миг да си поеме дъх, а по лицето й се изписа гняв. — И най-лошото беше, госпожо М, наричаха се Сестри на милосърдието, но ник’во милосърдие нямаха. Една от тях — сестра Мери — избираше едно от малките момичета всяка нощ, водеше я в една стая, и… о, госпожо М, не мога дори да го кажа! — Сара покри лицето си с ръце.
	С всяка нейна дума ужасът на Кити растеше.
	— Къде точно е това място?
	— В Гудууд. Направихме няколко грешни завоя по пътя насам, но ми се струва, че не е на повече от половин час път. Ако не можете да ни задържите тук, разбираме, но никога няма да се върнем там. Никога — добави твърдо Сара.
	Кити се обърна да погледне Еди, който бе облегнал глава на ръката й. Беше заспал дълбоко.
	— Мисля, че и на двамата отдавна ви е време да си лягате.
	— Искате да кажете, че можем да останем? Само за една нощ, разбира се, но моля ви се, госпожо М, на никого да не казвате, че сме тук, ако дойдат да питат. Монахинята каза, че ще ни приберат в затвора, ако избягаме. — Сара се прозя и малкото й сърцевидно лице почти изчезна зад устата й.
	— Няма да се обаждам в полицията, Сара, обещавам. Ела сега, ще ви заведа в леглото. Ще говорим утре сутринта.
	Носейки Еди на ръце по стълбите, Кити ги заведе в старата детска стая, която още съдържаше леглата, на които бяха спали Дръмънд и Андрю като деца. Тя сложи Еди на едното и го зави с чаршаф, след което посочи на Сара да легне на другото.
	— Благодаря ви, госпожо М. Никога няма да забравя какво направихте за нас тази нощ. Никога — промълви Сара и веднага заспа.
	— Мило дете — прошепна Кити, затваряйки вратата след себе си, — никога не бих могла да направя достатъчно.

	* * *

	— Трудно ми е да го повярвам — каза Рут, съпругата на Ралф, следващия следобед, докато пиеха лимонада на терасата и гледаха как Еди си играе с шпаньола Тинки. — Сигурна ли си, че момичето не преувеличава?
	— Напълно. Прекарах много време с нея по време на пътуването и вярвам на всяка нейна дума.
	— Но те са монахини… жени, посветили живота си на това да вършат Божията работа.
	— Според моя опит, да посветиш живота си на Бог, не означава непременно да действаш според неговите наредби — отвърна Кити, гледайки как Еди се пресяга в опит да улови пеперуда. Смехът му секна внезапно, когато се препъна в един камък и падна.
	Преди да е успял да извика от болка, Рут вече беше на крака и тичаше към него. Тя го прегърна и го вдигна на коляното си. Детето зарови лице в гърдите й, а тя му шепнеше успокоителни думи. В главата на Кити взе да се оформя идея.

	* * *

	— Ето, госпожо М, направих това като знак на благодарност.
	Сара срамежливо подаде на Кити квадратно парче плат с инициалите й, бродирани в единия ъгъл и вградени в сложна плетеница от розови увивни рози.
	— Прекрасно е, Сара, благодаря ти. Ти си толкова талантлива млада дама.
	— Не туй ми казваше сестра Агнес — изсмя се Сара. — Казваше, че съм измет, като всички нас.
	— Мога да те уверя, че не си, Сара — отговори твърдо Кити.
	— Надявах се днес да ида в града и да си потърся работа в някоя шивачница. Да изкарам малко пари за мен и Еди. Знаете ли къде има шивачи?
	— Може би, Сара, но мисля, че си доста млада, за да работиш на пълен работен ден.
	— Не ме е страх от работата, госпожо М!
	— Всъщност исках да те попитам дали няма да склониш да ми помагаш известно време. Имам да организирам много неща, преди да замина за Европа, и скоро ще замина за Северна Австралия. Нора е необходима тук, така че ще ми трябва момиче, което да ми помага с дрехите и други подобни. Имай предвид обаче, че пътуването ще бъде дълго, първо с влак, а после с файтон.
	— О, госпожо М, бих ви последвала до края на земята, наистина бих! Сериозно ли говорите?
	— Винаги говоря сериозно, Сара, уверявам те.
	— Тогава много ще се радвам да дойда, госпожо М. Но… — Лицето на Сара посърна. — Какво ще правим с Еди? Той не е силен като мен. Не съм сигурна, че ще може да дойде с нас.
	Кити се потупа по носа и се усмихна.
	— Остави Еди на мен.

	* * *

	— Чудех се, Кити, след като с Ралф ще заминавате за няколко седмици, дали си решила какво ще правиш с Еди?
	Рут погледна с обич момчето, което седеше до нея, съсредоточено върху пъзела, който му беше купила.
	— Знаеш ли, Рут, направо ми четеш мислите, защото не съм много сигурна какво да правя — каза Кити. — Не бих искала да го връщам в сиропиталището…
	— Не, в никакъв случай! Говорих с Ралф снощи и си мислехме, че би било добра идея той да остане у нас, докато вас двамата ви няма.
	— Боже! Каква чудесна идея! Но няма ли да ви причини неудобство?
	— Няма да има никакво неудобство. Той е мило дете и наистина ми се струва, че започва да ми се доверява. — Очите на Рут се изпълниха с нежност, когато Еди я побутна да й покаже завършения си пъзел.
	— Да, и аз така мисля. В такъв случай, ако си сигурна…
	— Напълно. Ще е добре да имам мъж в къщата, да ме защитава, докато Ралф е на север с теб — усмихна се Рут.
	— Ако Еди е съгласен, значи и аз съм съгласна.
	— Какво ще кажеш, Еди? — Рут докосна ръката на момченцето. — Искаш ли да дойдеш да поживееш в моята къща?
	— Да, моля! — отвърна Еди и протегна ръце към Рут, която го притисна към себе си.
	— Мисля, че решението е взето — успя да каже Кити въпреки буцата, заседнала в гърлото й.
	За пръв път чуваше Еди да говори.


>>	31.

	Пет дни по-късно Кити и Сара напуснаха Аделаида с Ралф по изгрев и отпътуваха за Алис Спрингс, където се качиха на Галския експрес, а багажът им беше прибран в спалните вагони от прислугата. Тридневното пътуване беше спокойно, под акомпанимента на ритмичното тракане на влака, който ги водеше през все по-каменистата и празна червена пустиня. Кити се радваше, че Сара е с нея, не само заради практичния й характер, а и заради ентусиазма й — постоянната й възхита при всяка нова гледка помагаше на Кити да види пейзажа през нови очи.
	Прекарваха дългите следобеди в панорамния вагон, където Сара залепяше лице за прозореца и оповестяваше всяка нова гледка и звук на господарката си.
	— Камили! — възкликна тя и посочи редицата животни, виеща се по земята.
	— Да, стюардът спомена, че вероятно пътуват към следващата гара, където ще посрещнат влака — каза Ралф, без да вдига глава от документите си. И действително, когато спряха в Уднадата, Сара загледа с интерес как афганските камилари, с белите си тюрбани и широки одежди, събираха припаси от влака и ги товареха на своите надеждни и елегантни пустинни животни.
	Със Сара до себе си Кити също гледаше променящия се пейзаж от червени планини, блестящи бели солници и яркосини реки, и осъзнаваше с изумление, че след всичките тези десетилетия в Австралия вътрешността на страната й бе непозната.
	Пристигнаха в Алис Спрингс и слязоха на претъпкан перон, където сякаш се бе събрал целият град да посрещне влака. Проправиха си път през шумната тълпа и Ралф намери файтон, който да ги закара до главната улица на града.
	Оставиха ги пред сграда, която гордо наричаше себе си „Хотел Спрингс“. Следвани от кочияша, който носеше куфарите им, те влязоха в тъмна и прашна рецепция.
	— Не точно това, с което сте свикнали, а, госпожо М? — прошепна в ухото й Сара, докато Ралф питаше съдържателката, госпожа Рандал — жена с посивяла коса, която изглеждаше, сякаш редовно се къпе в джин — дали има свободни стаи. Имаше и всеки от тях получи ключ.
	— Тоалетната е навън, в задния двор, там има и ведро с вода за миене.
	— Благодаря ви — каза Кити и кимна на жената, а Сара направи гримаса, за да покаже какво мисли за санитарните условия.
	— Божке, даже в сиропиталището имаше вътрешна тоалетна — прошепна тя.
	— Сигурна съм, че ще оцелеем — отвърна Кити, докато се качваха по дървените стълби.
	Тази нощ и тримата бяха изтощени и вечеряха рано в малкия салон на долния етаж.
	— Госпожа Рандал казва, че станцията Килгара е на два дни езда оттук, така че ще се опитам да намеря някой, който да ме заведе там. Ще дойдеш ли с мен? — попита Ралф.
	— Не — отвърна твърдо Кити. — Имаме само десет дни тук и искам да видя скалата Ейърс. Сигурна съм, че ще можеш да ми докладваш за ситуацията, Ралф. А сега мисля да си лягам. Пътуването дотук ме изтощи напълно.
	Горе в семплата си стая тя легна върху твърдия матрак от конски косъм и се загледа през стъклото, покрито с дебел слой прах. Знаеше, че Дръмънд няма да е в станцията за добитък — не би могъл да рискува да го разпознаят. Но макар логиката да й казваше, че той би могъл да бъде навсякъде в обширната пустиня, присъствието й тук, сред пущинака, по някакъв начин я караше да се чувства близо до него.
	_Това е неговото място, неговата земя…_
	— Кити — каза тя остро на себе си, — току-що официално го обяви за мъртъв. А и вече със сигурност от него са останали само кости…
	След това строго порицание Кити се обърна и заспа.

	* * *

	На другата сутрин пред хотела Ралф изглеждаше доста уплашен, седнал на една конска кола до кочияша абориген.
	— Това ще бъде приключение, за което да разказвам на Рут и Еди, нали? — каза той и се усмихна напрегнато на Кити и Сара. — С Божията помощ ще се видим в края на седмицата. А сега да потегляме.
	Кочияшът подкара понито и файтонът тръгна по прашната улица.
	— По-добре той, отколкото аз, госпожо М. Божке, каква жега! — Сара започна да си вее с ветрило. — Мислех си, че трябва да идем до магазина отсреща и да купим малко плат, да направя на двете ни по една шапка за слънце, с мрежа, да ни пази от тез проклети мухи. — Сара изгони една муха, кацнала на бузата й.
	— Добра идея — съгласи се Кити. — Предлагам да прекараме деня тук, в града, а утре да потеглим за скалата Ейърс.
	— Както кажете, госпожо М. Като се върна, ще се пробвам да ви изпера бельото в оная бъчва навън.
	Кити даде на Сара няколко монети от портмонето си и момичето изчезна сред навалицата. Улицата бе претъпкана — имаше бели хора и аборигени, мъже на коне, понита и файтони, срещаха се и автомобили. Гледката й напомни за първите й дни в Бруум — смесица от хора от различни култури, решени да си проправят път в суровите, тежки условия.
	След като се наяде, понеже вече бе отвикнала от задушаващата жега, Кити се върна в хотела и се скри под вентилатора на тавана над леглото си. Когато се смрачи и стана малко по-хладно, тя реши да се разходи навън, иначе никога не би успяла да заспи тази нощ. Слезе долу в малката рецепция и госпожа Рандал отмести поглед от мъжа, с когото говореше над тезгяха.
	— Добър вечер, госпожо Мърсър. Маршал каза, че ще дойде утре рано, за да ви заведе до скалата. Най-добре да пътувате преди да изгрее слънцето, така че той предлага четири сутринта. Това добре ли е за вас?
	— Благодаря ви. Идеално е.
	Кити тъкмо натисна дръжката на вратата, когато госпожа Рандал добави:
	— Само двете сте за вечеря днес, нали? Може би господин Д. тука може да се присъедини към вас.
	— Аз…
	Мъжът се бе обърнал и сега гледаше право към нея с широко отворени сини очи на фона на потъмнялата му кожа над посивялата брада. Кити се подпря на вратата, за да не падне. Не можеше да откъсне очи от него.
	— Разбира се, ако искате да ядете отделно, мога да го уредя. — Госпожа Рандал изглеждаше объркана, докато двамата й гости продължаваха да се гледат втренчено.
	— Дамата трябва да реши — каза той накрая.
	Кити се опита да формулира отговор, но мислите й бяха разбъркани.
	— Добре ли сте, госпожо Мърсър, скъпа? Много странен цвят добихте.
	— Да… — Тя се опита да отлепи ръката си от дръжката, но знаеше, че ще се строполи на земята, ако го направи. С огромно усилие я завъртя и отвори вратата. — Излизам навън.
	Щом излезе на улицата, Кити се обърна, без да вижда какво има пред нея, и се отдалечи бързо от хотела.
	_Не може да бъде… просто не може…_
	— Кити!
	Когато чу гласа му зад себе си, краката й затичаха. Тръгна по една тясна алея, без да я интересува къде отива, стига той да не успее да я хване.
	— За бога! Бих могъл да те настигна и с подскачане!
	— Проклет да си! — изруга тя, а гърдите й се стегнаха в парещата жега. Тя забави ход, когато пред очите й се появиха лилави петна, и една силна ръка хвана нейната над лакътя.
	— Седни. Ще ида да ти донеса малко вода. — Той внимателно я сложи да седне на един праг на сянка. — Почакай тук, ще се върна.
	— Не искам да се връщаш… върви си, върви си… — Кити изстена и сложи глава между коленете си в опит да се задържи в съзнание.
	— Ето, пийни от това.
	Със затворени очи, тя подуши уискито, преди да го види.
	— _Не!_ — Тя замахна към тенекиената чаша, която излетя във въздуха, отскочи и се затъркаля по земята, изливайки съдържанието си. — Как смееш!
	— Как смея какво?
	— Да ми носиш алкохол! Имам нужда от вода!
	— Имам и вода.
	Кити грабна манерката, която той й предложи, и изгълта водата. Пое си дълбоко дъх, веейки си с бонето си, и бавно се съвзе.
	— Какво правиш тук? — попита задъхана.
	— Идвам тук почти от четиридесет години. Мисля, че аз съм този, който трябва да ти зададе този въпрос.
	— Не мисля, че ти влиза в работата…
	— Права си, както винаги, но те предупреждавам, че театралното ни изпълнение на главната улица на Алис Спрингс скоро ще влезе в работата на всички останали. Мога ли да предложа да продължим този разговор на не толкова публично място?
	— Ще ме заведеш обратно в хотела — каза тя и му позволи да й помогне да се изправи, усещайки много погледи върху себе си. — А после ще си отидеш.
	— Ха! Дошла си на моя територия. Ти си тази, която трябва да си отиде.
	— Ще видим — отвърна тя.
	Не казаха нищо повече, докато не стигнаха до хотела. Той спря на прага и се обърна към нея.
	— Предлагам да вечеряме заедно, за да не привличаме ненужно внимание. Намираме се под покрива на най-голямата клюкарка в града. — Той посочи госпожа Рандал, която стоеше на рецепцията и ги гледаше през прашното стъкло на вратата. — А по-късно, когато тя заспи, което обикновено става около девет и половина след няколко бутилки грог, ще поговорим.
	— Съгласна съм — каза Кити и той отвори вратата.
	— Всичко наред ли е, патенце? — попита я госпожа Рандал щом влязоха.
	— Да, благодаря ви. Трябва да е било от жегата.
	— Разбира се, скъпа, тя влияе на всички ни, нали, господин Д? — намигна му госпожа Рандал.
	— Определено, госпожо Р.
	— Е, решихте ли дали ще вечеряте заедно? — запита госпожа Рандал.
	— Разбира се — отвърна той. — Госпожа Мърсър и аз се познаваме от много години. Съпругът й ми беше… близък приятел. Ще се радваме да си поговорим, нали, госпожо Мърсър?
	Кити виждаше, че поне част от него намира тази шарада за забавна. Преди да го е хванала за врата, успя да каже задавено „да“, след което тръгна колкото можа по-спокойно по стълбите към стаята си.
	— Мили боже! — въздъхна тя, след като затръшна вратата и я заключи за всеки случай. Легна на леглото си, за да се опита да успокои все още ускорения си пулс.
	_Някога го обичаше…_
	Кити стана след няколко минути и започна да ходи из стаята като животно в клетка. Огледа лицето си в малкото огледало, покрито с черни линии, които изкривяваха отражението й.
	Засмя се при мисълта, че съдбата я бе довела тук, където нямаше никакви женски продукти, с които да се разкраси или парфюмира за него. Макар че, разбира се, не искаше да го прави и нямаше значение… Укоряваше се за суетата си, но въпреки това доведе Сара от съседната стая и я помоли да извади любимата й блуза от муселин с цвят на синя метличина и да направи нещо с гъстата й посивяваща червена коса, която беше станала непослушна като разглезено дете и висеше на немити къдрици около лицето й.
	— Мисля, че ви отива пусната, госпожо М — отбеляза Сара, докато се опитваше да я прибере с гребени. — Прави ви да изглеждате с години по-млада.
	— Ще вечеряме с един стар приятел на съпруга ми — обяви Кити и добави малко червило, за да накара устните си да изглеждат по-плътни. После то започна да се стича и тя го изтри грубо.
	— Госпожа Рандал спомена, че някакъв господин ще яде с нас довечера. Не знаех, че ви е стар приятел. Как се казва?
	Кити преглътна тежко.
	— По тези места всички го наричат господин Д.
	Той ги чакаше в салона и Кити разбра от чистата му кожа и обръснатото му лице, че и той се е постарал да подобри външния си вид.
	— Госпожо Мърсър. — Той се изправи, след което се наведе да целуне ръката й. — Какво съвпадение.
	— Да, наистина.
	— А кой е това? — Вниманието му се насочи към Сара.
	— Запознахме се на кораба, когато се връщах в Австралия преди няколко месеца. Тя е личната ми прислужница.
	— Как сте, господине? — Сара направи ненужен реверанс.
	— Много добре, благодаря ви. Ще седнем ли?
	Докато сядаха, той прошепна в ухото на Кити:
	— Наистина обичаш да събираш бездомници и изгубени деца.
	Над доста добрата яхния, която, както ги уведоми „господин Д“, беше от кенгуру, Кити мълчеше и гледаше как Дръмънд очарова Сара. Тя самата се радваше, че присъства и друг човек, който да отклони вниманието от нея. Стомахът й беше толкова стегнат, че всяка хапка я караше да се чувства все едно ще се пръсне.
	— И къде ще ходите оттук? — попита той Сара.
	— Отиваме да видим някаква голяма скала в средата на пустинята — информира го безцеремонно Сара и отпи още една глътка от ейла, който Дръмънд бе настоял да опита. — Госпожа М иска да я види по някаква причина. Изглежда ми много път, за да видиш един камък, ако разбирате какво искам да кажа.
	— Разбирам, но повярвай ми, когато стигнеш, ще разбереш. Специално място е.
	— Е, ако ще ставаме в шест, аз отивам да си лягам. А вие, госпожо М?
	— Тя ще се качи след едно кафе, нали, госпожо Мърсър? — Дръмънд я изгледа.
	— Добре. — Сара се прозя и стана от масата. — Ще се видим утре рано.
	Сара излезе с олюляване от салона под погледа на Кити.
	— Навик ли ти е да напиваш млади жени? Сара още няма шестнадесет! — прошепна тя.
	Дръмънд вдигна чашата си с ейл.
	— За теб, Кити! Кълна се, че изобщо не си се променила, откакто те видях за пръв път. Често съм се чудил какво е това, което те прави толкова гневна?
	Кити поклати глава, мразейки се за това, че дори след всичките тези години Дръмънд можеше да я превърне в кипяща маса от несигурност и гняв. Отново изпита отчаяна нужда да му плесне един шамар.
	— Как смееш да ми говориш по този начин?
	— По кой начин? Имаш предвид не като останалите ти лакеи, които се кланят в краката на прочутата Кити Мърсър, която преживяла огромна семейна трагедия, но напук на всички препятствия се издигнала до най-могъщата перлена командирка в Бруум? Уважавана и почитана от всички, въпреки че успехите й са я лишили от каквато и да е форма на любов в живота й?
	— Достатъчно! — Кити стана от стола, защото не искаше да дава на госпожа Рандал повече клюки, които да разпространява из града, а знаеше, че е на път да избухне. — Ще ти пожелая лека нощ. — Тя се запъти към вратата.
	— Впечатлен съм от самоконтрола ти. Очаквах всеки момент да ме удариш с юмрук.
	Кити въздъхна дълбоко, прекалено изморена и объркана, за да се бори повече.
	— Лека нощ, Дръмънд.
	Тя се качи по стълбите до спалнята си и затвори вратата зад себе си. Съблече си синята блуза и, укорявайки се, че изобщо е решила да я сложи, се качи в леглото. За пръв път, откакто се помнеше, се разплака.
	Тъкмо когато се успокои и си помисли, че може да успее да задреме, на вратата й се почука леко. Тя седна в леглото, напълно събудена.
	— Кой е?
	— Аз — чу се шепот през дървото.
	Кити скочи от леглото, понеже не беше сигурна дали е заключила след себе си. Отговорът застана пред нея, когато Дръмънд влезе, толкова нещастен на вид, колкото се чувстваше тя.
	— Прости ми, Кити. — Той затвори вратата зад себе си и я заключи здраво. — Дойдох да се извиня. Не се държа като такава свиня пред други хора. Бях шокиран, когато те видях. Не знаех… и още не знам как да се справя с това.
	— Нито пък аз. А ти си прав, това е твоята територия. Аз съм тази, която трябва да си тръгне. Утре ще отида на скалата Ейърс, а след това ще се постарая да се върна в Аделаида колкото може по-бързо.
	— Няма нужда да го правиш.
	— Боя се, че има. Боже мили, ако някой ме разпознае, или двама ни заедно… получих смъртния акт на Андрю точно преди да замина.
	— Значи най-накрая си ме убила. Каква новина. — След дълга пауза той я погледна и се усмихна леко. — Няма значение, Кити. Тук ме познават само като господин Д: говедар, който никога не стои на едно място за повече от няколко седмици. Чувал съм слухове, че съм бивш затворник, избягал от затвора във Фремантъл.
	— Лесно е човек да те вземе за такъв. — Кити погледна все още гъстата му черна коса, посивяла на места, лицето му, набраздено повече от слънцето, отколкото от възрастта, и мускулестите му ръце.
	— Хайде, хайде, да не започваме пак с обидите — каза той с полуусмивка. — Ще започна помирението ни, като ти кажа, че не изглеждаш ден по-стара отпреди. Още си красива.
	Кити докосна смутена посивяващата си коса.
	— Знам, че го казваш от учтивост, но все пак оценявам жеста.
	Между тях се спусна тишина, докато цял живот спомени преминаваха пред очите им.
	— И ето ни тук сега — каза Дръмънд накрая.
	— Да, ето ни тук — повтори тя.
	— Трябва да ти кажа, в случай че не получа друга възможност, че не е минал ден през тези близо четиридесет години, в който да не съм мислил за теб.
	— С гняв, вероятно — каза Кити със суха усмивка.
	— Да — засмя се той, — но само към самия мен за необмислената ми постъпка, която превърна живота ми след това в празен фарс.
	— Изглеждаш много добре, предвид обстоятелствата, трябва да кажа. Направо не мога да повярвам, че си над шейсет.
	— Тялото ми го знае — въздъхна той. — Напоследък си усещам възрастта. Гърбът ме боли ужасно, след като съм спал на земята, а коленете ми скърцат всеки път, когато се кача на крантата си. Този живот е за млади мъже, Кити, а аз вече не съм такъв.
	— Какво ще правиш?
	— Нямам абсолютно никаква идея. Какво правят остарелите говедари в пустинята? Като се замисля, не познавам и един такъв. Обикновено всички гушваме букета преди петдесет. Ухапва ни змия, умираме от дизентерия или се оказваме набучени на копието на туземец. Може би защото спрях да се интересувам дали ще живея или ще умра, след като те видях за последно, оня старец горе е решил да ме запази жив, за да ме накаже. Е, това е всичко за мен. Ами ти?
	— Напускам Австралия завинаги, след като се върна в Аделаида.
	— Къде отиваш?
	— У дома, или поне в Европа. Купих си апартамент в Италия. Също като теб ми се струва, че Австралия е страна за млади мъже — и жени.
	— Ех, Кити, кога остаряхме така? — поклати глава Дръмънд. — Още те помня на осемнайсет, как пееше с пълно гърло в „Единбург Касъл Хотел“, пияна като…
	— И по чия вина беше това?
	— Моя, разбира се. Как е Чарли? Познавам един тип от Хермансбургската мисия, който каза, че му бил съученик и се надявал той да дойде да го види някой ден.
	— Сигурно говориш за Тед Стрелоу.
	— Същият. Откачен е като кобра с мигрена, но понякога го срещам, докато пътува в пущинака. Той е самозван антрополог, изследва аборигенската култура.
	— Да, веднъж се срещнах с него в Аделаида. За жалост, явно не си виждал скоро господин Стрелоу. Чарли умря преди седем години в бомбардировките на залива Роубък.
	— Кити, нямах представа! — Дръмънд дойде и седна до нея на леглото. — Боже, не знаех. Извини ме за грубостта.
	— Така че — Кити бе решена да не се разплаква, — вече няма нищо, което да ме държи в Австралия, затова се връщам у дома. — Тя замлъкна, после погледна към него. — Толкова е грешно, нали?
	— Кое?
	— Това, че ти и аз още седим тук, на земята, докато моето момче — и толкова много други, които обичахме, — вече не са с нас.
	— Да. — Ръката му покри нейната.
	Кити усети топлината му да се разлива по кожата й и осъзна, че последно неговата ръка я бе докосвала по такъв начин, преди близо четири десетилетия. Тя хвана ръката му в своята.
	— Никога ли не се омъжи отново? — попита той.
	— Не.
	— Трябва да е имало много ухажори, нали?
	— Имаше, да, но както сам разбираш, всички бяха златотърсачи. А ти?
	— Боже, не! Коя би ме взела?
	Между тях се спусна поредната дълга тишина. Седяха там, хванати за ръце, замислени за тайните, които криеха един от друг, но благодарни за момента, който споделяха.
	— Наистина трябва да си лягам, иначе няма да ставам за нищо сутринта — каза накрая Кити. Но тялото й не помръдна, не отдели ръката си от неговата. — Помниш ли Алкина? — попита тя.
	— Да.
	— Тя изчезна в нощта преди двадесет и първия рожден ден на Чарли. А после същото се случи и с Камира няколко месеца по-късно, докато бях в Европа.
	— Наистина ли?
	— Да. След това си отиде и Фред. Отиде на „разходка“ и така и не се върна. Не съм видяла или чула никого от тях оттогава. Трябва да съм направила нещо много лошо в живота си. Всички, които обичам, ме напускат.
	— Аз не те напуснах. Ти ме отпрати, помниш ли?
	— Дръмънд, знаеш, че нямах избор. Аз…
	— Да, и ще съжалявам за действията си до последния си час. Бъди сигурна, че вече съм имал предостатъчно време за това.
	— И двамата имахме вина, Дръмънд.
	— Но беше хубаво да се чувстваме живи, нали?
	— Да, беше.
	— Тези спомени ме поддържаха в много дълги, студени нощи навън в Никога-Никога. Кити…
	— Да?
	— Трябва да задам този въпрос. — Дръмънд прокара ръка през косата си, нехарактерно притеснен. — Чух… чух слухове, че си била бременна, след като си тръгнах.
	— Аз… Как разбра?
	— Знаеш как се разнасят новините в пущинака. Кити, мое ли беше детето?
	— Да. — Думата се отрони от устните й в огромен мехур от освободено напрежение, защото Кити най-накрая изрече тайната, която бе пазила толкова години.
	— Няма съмнение?
	— Никакво. Имах… кървене след като Андрю замина. — По бузите на Кити изби лека руменина. — Преди ти и аз да…
	— Да. Ясно. — Дръмънд преглътна тежко. — Какво стана с бебето ни?
	— Загубих го. Седем месеца го усещах вътре в себе си, част от мен, част от нас, но родих прекалено рано и той беше мъртвороден.
	— Било е момче?
	— Да. Кръстих го Стефан, на баща ти. Изглеждаше ми правилно, предвид обстоятелствата. Погребан е в гробището на Бруум.
	Тогава Кити зарида. Давеше се и ронеше сълзи, докато тялото й изразяваше всичко, което бе държала в себе си толкова дълго. Пред единствения друг човек на земята, който би могъл да разбере.
	— Нашето момченце и Чарли, и двамата са вече прах. Господи! Понякога дните бяха толкова мрачни, че се чудех какъв е смисълът на всичко. — Кити изтри очите си с чаршафа на леглото. — А сега се самосъжалявам и нямам никакво право да живея, когато двамата ми синове са мъртви.
	— Господи, Кити… — Дръмънд обгърна с ръка треперещите й рамене. — Какво ни причинява любовта, на нас, жалките хора.
	— Малко любов — промълви Кити, облегнала глава на гърдите му, — а унищожи и двама ни.
	— Трябва да потърсиш утеха във факта, че нищо в живота не е толкова просто. Ако Андрю не ме беше пратил да взема Розетната перла, той щеше да се върне при теб жив, а аз да лежа на дъното на океана. Трябва да се опитаме да понесем отговорността за собствените си действия, но не можем да бъдем отговорни за чуждите. Те имат свой начин подмолно да се увиват около съдбите ни като стръкове поветица. Нищо на света не е отделено от другите.
	— Това е ужасно дълбокомислено — прошепна Кити със сянка от усмивка.
	— И за щастие го вярвам. Само това ме задържа да не се хвърля от върха на скалата Ейърс.
	— Но къде ни остави? Никой от нас няма семейство, на което да предаде мъдростта си. Това е краят на семейство Мърсър.
	Той мълча дълго, преди да отговори.
	— Кити, умолявам те да ми се довериш за последен път. Има едно място, където трябва да те заведа, преди да заминеш. Утре трябва да дойдеш с мен.
	— Не, Дръмънд, през последните четиридесет години от живота си мечтаех да видя скалата Ейърс и ще го направя след няколко часа. Нищо не може да ме разубеди.
	— Ами ако се закълна, че ще те заведа там на следващия ден? Освен това така няма да има нужда да ставаш преди осем, а вече минава един. Умолявам те, Кити. Трябва да дойдеш.
	— Моля те, Дръмънд, ще ми се закълнеш ли, че това не е някаква шега?
	— Не е, но трябва да отидем възможно най-скоро. Преди да е станало прекалено късно.
	Кити погледна мрачното му лице.
	— Къде отиваме?
	— В Хермансбург. Има някого, когото трябва да видиш.


>>	32.

	— Госпожо М! Минава осем часът! Не трябваше ли да станем в четири? Казахте, че ще дойдете да ме събудите.
	Кити се размърда и видя притесненото лице на Сара над себе си.
	— Има промяна в плана — каза тя с дрезгав глас. — Днес господин Д ще ни закара в Хермансбург.
	— Значи всичко е наред, така ли? — Сара зачака потвърждение.
	— Да, всичко е наред.
	— Какво е Хермансбург? — попита Сара, докато сгъваше дрехите, които Кити беше хвърлила на пода предната нощ.
	— Християнска мисия е. Господин Д смята, че днес е прекалено горещо за пътуване до скалата Ейърс. Каза, че Хермансбург е много по-близо.
	— Не обичам тия набожни типове — каза Сара. — Разказваха ни истории за малкия Исус в сиропиталището и как всички трябва да му се молим за спасението си. А аз само си мислех, че той не е живял толкоз дълго, а, госпожо? Нищо че бил Божи син. — Сара застана до леглото с ръце на кръста. — Кога тръгваме?
	— В девет часа.
	— Тогава ще дойда да ви донеса пресен леген вода, да се умиете добре, преди да тръгнем, щото Бог знае кога пак ще можем да се измием. Харесвам вашия приятел, впрочем. Хубаво е да имаме някой да ни защитава тука, нали?
	— Да. — Кити сдържа усмивката си.
	— Мислите ли, че ще ми даде да покарам малко файтона? Винаги съм обичала конете, откакто дойде вехтошарят у леля ми и ми даде да се кача.
	— Сигурна съм, че може да се уреди — каза Кити и легна обратно на възглавницата си, след като Сара излезе.
	— Какво правя? — изстена тя, когато си спомни събитията отпреди няколко часа.
	_Живееш, Кити, за пръв път от години…_
	Слезе долу и се принуди да хапне закуската от хляб и силно кафе, докато Сара бърбореше срещу нея.
	— Господин Д каза, че ще ни чака навън, като свършим закуската. Трябва да си вземем резервни дрехи заради праха, но той ще се погрижи за припасите. Радвам се, че ще идва с нас, госпожо М, изглежда като някой, дето знае какво да прави по тия места. Тук е малко като в Дивия запад, а, госпожо? Веднъж гледах филм с коне, които бягаха през пустинята. Не съм си и мислила, че ще го видя с очите си.
	Навън ги чакаше Дръмънд с понито и файтона и двете жени се качиха на широката пейка. Кити спомена, че Сара иска да подкара сама понито в някакъв момент и я сложи между себе си и Дръмънд.
	— Е, добре. Да потегляме — каза Дръмънд и тръгнаха по главната улица.
	Кити с радост остави Дръмънд да разправя на Сара за живота си в пущинака. Тя гледаше пейзажа, който, след като излязоха от града, стана яркочервен, с мъгливи лилави планини в далечината. Сара постоянно разпитваше Дръмънд, а той търпеливо й сочеше различните видове храсти, дървета и животни. Тя попиваше информацията както пустинната трева попива вода по време на суша.
	— А това там е призрачен евкалипт. — Дръмънд посочи едно дърво с бяла кора в далечината. — Той е свещен за аборигените, а кората му може да се използва за лекуване на настинки…
	Слънцето печеше силно и Кити се радваше, че носи памучното си боне с мрежест воал. Накрая ритмичното потропване на стъпките на понито я приспа.
	— Завий наляво тук.
	Гласът на Дръмънд я събуди.
	— Не, наляво, Сара.
	Понито се обърна, а Кити отвори очи и видя как Сара вкарва файтона в една алея, в края на която имаше множество варосани сгради.
	— Добре дошла в Хермансбург, поспаланке. — Дръмънд се ухили и й подаде ръка, за да й помогне да слезе. — Твоята Сара може да стане страхотна ездачка. Ти дори не помръдна, когато й предадох юздите.
	— О, беше прекрасно, госпожо М! Ще ми се да можех да го яхна. — Сара погледна умолително Дръмънд.
	— Тук има предостатъчно коне, сигурен съм, че някой ще ти даде да пояздиш, преди да си тръгнем. А сега да видим дали пасторът е тук.
	Дръмънд ги поведе покрай скупчените колиби до централното пространство, което беше пълно с живот. Повечето лица бяха на аборигенски момичета на различна възраст, облечени в бяло, което се стори абсурдно на Кити предвид червения прах, който вече беше изцапал собствените й дрехи. Имаше мъже, седнали пред голям отворен навес, които опъваха големи парчета бежова волска кожа и ги окачаха да съхнат на слънце.
	— Това е работилницата за щавене на кожи — после мисията ги продава. Там са училището, кухнята, параклисът…
	— Боже, та това е цяло село! — Кити погледна, накъдето й посочи той и чу приятни млади гласове, които пееха химни в параклиса.
	— Така е, и е животоспасяващо за местните хора от племето арернте.
	— Тези деца — каза Кити, сочейки група малки дечица, които излизаха от училищната стая. — Против волята на майките си ли са докарани, защото са със смесена кръв?
	— Не. Протекторатът не е добре дошъл тук. Тези хора идват по своя воля да научат за Исус, и най-вече да се нахранят хубаво — отвърна със смях Дръмънд. — Мнозина са тук от години. Пасторът им позволява да практикуват собствените си обичаи заедно с християнството.
	Смехът на децата събуди у Кити силни емоции.
	— Това е най-красивата гледка, която някога съм виждала — две култури, работещи заедно в хармония. Може би все пак има надежда за Австралия.
	— Да. А виж кой е там — Дръмънд посочи един висок, едър мъж, който мъкнеше маса към една колиба. — Най-прочутият син на Хермансбург, Албърт Наматджира. Имаме късмет, че го хванахме тук. Той често ходи на „разходки“, за да рисува — но дъщеря му Хейзъл почина тук при раждане преди няколко седмици и той и жена му решиха да се преместят в колиба в мисията.
	— Това е Наматджира? — Кити присви очи срещу слънцето, удивена, че най-известният художник абориген в Австралия е само на няколко метра от нея.
	— Той е. Интересен тип. Ако си добро момиче, по-късно ще ви запозная. А сега да отидем да намерим пастора.
	Тръгнаха към едно ниско бунгало, отделено от другите, и Дръмънд почука на вратата. Отвори им нисък и набит бял мъж и ги посрещна с усмивка. Въпреки жегата бе облечен в черни одежди и бяла якичка на свещеник, а на големия му нос имаше кръгли очила без рамки.
	— Господин Д, какво неочаквано удоволствие — каза той и потупа свойски Дръмънд по гърба. Говореше английски със силен немски акцент.
	— Пастор Албрехт, това е госпожа Кити Мърсър от Аделаида и по-рано от Бруум — представи я Дръмънд. — Тя искаше да види лично Хермансбург, понеже е чула за мисията от сина си, който е учил с Тед в гимназията и университета.
	— Наистина ли? — Пастор Албрехт огледа Кити сякаш я преценяваше за място в небесното царство. — Боя се, че Тед го няма. В момента е в Канбера и работи по изследователски проект в университета, но за мен е удоволствие да ви посрещна, госпожо Мърсър. А младата дама?
	— Това е Сара, приятелка на госпожа Мърсър — отвърна Дръмънд.
	— Добър ден, ваша милост. — Сара погледна неспокойно свещеническите му одежди и направи реверанс.
	— Жадни ли сте? Жена ми току-що направи сок от куандонг. — Албрехт, който леко накуцваше, ги въведе в малка дневна с едуардиански мебели, които изглеждаха не на място в простата колиба. Той подаде на всички по чаша сладък розов сок и ги покани да седнат.
	— Е, как вървят нещата тук от последното ми посещение? — попита Дръмънд.
	— Както обикновено — каза пасторът. — Слава богу, нямаше нова суша, но Албърт си има своите проблеми, както знаеш. Имаше и обир преди няколко седмици. Бандитите са взели всичко от сейфа, и се боя, че тенекиената кутия, която ми даде преди толкова години, когато доведе Франсис, също е открадната. Надявам се вътре да не е имало нищо особено ценно. Франсис каза, че баба му се радвала, по някаква причина.
	Кити видя как Дръмънд пребледня.
	— Не, не беше нищо ценно — каза той небрежно.
	— Е, може да се зарадваш да чуеш, че е въздадена справедливост. Двама крадци на добитък са обирали сейфовете на станциите наоколо. Открити са застреляни край скалите Хаастс. Който ги е убил е отнесъл плячката. Съжалявам, господин Д.
	— Значи проклятието продължава… — прошепна Дръмънд.
	На вратата се почука. Една млада жена надникна вътре и каза нещо на немски на пастора.
	— О, хорът започва да пее! — обяви Албрехт. — Да, ще отидем, благодаря ти, Мери. Можеш ли да ми намериш и Франсис? Той помагаше на Албърт да си пренесе мебелите по-рано.
	— Разбира се — усмихна се Дръмънд, — къде другаде ще е Франсис?
	Докато четиримата вървяха към параклиса, Дръмънд задържа пастора по-назад и двамата мъже започнаха тих разговор зад Кити и Сара. Когато стигнаха прага на параклиса, Кити забеляза сериозното изражение на Дръмънд.
	— Моля.
	Пасторът посочи една груба дървена пейка в дъното на храма и четиримата седнаха. Параклисът беше прост, украсен само с една голяма икона на Христос на кръста. Пред нея стояха може би трийсет безупречно облечени млади момичета и момчета, чакащи с нетърпение пасторът да им направи знак да започнат.
	Кити затвори очи и заслуша красивото песнопение, изпято на немски от аборигенския хор. Накрая и четиримата избухнаха в аплодисменти.
	— Лично аз не си падам по химните, госпожо М, но туй беше много добро пеене, нищо че думичка не отбирам — каза Сара.
	— _Danke schon_, Мери, _kinder_.
	Пасторът се изправи и другите трима последваха примера му. Кити видя, че един сивокос мъж бута старица в инвалидна количка към задната част на църквата. С тях имаше и един удивително красив млад мъж — косата му имаше цвета на махагон, кожата му на карамел, а огромните му очи имаха поразителен и необичаен оттенък на синьото, с пръски кехлибар в ирисите. Те обаче не гледаха нея, а се спряха на Сара. Сара също зяпаше младежа, без да си прави труда да се прикрива.
	— Какъв красив млад мъж — прошепна Кити, докато чакаха хорът да излезе преди тях.
	— Такъв си е. И много талантлив художник. Франсис следва Наматджира по петите като кученце, откакто се научи да ходи — каза Дръмънд.
	Кити откъсна поглед от Франсис и погледна към жената в инвалидната количка. Тя вдигна поглед към нея и Кити трябваше да се хване за облегалката на пейката, за да се задържи на крака. Макар жената да беше ужасно отслабнала, а кожата й набръчкана от годините, Кити познаваше лицето й като своето.
	— Господи, не може да бъде! — прошепна тя на Дръмънд. После погледна стареца, който буташе количката. — А това е Фред!
	— Той е, но заради Камира те доведох тук. Не й остава много време. Иди да я поздравиш.
	— Камира? — Кити тръгна към нея, треперейки. — Наистина ли си ти?
	— Госпожа Кити? — прошепна Камира, също толкова удивена. Фред я зяпна иззад количката.
	— Франсис, това е Сара — каза Дръмънд, виждайки емоциите на лицата на двете жени. — Тя обича конете, така че би ли отишъл да й дадеш един урок по езда?
	— Разбира се, господин Д — Франсис като че ли имаше проблеми с английския, но изражението му, когато даде знак на Сара да го последва, показа на всички какво удоволствие беше това за него.
	— Господин Д и аз трябва да поговорим по работа — каза пастор Албрехт. — Защо не дойдеш с нас, Фред? Да оставим двете дами насаме.
	Когато мъжете излязоха, Кити се наведе и прегърна най-скъпата си приятелка.
	— Къде отиде? Толкова ми липсваше…
	— Липсвахте ми и вие, госпожа Кити, но неща се случват, нали?
	Кити пусна отслабналото й тяло и я хвана за ръката.
	— Какви „неща“ са се случили?
	— Първо кажете как вие тук? Господин Дръм отива ви намира?
	— Не, изглежда аз го намерих. Или се намерихме взаимно.
	Кити обясни набързо как се бяха срещнали, защото отчаяно искаше да узнае защо Камира я бе напуснала преди толкова години.
	— Виждате ли? Онез горе в небето искат вас двамата заедно.
	— Няма такова нещо — отрече веднага Кити. — Много скоро ще замина за Европа за постоянно. И никой не бива да знае истината, Камира.
	— На кой тук ще кажа? — засмя се дрезгаво Камира. — Какво казва ви господин Дръм?
	— Абсолютно нищо, дори не ми каза, че ти си тук. Моля те, скъпа Камира, кажи ми защо си тръгнахте с Алкина?
	— Добре, но история дълга, госпожа Кити, вие седнете и аз ви кажа.
	Кити седна. Камира й разказа истината за връзката между дъщеря си и сина на Кити, спирайки само за да си поеме дъх.
	— Боже, о, боже. — Тя зарови лице в ръцете си. — Защо не дойдоха при мен? Щях да се съглася с брака им.
	— Да, но моя дъщеря, тя силна воля имала. Не искала живее в свят на бели, дето държат се с нея като с краставо динго от улица. — Камира въздъхна. — Тя обичала Чарли, госпожа Кити, толкоз много, че го напуснала. Разбирате?
	— Разбирам, естествено, че разбирам, но можех да обявя годежа им и целият град да види, че имат подкрепата ми.
	Настъпи тишина и Камира погледна иконата с Исус.
	— Госпожа Кити, имало нещо друго, накарало нея да бяга.
	— Какво?
	Изразителните очи на Камира молеха Кити да помисли, да каже думите вместо нея.
	— Не! Нима искаш да кажеш, че е била бременна?
	— Да. Четири месеца, кога отишла в пустиня.
	— Чарли знаеше ли?
	— Да, знаел. Искал отиде намери я, молил ме кажа му къде отишла, но аз не знаела. Кога вие отишла в Европа, той усетил, не може напусне. Една нощ аз знам, че тя умряла. Чарли и аз плакали заедно.
	— О, Господи, къде е умряла?
	— Там навън, в Никога-Никога. — Камира облегна глава на ръката на Кити. — Любов, тя големи бели прави. Господин Дръм дошъл чак в Бруум, разказал ми. И аз дошла с него тук. После Фред дошъл след месеци. — Камира завъртя очи. — Аз него подушила, преди видяла.
	— Но ако Алкина е умряла, защо…
	— Тя умряла, да, но бебе живо. Господин Дръм, той намерил бебе с гански камилени хора и довел го в мисия. Той спасил бебе. Той чудеса прави. — Камира закима енергично. — Прадеди помогнали му намери внук ми.
	Главата на Кити се въртеше от чутото. Имаше толкова много въпроси, на които искаше отговор, че направо не знаеше какво да попита.
	— Но как е разбрал, че бебето е на Алкина?
	— Оназ лоша перла. Моя дъщеря веднъж ме видяла как проверявам дали перла още където я слагам. Взела я за продажба, пари за нея и бебе. Господин Дръм, той видял лоша перла с бебе и очи на бебе. Дошъл ме вземе и доведе тук, грижа се за бебе.
	— Тогава защо не каза на Чарли, че е станал баща? — Кити се опита да потисне надигащия се гняв у себе си. — Че бебето на сина ми е било живо? Боже, Камира, защо не каза на мен?!
	— Може би грешка правя, но Чарли приятел с Елиз и мисля си, че по-добре не знае. Той голям бизнес управлява, а моя дъщеря мъртва. Как може отгледа бебе? Вие далеч в Европа. А после чувам и Чарли умрял. Толкоз тъжно, но сега те там горе с прадеди. Та всичко за добро било, нали?
	Очите на Камира молеха Кити да се съгласи, но тя стана и започна да върви напред-назад по тясната пътека между пейките.
	— В момента наистина не знам, Камира. Имам чувството, че не съм получила никакъв избор. Чувствам се… — Кити закърши ръце — напълно излъгана.
	— Госпожа Кити, ние всички вас обичаме, искаме най-добро сторим.
	— Колко много грешни решения се пораждат от любовта… — въздъхна Кити. И се постара да се контролира пред тази жена, която тя обичаше и която, съдейки по очевидната й слабост, преживяваше последните си седмици на земята. Тогава я осени нова мисъл.
	— Какво е станало с бебето? — попита тя и се подготви за още лоши новини.
	Камира най-накрая се усмихна широко.
	— Той болен като бебе, но сега голямо, силно момче. Аз опитала се отгледам го добре, за двете ни. — Тя се засмя. — Госпожа Кити, вие току-що видяла наш внук. Негово име Франсис.

	* * *

	Дръмънд гледаше как Кити бута инвалидната количка на Камира към конюшнята, несигурен как е реагирала на новините. Обърна се, когато чу писъците и смеха на Сара. Тя се стараеше да подкара недоволния кон в кръг, а Франсис държеше въжето под нея.
	— Той все иска да върви напред. Може ли? Моля те!
	— Само ако се кача с теб — отвърна Франсис.
	Сега, когато миналото и настоящето бяха на път да се сблъскат, Дръмънд се замисли дали думите на Сара не бяха подходяща метафора. Толкова много хора се въртяха в кръг, мечтаейки за бъдеще, което ги беше страх да уловят.
	— Идвай тогава! Скачай на борда! — извика Сара.
	Франсис пусна въжето и се метна на коня зад нея. Поне беше ясно, че тези двамата ще го уловят.
	— Казвам й, господин Дръм, не мисля, че тя много щастлива — промърмори Камира, след като Фред хвана дръжките на количката, вместо треперещата Кити. Тя го поздрави и се вторачи в младежа на коня. — Може би лошо нещо съм сторила — продължи Камира, докато гледаха как Франсис се старае да очарова една дама. Той обви собственически ръка около кръста на Сара, а силните му бедра контролираха движенията на коня. Подкара го в лек галоп. Сара взе да ругае, но всички наоколо виждаха чистата им радост от живота и бъдещето, което беше пред тях.
	Кити погледна Дръмънд и най-сетне проговори.
	— Смятам, че гледам как внукът ми препуска през полето с личната ми прислужница, нали така?
	— Да, точно така. Ядосана ли си?
	— Когато едно решение ти е отнето — когато те оставят в пълно неведение — е нормално да има гняв.
	— Прости й, Кити. Камира направи това, което й се струваше най-добро в момента. — Дръмънд се приготви за вербалната й атака. Но Кити погледна отново Франсис и Сара и замълча.
	Накрая каза:
	— Благодаря ти.
	— Какво?!
	— По-учтивият отговор би бил „извини ме“, както добре знаеш, но тъй като явно си спасил живота на внука ни… — Кити сложи ръка на рамото на Камира. — Мога поне веднъж да пренебрегна грешката ти.
	— Радвам се — каза той и й се усмихна.
	— Вече виждам Чарли в него — промълви Кити, а в сините й очи блеснаха непролети сълзи. — Енергията му, добротата му… — Тя вдигна ръка и докосна бузата на Дръмънд. — Направих толкова грешки в живота си…
	— Тихо, Кити. — Дръмънд хвана ръката й и я целуна. Допря челото си до нейното. — Обичам те — прошепна. — Никога не съм спирал.
	— Боя се, че изпитвам същото — отвърна шепнешком и тя.
	— Време е, нали? За нас.
	— Да — отговори Кити. — Вярвам, че е така.
	Камира обърна глава и видя как ръцете на господин Д обгръщат нежно Кити и я притискат към него. Тя погледна към полето, където внукът й извика от радост и позволи на момичето да хване юздите, държейки я здраво до себе си, докато се носеха по поляната.
	Камира затвори очи и се усмихна.
	— Каквото можах, направих.


>	Кики
>	Алис Спрингс, Северна територия
>	Януари 2008

>>	33.

	— Е, това е историята на срещата ми с моята Сара. Звучи доста смешно, но наистина беше любов от пръв поглед за двама ни. Може да се каже, че отпътувахме към залеза в първия ден, в който се видяхме. — Очите на Франсис бяха премрежени от спомена.
	— Значи не се е върнала в Аделаида с Кити?
	— Не. Тя остана в Хермансбург с мен. Там я приеха с радост, с нейните шивашки умения. — Франсис посочи бродираните калъфи на възглавниците. — И естественият й талант с малките. Тя беше родена да бъде майка. Ироничното е, че ни отне години да се сдобием със собствено дете.
	— Моята майка? — прошепнах.
	— Да. За жалост лекарите ни казаха, че тя е единственото дете, което ще можем да имаме. И двамата я обожавахме. — Франсис се опита да спре прозявката си. — Извини ме, става късно.
	Преди да се изправи му зададох още един въпрос, чийто отговор трябваше да чуя, преди да успея да заспя.
	— Ами Кити и Дръмънд?
	— Те си получиха щастливия край. Той замина с нея за Европа. Бог знае как се е сдобил с паспорт, за да го направи, след като беше официално обявен за мъртъв, но доколкото го познавам, сигурно е платил за фалшификат. Беше възможно да го направиш по онова време. — Франсис се усмихна. — Създадоха си дом във Флоренция, където никой не знаеше за миналото им, и живяха щастливо заедно до края на живота си. Кити обаче така и не стигна до скалата Ейърс. Остана в Хермансбург почти до смъртта на баба ми.
	— Кити каза ли ти в този ден, че и тя ти е баба? И че Дръмънд ти е прачичо?
	— Не, остави това на Камира, която ми разказа цялата история на смъртното си легло. След като отидоха в Италия, Дръмънд и Кити редовно поддържаха връзка с мен и Сара, а през 1978 година, когато тя самата почина, Кити ни остави апартамента си във Флоренция. Продадохме апартамента и купихме тази къща с парите, надявайки се да живеем тук, след като се пенсионираме. Кити остави къщата в Бруум в попечителски фонд за Лизи, заедно с акциите и дяловете си, които през годините достигнаха сериозна сума.
	— Какво стана с Ралф — младши и семейството му в „Алиша Хол“? — попитах.
	— Скъпият ми прачичо Ралф — каза Франсис с усмивка. — Той беше добър човек — надежден и стабилен до последно. Семейството му винаги ни посрещаше с радост в „Алиша Хол“ при редките ни посещения в Аделаида. Малкият Еди също се справи доста добре. Той разцъфна под нежните грижи на Рут и Ралф, а щом се увери, че е в безопасност, започна и да говори. Сара, която поддържаше връзка с него до смъртта си, все казваше, че оттогава не е млъкнал! Беше много умен и стана успешен адвокат. Пенсионира се едва миналата година. Един ден може да те заведа да го видиш в „Алиша Хол“.
	— Да, може. Значи… — Трябваше да задам въпроса. — Значи майка ми е мъртва, така ли?
	— Да. Съжалявам, Келено.
	— Е, предполагам, че няма как да скърбиш за човек, когото никога не си познавал, нали? — казах накрая. — А баща ми? Кой е бил той?
	— Казваше се Тоба и майка ти го срещна, докато още живеехме в Папуня, когато беше само на шестнайсет. Папуня беше село, пълно с хора на изкуството, и център на местните племена пинтупи и луритджа. Майка ти се влюби в него, но той беше… неподходящ човек. Беше талантлив аборигенски художник, но прекалено много обичаше грога и другите жени. Когато обяви, че е бременна с теб, ние… — Франсис закърши пръсти от напрежение. — Ние предложихме да прекъсне бременността. Съжалявам, Келено, но това е истината.
	Преглътнах тежко.
	— Разбирам. Наистина. Било е все едно историята ви се повтаря.
	— Разбира се, майка ти отказа да ни послуша. Заяви, че ако не й позволим да се омъжи за любовника си, ще избягат заедно. Беше импулсивна, но това си е семейна черта. — Той се усмихна сухо. — За жалост Сара и аз не повярвахме, че наистина ще го направи, затова останахме непреклонни. Ден по-късно двамата заминаха и… никога повече не я видяхме.
	— Трябва да е било ужасно. Нямаше ли начин да я намерите?
	— Както вече знаеш, тук е лесно да изчезнеш. Но всички се оглеждаха за нея и години наред със Сара бродехме из пустинята по слухове, че е видяна някъде. Един ден просто не можехме да търпим повече и решихме най-накрая да се откажем.
	— Разбирам. Твърде много болка, когато следите не водят доникъде.
	— Точно така, но когато Сара се разболя тежко преди две години, тя ме помоли да опитам отново, тъй че наех частен детектив. Шест месеца след смъртта й получих обаждане, че е намерил жена в Бруум, която твърдяла, че е присъствала на раждането ти. Признавам, че нямах много надежди — бях преживял прекалено много разочарования дотогава. Но тази жена знаеше името на майка ти — Елизабет, на любимата английска кралица на Сара.
	— Елизабет… — Казах името на глас за пръв път.
	— Жената беше медицинска сестра в болницата в Бруум и успях да видя датата, на която Елизабет е била приета, вече раждайки. Съвпадаше точно.
	— Ясно. Тази жена спомена ли баща ми?
	— Каза, че Лизи била сама. Помниш ли, че по-рано ти казах, че Кити остави къщата в Бруум на Лизи? Майка ти беше ходила там с нас и вероятно си е помислила, че това е идеалното любовно гнезденце за нея и онзи нехранимайко. Мога само да предположа, че я е зарязал някъде между Папуня и Бруум. В нейното състояние и предвид разрива у дома, майка ти вероятно е помислила, че няма друг избор, освен да продължи към Бруум сама.
	— И какво се е случило, след като ме е родила?
	Франсис стана, отиде до бюрото и извади една папка.
	— Това е смъртният акт на майка ти. Съставен е седем дни след раждането ти. Лизи е получила остра следродилна инфекция. Сестрата ми каза, че просто нямала физическите сили да се бори с нея. Прости ми, Келено, нямаше лесен начин да ти го кажа.
	— Няма проблем — измънках, загледана в акта. Вече минаваше два през нощта и думите бяха маса от подскачащи драскулки. — А какво се е случило с мен?
	— Тук историята става малко по-приятна. Сестрата ми каза, че след смъртта на майка ти те задържали колкото могли по-дълго, с надеждата да намерят семейство, което да те осинови. Беше очевидно, когато говорих с нея, че сестрата те е харесвала. Каза, че си била много хубаво бебе.
	— Хубава? — изтърсих. — Аз?
	— Явно — усмихна се Франсис. — След около два месеца обаче нямали друг избор, освен да се подготвят да те предадат на местно сиропиталище. Боя се, че дори преди двадесет и седем години никой не искаше да осинови дете от смесен произход. Точно когато се занимавали с документацията, в болницата се появил някакъв господин в скъпи дрехи. Според сестрата той дошъл в Бруум да търси някакъв роднина, но намерил къщата празна. Един съсед го уведомил, че предишният собственик е починал, но едно младо момиче живяло там само няколко седмици. Съседът му казал също, че момичето било бременно и да попита в болницата. Когато сестрата му казала, че Лизи е умряла, а ти си оцеляла, той поискал да те осинови незабавно.
	— Татко Солт — възкликнах. — Какво е правел в Бруум? Кити ли е търсел?
	— Жената не помнеше името му — каза Франсис, — но предвид обстоятелствата, предположи, че те е отвел в Европа и е завършил там формалностите по осиновяването. Оставил й е името на адвокат в Швейцария. — Франсис прелисти папката.
	— Господин Георг Хофман.
	— Добрият стар Георг — казах, разочарована, че Татко за пореден път е успял да скрие истинската си самоличност.
	— Писах на господин Хофман, докато се опитвах да те открия. Казах му, че ти е оставено наследство — парите и имотите, които Кити остави под попечителство за майка ти, които вече бяха твои по право като дъщеря на Лизи. Парите от продажбата на къщата в Бруум, заедно с приходите от акциите и дяловете накрая образуваха солидна сума, както знаеш. Господин Хофман ми писа, за да потвърди, че клиентът му действително те е осиновил и че си добре. Обеща парите да ти бъдат предадени директно. Накарах адвоката в Аделаида да ги прехвърли и му дадох снимката си с Наматджира, да бъде предадена заедно с наследството.
	— Защо не снимка на Сара и Лизи?
	— Келено, не исках да се меся в живота ти, ако не желаеш да бъдеш намерена. Освен това знаех, че ако поискаш да ме намериш тук, в Австралия, някой скоро ще разпознае Наматджира и името му на автомобила на снимката и ще те насочи към Хермансбург. — Франсис се усмихна доволно. — Планът ми проработи!
	— Да, но в началото нямах намерение да идвам.
	— Вече бях решил, ако не се появиш до една година, да се свържа с Георг Хофман и да дойда да те потърся. Ти спести усилието на старите ми кости, Келено. — Той ме хвана за ръцете и ги задържа.
	— Това е много нова информация и трудна за приемане. Добре ли си?
	— Да. — Поех си дълбоко дъх. — Радвам се, че вече знам всичко. Това значи, че мога да се върна в Лондон.
	— Ясно.
	Той явно си беше помислил, че съм променила намеренията си.
	— Не се притеснявай — добавих бързо, — както казах по-рано, трябва само да довърша някои неща, преди да се преместя тук за постоянно.
	Той стисна ръцете ми по-силно.
	— Значи определено идваш да живееш в Австралия?
	— Да, искам да кажа, мисля, че с теб трябва да се държим заедно. Ние сме последните от рода Мърсър, нали? Оцелелите.
	— Да, така е. Макар че не искам никога да чувстваш, че дължиш нещо на мен или на миналото си, Келено. Ако имаш живот в Лондон, не взимай грешно решение от чувство за вина. Миналото е минало. Само бъдещето има значение.
	— Знам, но мястото ми е тук — отвърнах твърдо. Никога не се бях чувствала толкова убедена в каквото и да било през живота си. — Миналото е това, което съм.

	* * *

	Когато се събудих на следващата сутрин, се чувствах като с много лош махмурлук, само дето бе причинен не от алкохол, а от претоварване с информация. Лежах в стаята с красивите завеси на цветя под шарения пачуърк юрган, който несъмнено е бил ушит от баба ми Сара през многото горещи нощи в Алис.
	Затворих очи и се замислих за важното решение, което бях взела вчера, и за странния ми сън преди малко, и пръстите ме засърбяха. Чувствах се сякаш всичката несигурност и болка у мен трябваше да бъдат освободени, за да не ме отровят отвътре.
	И знаех как да го направя.
	Станах от леглото и облякох една от блузите на баба си и едни нейни къси панталони, които се разширяваха отдолу и караха краката ми да изглеждат като стойки на лампи, прекалено дебели за абажурите над тях.
	Франсис закусваше в кухнята на маса, подредена за двама.
	— Случайно да имаш излишно платно? Голямо, най-голямото, което ти се намира? — попитах го.
	— Разбира се. Последвай ме.
	Радвах се, че разбира спешната ми нужда без обяснения, и го последвах в оранжерията, която използваше като склад. Сложих триножника с платното в един сенчест ъгъл на задния двор, а Франсис ми зае специалните си самурови четки. Избрах правилния размер и започнах да смесвам боите. В мига, в който четката докосна платното, ме обзе онова странно чувство, което понякога идваше, докато рисувах. Когато погледнах отново платното, то беше запълнено, а небето — потъмняло.
	— Келено, време е да влезеш вътре — извика Франсис от задната врата. — Комарите ще те изядат жива навън.
	— Не гледай! Още не е довършено!
	Направих безполезен опит да покрия огромното платно с ръце, въпреки че вероятно вече го бе видял през прозореца на дневната. Той мина през тревата, дойде при мен и ме прегърна силно.
	— Това е нужда, нали?
	— Да, именно — отвърнах с прозявка. — Не можех да спра. За теб е, между другото.
	— Благодаря ти. Ще го пазя като скъпоценност.
	Бях прекарала много време в седене на едно място и краката ми не работеха както трябва, така че Франсис ми помогна да се изправя и ме остави да се облегна на него, сякаш бях някаква старица.
	— Сигурно е ужасно — казах и се свлякох изтощена на едно кресло в дневната.
	— И така да е, вече съм решил къде да го окача. — Той посочи мястото над камината. — Искаш ли нещо за ядене? — попита ме.
	— Прекалено съм уморена, за да ям, но бих убила за чаша чай преди лягане.
	Той ми я донесе, след което постави новото ми платно пред камината, седна и започна да го изучава.
	— Решила ли си как да го наречеш?
	— „Търсачите на перли“ — отговорих, изненадвайки самата себе си, защото обикновено бях много зле с избирането на имена. — Става дума за… ами, за нашето семейство. Сънувах, че съм в Бруум и плувам в морето. Бяхме много и търсехме една перла, и…
	— Тогава това в центъра луна ли е? — прекъсна ме Франсис. — Знаеш, че майка ми се е казвала Алкина, което значи „луна“.
	— Може би съм знаела, може би не, но белият кръг символизира красотата и силата на женската плодовитост и природата, безкрайният цикъл на живота и смъртта. С други думи, това е семейната ни история.
	— Мисля, че е прекрасно — каза Франсис, гледайки големите извивки на морето под луната, опръскани с малки, перленобели петънца на морското дъно под вълните. — А техниката ти вече се подобрява. Това е много впечатляващо за еднодневна работа.
	— Благодаря ти, но още не е завършено — казах и се прозях отново. — Мисля вече да си лягам.
	— Преди да заспиш, искам да ти дам нещо. — Той бръкна в джоба си и извади малка кутийка за бижута. — Пазя го, откакто Сара почина, но чаках да го дам на теб.
	Той сложи кутийката в ръката ми и аз я отворих, несигурна какво ще открия. Вътре имаше малък пръстен с гладък кехлибарен камък.
	— Същият, който баща ми Чарли дал на Алкина в нощта, преди тя да го напусне — обясни Франсис.
	Вдигнах пръстена под светлината и кехлибарът засия с наситен меден цвят. В центъра му имаше миниатюрна мравка, сякаш замръзнала внезапно, докато се е разхождала. Трудно ми беше да повярвам, че е на хиляди години. Или че бях получила онзи ярък сън с малкото насекомо в дланта ми. Изглеждаше точно като това.
	— Камира го донесла със себе си в Хермансбург след смъртта на Алкина — продължи Франсис. — А в деня, в който й казах, че искам да се оженя за Сара, го даде на мен.
	— О! — Извадих пръстена и го сложих на безименния пръст на дясната си ръка, където примигваше пред мен. — Благодаря ти, Франсис.
	— Няма нужда да ми благодариш — каза той и ми се усмихна. — А сега най-добре отивай да си лягаш, преди да си заспала, където седиш. Лека нощ, Келено.
	— Лека нощ, Франсис.

	* * *

	На следващия ден Франсис ме закара в града, за да занесем платното, което нарисувах в пустинята, в галерията на Мирин и да й го покажем, както той ме посъветва. Освен това трябваше да намеря туристически агент и да си запазя билети за полета до вкъщи.
	— С връщане ли да е билетът? — попита ме жената пред компютъра.
	— Да — отговорих твърдо.
	— Коя е датата за връщане?
	— Трябва ми около седмица там, значи шести февруари — отвърнах.
	— Сигурна ли си, че е достатъчно дълго? — попита Франсис. — Използвай толкова време, колкото ти трябва. Мога да покрия допълнителната цена за гъвкав билет.
	— Трябва ми само седмица — уверих го и продължих с покупката.
	Макар че накрая все пак се наложи той да плати, защото кредитната ми карта най-сетне сдаде багажа. Явно бе достигнала лимита си и не можех да я изплатя, преди да се прибера и да отида в банката си. Щях да потъна в земята от срам, когато плащането беше отказано; златното ми правило беше никога да не взимам пари назаем.
	— Няма проблем, наистина, Келено — каза той, докато излизахме от офиса с билета, — така и така, накрая всичко ще отиде при теб. Мисли за това като за аванс.
	— Ти вече ми даде толкова много — изстенах засрамена. — Може би каквото ми предложи Мирин за картината ще го покрие.
	— Както желаеш — отвърна той.
	В галерията Мирин погледна картината и кимна одобрително.
	— Много е добра.
	— Повече от добра. — Франсис я изгледа. — Бих казал, че е изключителна.
	— Ще я пробваме на стената за хиляда долара.
	— Удвоете цената — контрира Франсис. — И внучка ми ще очаква шейсет и пет процента от приходите.
	— Никога не даваме повече от шейсет, господин Ейбрахам, знаете го.
	— Добре тогава, ще я занесем в галерията „Много ръце“ по-надолу по улицата. — Франсис тръгна да вдига платното, но Мирин го спря.
	— Понеже сте вие, ще направим изключение, но не казвайте на другите художници. — Тя внезапно трепна и сложи ръка на изпъкналия си корем, покрит с ярък кафтан. — Младежът се готви да излезе — каза тя, потривайки корема си отстрани. — А още не съм намерила кой да ме замести. Ако продължавам така, ще родя бебето на бюрото си!
	В ума ми изникна идея.
	— Трябва ви някой, който да покрие отпуската ви по майчинство?
	— Да, но е толкова трудно да намеря точния човек. Художниците трябва да знаят, че могат да ти се доверят, а ти трябва да можеш да разбереш какво създават и да ги окуражаваш. Трябва и да умееш да преговаряш — макар че за щастие не всички са толкова убийствено добри като вас, господин Ейбрахам. — Мирин вдигна вежда.
	— Може би познавам някой подходящ — казах колкото можах по-небрежно, стараейки се да не показвам въодушевлението си. — Помните ли момичето, което дойде с мен преди две седмици?
	— Криси? Онази млада дама, която се пазари почти толкова добре, колкото дядо ви?
	— Да. Тя е учила история на изкуството в университета — преувеличих, — и знае всичко, което има да се знае за аборигенското изкуство, особено за Албърт Наматджира. И много други художници — добавих за всеки случай.
	— Сега в галерия ли работи?
	— Не, в туристическата индустрия е, така че е свикнала да се справя с чужденци, а и както знаете, е от местен произход, така че художниците ще я харесат.
	— Говори ли арернте? — Лицето на Мирин се беше прояснило.
	— Ще трябва да я попитате — успях да скалъпя, — но със сигурност говори явуру. И както видяхте, няма да си поплюва, когато стане дума за продажбите.
	— Значи тя си търси работа?
	— Да.
	Забелязах, че Франсис гледаше развеселен как рекламирам тази личност, за която беше чувал съвсем малко досега.
	— Няма да те лъжа, Келено, парите не са добри — каза Мирин.
	— Никой не се занимава с изкуство заради парите, нали? Правят го от любов — отговорих.
	— Поне някои от нас. — Тя изгледа дядо ми. — Е, кажете й да дойде да ме види. Бързо — добави тя и отново потрепери. — Тук съм всеки ден тази седмица.
	— Ще й кажа. Можете ли да ми напишете номера си? Ще я накарам да ви се обади, за да уредите нещата.
	Тя ми го даде и излязох от галерията силно въодушевена.
	— Е, коя точно е тази Криси? — попита ме Франсис, докато вървяхме обратно към колата.
	— Моя приятелка — отговорих и седнах на седалката до шофьора.
	— Къде живее?
	— В Бруум.
	— Това не е ли малко далечко за пътуване до работа всеки ден? — попита той, докато изкарваше колата от паркинга, за да потеглим към къщи.
	— Да, но съм сигурна, че ако получи работата, би била готова да се премести. Много й хареса тук, когато дойдохме заедно преди две седмици. Тя е страхотен човек, много вдъхновяваща и с голяма страст към изкуството. Много ще я харесаш, сигурна съм.
	— Ако ти я харесваш, Келено, значи и с мен ще е така.
	— Ще й се обадя веднага щом се приберем вкъщи и ще й кажа да се обади на Мирин. Ще трябва да долети тук колкото може по-бързо. Жалко, че току-що си запазих билети и си тръгвам утре.
	— Ти беше тази, която настоя да вземе билети, които не могат да се връщат — напомни ми той.
	— Е, ако получи работата, може да си вземем заедно апартамент в града. — Умът ми веднага отлетя в едно бъдеще с Криси, и двете ни обградени от изкуство.
	— Или може да дойдете да живеете при мен, да помагате на стария ти дядо в домакинството — предложи Франсис, докато паркираше в алеята.
	— И това би било хубаво — усмихнах му се.
	— Кажи й, че тук има легло за нея. Ще трябва да пренощува тук, когато дойде да се види с Мирин. Ще й дам и малко уроци по арернте — добави той, отключи вратата и аз изтичах да си взема мобилния от дневната.
	— Това е наистина страхотно от твоя страна, благодаря ти! — казах и набрах номера на Криси. Тя вдигна на второто позвъняване.
	— Здравей, непозната — каза тя. — Реших, че си изчезнала от лицето на земята.
	— Писах ти, че съм в пустинята и рисувам — отвърнах, усмихвайки се в слушалката, понеже толкова се радвах да чуя гласа й. — С дядо ми — добавих.
	— Леле! И имаш ли роднинска връзка с Наматджира?
	— Не, макар че дядо ми е художник.
	— Как се казва?
	— Франсис Ейбрахам.
	Последва пауза.
	— Майтапиш се!
	— Не, защо? Да не си чувала за него?
	— Естествено, Кики! Той е бил в Папуня с Клифърд Посъм и е нарисувал „Огненото колело“, и…
	— Да, същият човек е — прекъснах лекцията й. — Слушай, можеш ли да се измъкнеш от работа за ден-два и да дойдеш в Алис?
	— Аз… защо?
	Обясних й и хладината, която бях усетила в началото в гласа й, се стопи.
	— Звучи прекрасно, макар че едва ли ще ми предложи работата, като разбере, че работя на бюрото за туристическа информацията на летището в Бруум. Ти си говорила все едно съм куратор на Националната галерия в Канбера!
	— Гледай позитивно на нещата! Разбира се, че ще те вземе — скарах й се. — Струва си да опиташ, във всеки случай, а дядо ми казва, че може да останеш у тях за през нощта.
	— Проблемът е, Кики, че не съм сигурна имам ли кинти за билета. Изхарчих си всичките пари, като ходих в Алис миналия път.
	— Защото плати за хотела, глупаче — напомних и. — Почакай минутка…
	Попитах дядо си дали може Криси да ползва неговата кредитна карта, за да си плати полета, в замяна на останалите ми долари от продажбата на първата картина.
	— Разбира се — каза той и ми подаде картата. — Кажи й, че ще я взема от летището.
	— Толкова ти благодаря! — казах и съобщих добрата новина на Криси.
	— Сънувам ли? Когато не ми се обади, помислих, че съм те изплашила…
	— Съжалявам, че не се обадих. Бях заета тук и… трябваше ми малко време да обмисля нещата.
	— Разбирам. Няма значение точно сега — каза тя след кратка пауза. — Можеш да ми разкажеш всичко, като дойда там.
	— Всъщност не мога, защото утре летя за Англия.
	— О! — Тя замлъкна.
	— Ще се върна, Криси. Трябва да си отида вкъщи и да си оправя живота, да дам апартамента си за продан и да видя семейството си.
	— Значи ще се върнеш тук?
	— Да, разбира се, по най-бързия начин. Ще живея тук, в Алис. И… би било страхотно, ако и ти си тук.
	— Наистина ли го мислиш?
	— Никога не казвам неща, които не мисля, трябва да го знаеш. Както и да е, дядо ми ще ти прави компания, когато пристигнеш, а така като гледам, май ще се радваш повече да видиш него, отколкото мен — подкачих я.
	— Знаеш, че не е вярно. Колко бързо ще се върнеш?
	— След около десет дни. Сега затвори телефона и се обади на Мирин, после си запази билет и аз ще ти пратя номера на дядо ми, за да му се обадиш за подробностите.
	— Окей. Честно, Кики, не знам как да ти се отблагодаря.
	— Тогава недей. Късмет и доскоро.
	— Да. Липсваш ми.
	— И ти на мен. Чао.
	Затворих телефона и помислих, че наистина ми липсваше. Оставаше ни да изминем много път, защото не бях сигурна каква форма ще приеме връзката помежду ни, но нямаше значение, защото се движех напред. По един или друг начин през последните няколко седмици се чувствах много по-добре в кожата си.
	— С Божията благодат, аз съм тази, която съм — прошепнах и разбрах, че от всичко това съм научила едно нещо: бях от две култури, може би бисексуална, но определено не исках да бъда сама.
	— Всичко ли е уредено? — попита Франсис, след като влезе в дневната.
	— Надявам се. Тя ще си запази билет и ще ти се обади да ти каже кога каца.
	— Идеално — каза той. — Гладен съм. А ти?
	— Умирам от глад, по случайност.
	— Тогава ще отида да направя нещо с яйца.
	— Окей, аз отивам да си събера багажа.
	— Добре. — Той се спря в коридора. — Твоята Криси готви ли?
	Спомних си домашните й кексчета и кимнах.
	— Да, може да готви.
	— Хубаво. Радвам се, че си открила своя човек, Келено — каза той и се отдалечи по коридора.

	* * *

	— Ще се грижиш за себе си, нали? — каза дядо ми, докато ме прегръщаше на летището, и си помислих колко е хубаво да имам двама души, които наистина не искаха да напусна Австралия.
	— Да.
	— Ето, събрах малко документи за теб. — Той ми подаде голям кафяв плик. — Вътре е актът ти за раждане — взех го от документния офис в Бруум, когато посетих сестрата. Ако намеренията ти да дойдеш да живееш тук са сериозни…
	— Разбира се, че са сериозни!
	— Тогава препоръчвам да подадеш заявка за австралийски паспорт колкото може по-бързо, формулярът за това също е вътре, както и актът за раждане на майка ти.
	— Ясно — казах и прибрах плика в предния джоб на раницата си, опитвайки се да не го измачкам. — Кажи на Криси здрасти от мен. Надявам се да я харесаш.
	— Сигурен съм, че ще я харесам.
	— Благодаря за всичко — добавих, преди да тръгна към самолета. — Мразя самолети.
	— Може би ще ги мразиш по-малко, когато един от тях те върне обратно у дома, при мен. Довиждане, Келено.
	— Довиждане, Франсис.
	Помахах му и потеглих, приготвяйки се за дългото пътуване до Лондон.


>>	34.

	Когато излязох от летище „Хийтроу“, леденостуденият лондонски въздух ме удари в лицето. Всички около мен бяха увити до ушите в дебели палта и шалове и студеният въздух щипеше очите и носа ми. Вдигнах си суитшърта над главата и хванах такси, надявайки се да имам достатъчно английски пари в портфейла, за да си платя пътя до Батърсий.
	Когато таксито спря пред моята сграда, подадох на шофьора смачкана банкнота и няколко монети и излязох. Коледните лампички, които бяха там, когато заминах, бяха заменени от късноянуарски мрак. Чувствах се все едно съм излязла от цветен филм и съм влязла в черно-бял.
	Асансьорът ме заведе три етажа по-нагоре до вратата на апартамента ми. Отключих и видях с изненада, че всички лампи са включени. Каква глупачка бях, да не се сетя да ги изключа, преди да замина! Затръшнах вратата зад себе си и осъзнах, че апартаментът е много по-топъл от температурата, на която бях нагласила термостата. Въздухът не беше застоял, а миришеше сладко, като вкусен кейк. Всъщност миришеше като Ася.
	Бях й написала съобщение от спирката в Сидни, за да й съобщя, че летя за вкъщи и кацам днес, и да я попитам има ли време да се видим тази седмица. Трябваше да й кажа, че ще продавам апартамента, защото макар да го притежавах аз, някога беше и неин дом.
	Направих гримаса при вида на сламеното плашило, което още седеше в студиото ми върху контейнера за бензин, все едно беше трон, след което тръгнах към кухнята и видях с ужас, че печката е включена. Тъкмо се канех да я изключа, когато чух входната врата да се отваря.
	— Кики! Ти вече си тук! О, по дяволите, мислех, че ще ти трябват часове да минеш през митницата и лондонския трафик…
	Обърнах се и видях Ася. Лицето й и горната част на торса й бяха скрити от огромен букет лилиуми, които ми подаде.
	— Излязох за малко да купя цветя, за да те посрещна у дома — каза тя, останала без дъх. — Трябваше да са във ваза на масата, но няма значение. О, Кики, толкова се радвам да те видя!
	Прегърнахме се и посмачкахме цветята, но на никоя от нас не й пукаше.
	— Уха! — възкликна тя, след като отстъпи и остави цветята на масата. — Изглеждаш невероятно! Косата ти е станала и по-светла, освен по-дълга.
	— Да, от слънцето в Оз е. И ти изглеждаш страхотно. Подрязала си бретона си! — Знаех, че дългият бретон й трябваше, за да се крие зад него. Сега, когато беше подрязан по-късо, красивите й сини очи блестяха на лицето й като сапфири.
	— Да, беше време за промяна. Слушай, защо не се качиш горе да си вземеш душ? Аз ще приготвя вечерята.
	— Ще го направя, но първо, кейк ли надушвам?
	— Да, лимонов. Искаш ли парче?
	— Дали искам?! Мечтая си за парче от кейка ти, откакто си заминах!
	Тя ми подаде дебело, перфектно парче и веднага го захапах. Довърших го за секунди и занесох раницата си горе, с още едно парче кейк в ръка. Видях, че спалнята е подредена и чаршафите са прясно сменени. Влязох в банята, стъпих под силния душ и реших, че е хубаво да съм си вкъщи.
	Когато се върнах долу, Ася ме чакаше с бира.
	— Наздраве! — казах и чукнах бутилката си в нейната чаша шардоне.
	— Добре дошла у дома — каза тя. — Направих любимото ти. Трябва да е готово след около двайсет минути.
	— Пудинг с кълцано месо и бъбрек! — зарадвах се аз, като видях как тестото се надига под лампичката във фурната.
	— Да. Така че продължавай, искам да чуя всичко, което ти се е случило в последните два месеца.
	— Това е дълъг разказ. Колко време имаш?
	— Цяла нощ.
	— Ще спиш тук? — попитах изненадана.
	— Да, ако няма проблем.
	— Разбира се, че няма, Сия! Това е… или беше… и твоят дом, помниш ли?
	— Знам, но… — Тя въздъхна и отиде да сложи малко броколи да се готвят на пара.
	— Виж, преди да кажеш каквото и да било, искам да ти се извиня — избъбрих. — Държах се много дразнещо миналата есен — всъщност ми се струва, че цял живот съм се държала така.
	— Не, няма такова нещо, глупаче. Аз съм тази, която трябва да се извини. Трябваше да те подкрепя, когато имаше онези проблеми в колежа. — Ася прехапа устна. — Бях голяма егоистка и се чувствам ужасно.
	— Да, тогава бях наранена, но това ми даде стимула, от който имах нужда. Сега разбирам, че е трябвало да го направиш, Сия. Това, което бяхме — което бях аз, — не беше здравословно. Ти трябваше да излезеш и да си намериш живот. Ако не го беше направила, и аз нямаше да намеря своя.
	— Срещнала си някого? — Ася се обърна към мен. — Ейс е, нали? Двамата изглеждахте толкова близки на плажа Пра Нанг.
	— Ъ-ъ, не, не е Ейс, но… — Чувствах се напълно неподготвена за този разговор, така че смених темата. — Как е Маус?
	— Добре е — каза тя, извади пудинга от печката и започна да слага вечерята ни в чинии. — Хайде да говорим, докато ядем, какво ще кажеш?
	Този път за разнообразие Ася говореше повече, докато аз поглъщах толкова храна, колкото стомахът ми можеше да побере. Чух всичко за Хай Уийлд — или „Маус Хаус“, както го нарекох наум — и как се реновирал в момента, така че тя, Маус и синът му Рори живеели във фермата отсреща.
	— Ще трябват години, за да се реставрира, разбира се. Имотът е в списъка с паметници на културата, а Маус е архитект, така че всичко трябва да е перфектно. — Ася завъртя очи и се радвах да видя дори малък намек, че Маус не е перфектен. Това го правеше малко по-човешки в очите ми.
	— Но си щастлива с него, нали?
	— О, да, макар че може да стане много досаден, като стане дума за комини и архитрави. Аз и Рори просто излизаме на разходка и го оставяме да работи. А когато Рори е в леглото, а Маус още изучава различните видове похлупаци за комини, аз пиша.
	— Започнала си романа си?
	— Да. Още съм в началото — само около осемдесет страници — но… — Ася стана и започна да раздига чиниите. — Направих пандишпанов сладкиш с шери за десерт. Изглеждаш, сякаш ти трябва повече храна.
	— Слушай, дружке, гледаш жена, която е яла цяло кенгуру наведнъж — пошегувах се. — Ами семейството ти? Говорила ли си с майка си, откакто си замина за Щатите?
	— О, да — каза Ася, донасяйки десерта. — Но сега искам да чуя за твоите приключения. Особено с Ейс. Как се запознахте? Що за човек беше?
	Разказах й и си припомних колко беше мил с мен. И отново се натъжих, че той ме мислеше за предателка.
	— Ще отидеш ли да го видиш в затвора? — попита ме тя.
	— Той сигурно ще поиска да ме изхвърлят — казах аз, дояждайки сладкиша. — Предполагам, че бих могла да опитам.
	— Въпросът е, виновен ли е?
	— Мисля, че да.
	— Дори да е така, както каза Маус, едва ли е действал сам. Защо другите от банката не казват нищо?
	— Защото не искат да изкарат следващите десет години в пандиза? — завъртях очи към нея. — Той спомена, че някоя си Линда знаела истината, която и да е тя.
	— Не мислиш ли, че трябва да се опиташ да разбереш? Не му ли го дължиш? Може би ще ти прости, ако се опиташ да му помогнеш.
	— Не знам, защото като се замисля, Ейс сякаш бе приел ситуацията, беше се предал.
	— Ако бях на твое място, щях да се обадя в банката и да поискам да говоря с Линда.
	— Може би, но може да има повече от една.
	— Значи не е било любов или нещо такова? — продължи да ме разпитва Ася.
	— Не, макар че много, много го харесвах. Беше много мил и мислеше за мен, разбираш ли? Той беше този, който поръча биографията на Кити Мърсър — жената, която Татко написа в писмото си да потърся. Ейс ми чете на глас от книгата, след като му казах, че имам дислексия.
	— Наистина ли? Това изобщо не звучи като този Ейс, за когото четем по вестниците. Представят го като пълен гадняр: алкохолик и женкар, на когото не му пука за нищо, освен да прави още милиони.
	— Изобщо не беше такъв. Поне не, когато аз го познавах. Изпи само една чаша шампанско през цялото време, в което бях с него. — Усмихнах се при спомена за онази нощ.
	— Значи това е Ейс. Ами семейството ти? Намери ли ги?
	— Да, намерих ги, макар че повечето са мъртви. Майка ми със сигурност, а баща ми… кой го знае къде е.
	— Съжалявам, Кики. — Ася ме хвана за ръката. — И с моя биологичен баща е така.
	— Няма проблем обаче, защото човекът, когото открих, е фантастичен. Той е дядо ми. И е художник, при това доста известен.
	— О, Кики, толкова се радвам за теб!
	— Благодаря. Хубаво е да намериш някой от твоята кръв, нали?
	— Да. Хайде, разкажи ми как го намери и коя си.
	Разказах й. Когато стигнах до днешни дни, Ася ме гледаше ококорена.
	— Значи имаш японска, аборигенска, немска, шотландска и английска кръв в себе си. — Тя изброи националностите на пръсти.
	— Мда. Нищо чудно, че винаги съм била объркана — ухилих се.
	— Мисля, че звучи екзотично, особено в сравнение с мен — оказах се чиста англичанка. Толкова е странно, нали, как и твоята баба Сара, и моята майка са от Ийст Енд в Лондон? И ето ни тук, живеем само на няколко мили от мястото, където са се родили.
	— Да, предполагам, че е така.
	— Донесе ли снимки на картините си?
	— Забравих, но мисля, че Криси снима първата с апарата ми. Ще дам да проявят филма.
	— Коя е Криси?
	— Една приятелка от Оз. — Още не можех да й разкажа за Криси; нямах идея как да го облека в думи. — Всъщност, Сия, мисля да си лягам. Сега май е обяд в Оз, а не спах много в самолета.
	— Разбира се. Ти се качвай, аз ще дойда, след като включа миялната.
	— Благодаря — казах облекчена, че съм се измъкнала от по-нататъшния разговор. Успокоена от познатите звуци на чистенето на Ася долу, се пъхнах в леглото и се завих с мекия юрган.
	— Толкова се радвам, че се върна, Кики — каза Ася, когато влезе в спалнята. Тя се съблече и легна в леглото до моето, след което изключи лампата.
	— Да, чувствам се страхотно. По-добре, отколкото очаквах — казах полузаспала. — Искам пак да ти се извиня, ако съм била, сещаш се, трудна през годините. Не исках да съм такава. Всичко е вътре в мен, но просто излиза грешно понякога, но се уча, наистина.
	— Тихо, Кики, няма нужда да се извиняваш. Знам коя си, нали помниш? Приятни сънища.

	* * *

	На следващата сутрин се събудих по същото време като Ася, което обикновено не се случваше. Взех да се разхождам из апартамента и да избирам какво да занеса в Австралия, а Ася стоеше на терасата по халат и говореше по телефона. Когато най-накрая влезе, за да направи закуска, имаше доволен вид и предположих, че е говорила с Маус. За да ме накара да се почувствам по-добре, на телефона ми се появи съобщение от Криси.
C>
	Здр Кики! Надявам се да си пътувала добре. Интервюто в галерията беше страшно. Утре ще ми се обадят, стискай палци! Липсваш ми!
C$
	— Е, решила ли си какво ще правиш сега, след като се върна? — попита ме Ася, докато закусвахме. Яйцата Бенедикт бяха толкова добри, че почти ми се прииска да си променя решението и да остана.
	— Ами всъщност исках да говоря с теб за това, Сия. Мисля да продам този апартамент.
	— Наистина ли? Защо? Мислех, че обичаш това място — Ася се намръщи.
	— Да, но… искам да кажа… ще се местя в Австралия.
	— О, Господи! Наистина ли? О, Кики… — Очите на Ася се изпълниха със сълзи. — Толкова е далече.
	— Само на един ден със самолет — пошегувах се, опитвайки се да прикрия изненадата си, че тя изглеждаше наистина разстроена. Само преди няколко седмици бях убедена, че ще се радва да ми види гърба.
	— Ами паяците там? Винаги си се ужасявала от тях.
	— Още е така, но мисля, че мога да се справя. А и странното е, че не видях нито един, докато бях там. Виж, Ася, там е… моето място. Поне повече от всяко друго. А и Франсис — дядо ми — вече остарява. Самотен е, откакто съпругата му е починала, и искам да прекарвам колкото може повече време с него.
	Ася бавно кимна, триейки сълзите си с ръкава на пуловера си.
	— Разбирам, Кики.
	— Освен това там има нещо, което ме вдъхновява. Може би е аборигенската ми част, но когато бях в пустинята, просто знаех какво да правя, без да се замислям.
	— Доближила си се до музата си. Това вече наистина е добра причина да се преместиш на другия край на света — съгласи се тъжно тя.
	— Да, искам да кажа, бях толкова изгубена, когато напуснах Лондон, не знаех какво исках да рисувам, но когато Криси ме закара до призрачния евкалипт с планините Макдонел зад него, се случи нещо вълшебно. Тя продаде онази картина два дни по-късно за шестстотин долара!
	— О, това е страхотно, Кики! А коя е тази Криси? Тя живее там, където отиваш, така ли? — Ася ме изгледа.
	— Ъ-ъ, в момента не, но може да се премести там в следващите няколко седмици.
	— За да бъде близо до теб?
	— Да, не, може би… Може да й предложат работа в една арт галерия и, ъъъ… — Кимах с глава като някое от онези кученца играчки на задните прозорци на колите. — Ние сме много добри приятелки. Тя е страхотна, много позитивно настроена, разбираш ли? Имала е труден живот и има, такова, изкуствен крак под коляното, и…
	Осъзнах, че дърдоря несвързани глупости и вероятно вече се бях издала напълно.
	— Кики… — Нежната й ръка докосна китката ми. — Криси звучи като страхотен човек и се надявам някой ден да се запозная с нея.
	— И аз се надявам, защото, ами, нещата, през които е преминала, ме накараха да осъзная колко съм била разглезена като дете. Имахме нашето магическо детство в Атлантис, защитени от всичко, но Криси е трябвало наистина да се бори, за да стигне където е сега.
	— Разбирам. Тя прави ли те щастлива?
	— Да — успях да кажа след кратко мълчание. — Да, прави ме щастлива.
	— Значи тя е твоят „специален“ човек?
	— Може би, но още е рано и… Боже! — Ударих масата с юмрук. — Какво ми става? Върнах се тук и отново не мога да намеря точните думи.
	— Хей, Кики, това съм аз, Сия. На нас никога не са ни трябвали думи, помниш ли?
	Ръцете й започнаха да се движат в езика на знаците, който си бяхме измислили като деца, когато не искахме другите ни сестри да знаят какво си казваме.
	_Обичаш ли я?_ — попита тя с жестове.
	_Не съм сигурна още. Може би._
	_Тя обича ли те?_
	_Да_ — направих знак, без да спирам да помисля.
	— Тогава толкова се радвам за теб — каза тя на глас и дойде да ме прегърне силно.
	— Благодаря — промърморих в косата й, — но доколкото се познавам, може всичко да се обърка.
	— Това си мисля и аз всеки ден с Маус. Нарича се доверие, нали?
	— Да.
	— И винаги помни — каза тя и се отдръпна, за да ме погледне в очите, — каквото и да се случи, винаги ще имаш мен.
	— Благодаря. — Стиснах очи, за да задържа сълзите.
	— А сега — каза тя и седна отново, — направих малко проучвания за тази „Линда“.
	— Така ли? — успях да кажа само, мъчейки се да се взема в ръце.
	— Да. — Ася постави пред мен лист с име и номер. Присвих очи към написаното.
	— Има три жени на име Линда в банката. Тъй като едната работи в отдела по кетъринг, а другата е там само от два месеца, най-вероятната кандидатка е Линда Потър. Тя е била лична асистентка на директора на банката, Дейвид Рътър.
	— Наистина ли? Как разбра?
	— Обадих се в банката и попитах за „Линда“. Всеки път, когато ме свържеха, се преструвах, че е грешната Линда и те ме свързваха със следващата в другия отдел. Накрая стигнах до офиса на директора — Линда Потър явно скоро се е пенсионирала.
	— Ясно.
	— Е? — Ася пак ме изгледа.
	— Е какво?
	— Ако Ейс е казал, че Линда знае, а тази Линда е била лична асистентка на директора, значи е наясно с всичко, което се случва в компанията. Личните асистенти винаги са — заяви уверено тя.
	— Добре… — Кимнах, чудейки се накъде бие.
	— Кики, наистина мисля, че трябва да отидеш да видиш Ейс и да го попиташ за Линда. А и не става дума само за него, а и за теб! Той си мисли, че ти си го издала на пресата. Не искаш ли да оправиш нещата, преди да заминеш за Австралия?
	— Да, но няма доказателства, нали? Лентата беше на моя фотоапарат и я дадох на охранителя, за да прояви снимките.
	— Тогава трябва лично да му го кажеш. И да го попиташ защо не прави никакви опити да се защити.
	— Ти май много си се запалила по тази тема, а?
	— Просто не ми харесва хора да бъдат обвинявани за нещо, което не са направили. Особено сестра ми — каза пламенно тя.
	— Опитвам се да се науча да си държа езика зад зъбите — свих рамене.
	— Е, поне веднъж в живота ни аз казвам думите вместо теб. И мисля, че трябва да отидеш.
	Тогава видях, че тя се бе променила в последните няколко месеца. Старата Ася щеше да си мисли вътрешно всичко това, но никога не би го казала на глас. Докато аз винаги казвах твърде много. Може би и двете се приспособявахме към живота отделно една от друга.
	— Добре, добре — съгласих се. — Знам, че е в затвора „Уърмууд Скръбс“. Ще проверя какви са часовете за свиждане.
	— Обещаваш ли?
	— Обещавам.
	— Добре. След малко трябва да тръгвам, за да прибера Рори от училище.
	— Окей, а, хммм, преди да тръгнеш, чудех се дали няма да можеш да ми помогнеш със заявката за австралийски паспорт? Дядо ми даде всички необходими документи, но нали знаеш как съм с попълването на формуляри…
	— Разбира се. Защо не отидеш да ги донесеш?
	Донесох плика долу и Ася отиде да потърси химикалка, за да започне да попълва документите. Подредихме ги на кухненската маса и разгледахме акта за раждане на майка ми, след което Ася взе моя.
	— Значи си родена в Бруум на пети август 1980 — прочете тя, концентрирана върху документа, и продължи надолу. — О, Господи! Кики, поглеждала ли си това?
	— Ъ-ъ, не. Дядо ми даде плика точно преди да замина.
	— Значи не си виждала оригиналното си име? — Тя го посочи и аз се наведох да погледна.
	— Майко мила!
	— И още как, госпожице Пърл Ейбрахам! — каза Ася и започна да се кикоти.
	— Пърл, ох… — изстенах. — А аз все се оплаквах от „Келено“… Извинявай, Татко.
	Не можах да се сдържа и се разсмях заедно с Ася, опитвайки се да си представя другото си „аз“, наречено Пърл. Беше просто невъзможно. Но от друга страна, беше идеално.
	След като се успокоихме, върнах акта за раждане в плика.
	— Като говорим за актове за раждане, моята майка ще дойде тук след няколко дни. Както и Мама — каза Ася.
	— О, това е страхотно! — отвърнах, мислейки си, че щях да си спестя пътуването до Женева. — Да се срещнат ли идват?
	— Нещо такова — каза Ася. — Когато биологичната ми майка ме намери, се е свързала и с други членове на семейството си. Много от тях още живеят в лондонския Ийст Енд. Всички ще ходим там на парти изненада за наш роднина. Майка ми каза преди известно време, че иска да се запознае с жената, която ме е отгледала, и да й благодари лично, а това беше идеалният момент да поканя Мама. Много искам и ти да се запознаеш с майка ми — разказах й всичко за теб.
	— Що за човек е тя?
	— Прекрасна, наистина прекрасна. Този път няма да води другите си деца със себе си, но скоро ще отлетя до Нова Англия, за да се запозная с двамата си полубратя и полусестрата си. Трябва да подпишеш ето тук. — Ася ми посочи полето. — Също така ще трябва да включиш копие от официалните документи за осиновяването си. Просто се обади на чичо Георг Хофман — добави тя. — Моите бяха у него.
	— А как са останалите ни сестри? Нямам ни вест, ни кост от тях от онази история с вестниците насам.
	— Ами Мая е започнала да преподава английски на децата в някаква фавела в Рио, а Али ми каза миналата седмица, че коремът й става все по-огромен с всеки изминал ден, но явно е добре… Обадих се на Тиги след Нова година, тя си е сменила работата и сега работи в имение недалеч от резервата за животни. Тя иска всички да се организираме и да се съберем в Атлантис за годишнината от смъртта на Татко през юни. Но не съм чула нищо от Електра от седмици, нито съм я виждала по вестниците, което е необичайно. Само ти остана знаменитост сред нас, сестричке — пошегува се тя. — Впрочем, кога летиш за Австралия?
	— Рано сутринта другата сряда.
	— Толкова скоро? — Ася изглеждаше нещастна. — Партито е във вторник вечерта. Ще можеш ли да дойдеш?
	— Вероятно не. Ще имам да събирам багаж. И други подобни — добавих ненужно.
	— Разбирам. Тогава какво ще кажеш да ти направим малко изпращане, преди да отидем на партито? Така може да се видиш с Мама и да се запознаеш с майка ми.
	— Ако можеш да прекараш една нощ без нея, бих могла да взема Мама от Хийтроу и тя да остане с мен в понеделник вечерта, а после да тръгнете заедно оттук за партито във вторник?
	— Това звучи перфектно! Благодаря ти, Кики. А сега трябва да отида и да си събера нещата. Защо не се обадиш междувременно в „Уърмууд Скръбс“ и не попиташ каква е процедурата за свиждане? Оставих номера им на масата.
	Ася отиде да си събере багажа, а аз вдигнах телефона, защото знаех, че Ася няма да ме остави на мира, докато не проведа обаждането. Рецепционистката от другата страна се държеше приятелски, макар че ме разпита каква точно е връзката ми със „затворника“.
	— Приятели сме — отвърнах. После тя записа датата ми на раждане и адреса ми и каза, че ще трябва да представя някакъв документ за самоличност, преди да ми позволят да вляза.
	— Свърза ли се? — попита Ася, когато слезе по стълбите с багажа си.
	— Да, но се боя, че няма да мога да обуя онези тесни панталони, които знаеш, че обичам. Против правилата на затвора е.
	— Ясно. — Ася се усмихна. — Кога ще го видиш?
	— Записана съм за два часа утре следобед. Може да направят снимките за новия ми паспорт, докато съм там. — Потръпнах. — Странно е да мисля за Ейс като за затворник.
	— Не се и съмнявам. Сигурна ли си, че ще се справиш сама в апартамента? — Ася сложи ръка на рамото ми.
	— Естествено. Вече съм голямо момиче, помниш ли?
	— Е, кажи ми какво се е получило с Ейс. Обичам те, Кики. Ще се видим другата седмица.

	* * *

	Чувствах се като във филм, когато минах през обградената с кули порта на „Скръбс“, както другите посетители на опашката наричаха затвора. Вътре ние и чантите ни бяхме обстойно претърсени един по един. Накрая ни заведоха в голяма стая, пълна с маси и пластмасови столове, и всъщност не беше толкова потискащо, колкото си го представях. Някой определено се беше постарал да спре затворниците и посетителите им да не си прережат вените, като беше сложил ярки постери по стените. Всички седнахме на различни маси, прочетоха ни списък с правила и накрая влязоха затворниците.
	Сърцето ми биеше като барабан, докато търсех Ейс в редицата. Когато познатият глас каза: „Здрасти“, в слушалката, осъзнах, че дори не съм го познала. Косата му беше подстригана късо, беше гладко избръснат и много отслабнал.
	— Какво правиш тук? — попита той, след като седна.
	— Аз… ами, просто реших, че след като се върнах в Англия, трябва да дойда да те видя.
	— Ясно. Ти си първият ми посетител. Като изключим адвоката ми, разбира се.
	— Е, съжалявам, че съм аз.
	Между нас се спусна тишина. Ейс гледаше в ръцете си, наляво, надясно, нагоре… навсякъде, само не и към мен.
	— Защо го направи, Кики? — попита той накрая.
	— Не бях аз, честно! Това дойдох да ти кажа. Беше По, охранителят, който е бил подкупен от един журналист на име Джей. Един човек на плажа Ралей ми каза, че той те е разпознал. Тогава не го споменах, защото не исках да те притеснявам. Искам да кажа, нямах представа кой си, затова не повярвах.
	— О, стига, Кики — изсмя се той. — Онази снимка дойде от твоя апарат. Позволих да я направим, защото ти вярвах, мислех, че сме приятели.
	— Бяхме приятели! Ти беше страхотен с мен! — настоях, но после ми се наложи да снижа глас, защото видях, че другите ни гледат. — Никога не бих те предала. По трябва да е проявил още копия на снимките и да ги е дал на Джей. Това е истината. Това е, което се случи.
	— Е, както и да е. — Ейс пак се загледа в нищото. — Трябваше да се случи някога, предполагам. Знаех, че не мога да остана скрит завинаги. Ти просто ускори неизбежното.
	— За мен има значение дали ми вярваш. Едва не припаднах, като пристигнах в Австралия и всичките ми сестри ми писаха, за да ми кажат, че съм на първа страница на всички вестници. Мислиш ли, че съм искала това?
	— Кое? Да бъдеш свързана с най-известния престъпник в света?
	— Именно!
	— Много момичета биха го искали.
	— Е, аз не съм от тях — заявих твърдо, мъчейки се да запазя спокойствие.
	— Не — съгласи се той накрая. — Права си. Наистина си мислех, че си различна, че мога да ти се доверя.
	— И можеше, още можеш! Виж, нека просто да го забравим. Ако не искаш да ми повярваш, това си е твое решение, но не съм лъжкиня. Тук съм, защото исках да те попитам дали имаш нужда от помощта ми. Мога да се застъпя за теб в съда или нещо подобно.
	— Благодаря, Кики, но благодарение на медиите нищо не може да спаси репутацията ми. И си го заслужавам. Сигурен съм, че си чела какво съм вършил преди. Не че има нещо общо със случилото се в банката, но точно сега като че ли съм най-мразеният човек във Великобритания.
	— Добрата новина е, че аз имам дислексия, нали помниш? Не мога да чета добре.
	Най-накрая на лицето му се появи лека усмивка.
	— Да, окей.
	— Коя е Линда Потър?
	Очите му за пръв път срещнаха моите.
	— Какво?
	Тогава разбрах, че Ася е открила правилната жена.
	— Линда Потър. Ти ми каза една вечер, че тя „знае“. Какво точно знае?
	— Нищо, тя не е никой.
	— Е, знам, че е някой, защото е била личен асистент на директора на банка „Бърнърс“.
	— Просто… остави това, Кики, разбираш ли? — каза той през зъби.
	— Тя знае ли нещо? Ейс, защо не ми позволяваш да ти помогна?
	— Слушай — каза той, навеждайки се към мен, — свършеното е свършено. Каквото и да се случи, аз отивам в затвора. Аз го направих и никой друг.
	— Трябва да е имало и други, които са знаели, нали?
	— Казах ти да оставиш тази тема.
	Той вдигна ръка, за да извика един от пазачите — мъж с такава физика, че не би ти се искало да го срещнеш на някоя уличка късно нощем. Човекът се приближи до нас.
	— Искам да се върна в килията си сега — каза Ейс.
	— Окей, брато. Времето свърши, госпожице — обърна се към мен пазачът.
	Ейс се изправи.
	— Благодаря ти, че се опитваш да ми помогнеш, Кики, но няма нищо, което да можеш да направиш за мен, повярвай ми.
	Извън затвора, докато чаках автобуса до центъра на Лондон, осъзнах, че Ася беше права. Дори в крайна сметка да не успеех да помогна на Ейс, трябваше поне да му покажа, че на някого му пука за него.
	Знаех какво е да се чувстваш като пребито куче.


>>	35.

	Още бях под влиянието на смяната на часовите зони, така че на следващата сутрин пак се събудих рано. Първо се обадих на Мама и й казах, че ще я чакам на Хийтроу, когато долети от Женева в понеделник следобед. След това, точно в девет часа, се обадих на номера в банка „Бърнърс“, който ми беше оставила Ася.
	— Здравейте, може ли да говоря с Линда Потър?
	— Боя се, че тя напусна — отвърна женски глас. — Вие ли сте дамата, която се обади онзи ден?
	— Да, аз просто… — помислих бързо, — се опитвах да се свържа с нея, защото щеше да идва на партито за рождения ми ден, а не ми се е обаждала.
	— В такъв случай е най-добре да я потърсите у дома.
	— Да, но… — Спрях, търсейки точните думи в спомените си за всички трилъри, които бях гледала. — Сега съм в заведението, а тя не си вдига мобилния. Тук нямам домашния й телефон — има ли го при вас?
	— Да, почакайте минутка.
	Затаих дъх.
	— Номерът е…
	— Много ви благодаря — казах, докато го записвах. — Това е много специален рожден ден и няма да е същото без нея.
	— Разбирам. Може да я развесели малко. Чао.
	— Чао.
	Направо затанцувах от радост в огромната си дневна, след което се съвзех и набрах номера на Линда. Сърцето ми биеше силно, докато телефонът звънеше. Накрая ме прехвърли на телефонен секретар и затворих. Обадих се на Ася, понеже нямах представа какво да правя оттук нататък.
	— Добре — каза тя. — Трябва ти адресът й. Почакай минутка.
	Чух я да говори с някакъв мъж с дълбок, кадифен глас.
	— Кики, ще ти дам да говориш с Орландо, брата на Маус. Той е фантастичен в детективската работа.
	— Госпожице Келено?
	— Да, но ме наричайте Кики.
	— Господи, ще ми се хората, благословени с необичайни имена, да ги използваха. Ако друг, освен племенника ми посмее да ме нарече „Ландо“, няма да се съвзема поне година. Сега, госпожица Ася ми каза, че имате нужда да намерите адреса на определена особа.
	— Да, точно така — отговорих, мъчейки се да не се разсмея на остарелия му изказ.
	— Току-що проверих на компютъра и кодът 01233 ми казва, че вашата мистериозна жена живее в Кент. Всъщност — последва пауза и го чух как натиска клавишите — ако трябва да съм точен, Ашфорд. Прекрасно малко градче, по случайност много близко до нас. Сега търся Линда Потър в онлайн регистъра на гласоподавателите в региона. Имайте търпение, моля, докато проверявам… а, ето! Намерих я. „Бунгалото“, Чарт Роуд, Ашфорд, Кент.
	— Ще ти го пратя като съобщение, Кики — каза Ася, когато се върна на линия. — Ще отидеш ли да я видиш? Само на един час с влак е от гара „Чаринг Крос“.
	— Може да я няма.
	— Или да се крие. Почакай…
	Зачаках, докато Ася и Орландо дискутираха. Ася се върна на телефона.
	— Ашфорд е много близо до Хай Уийлд с кола. Какво ще кажеш да идем и да огледаме къщата вместо теб?
	— Наистина няма нужда, Сия, не е въпрос на живот и смърт или нещо такова.
	— За Ейс може и да е, Кики. Ще проверим дали има знаци, че къщата е обитавана, преди да отидеш там.
	— Добре — съгласих се, чудейки се дали животът на Ася не беше просто толкова скучен, че да трябва да го запълва с откачени мисии като това да види някаква жена, която никоя от нас не познава, заради малкия шанс да помогне на човек, който беше в затвора за измама и не искаше да ме вижда повече.
	— Ще отидем по обяд — каза Ася. — Орландо може да ми бъде съгледвач. — Двамата се закикотиха като малки деца на Хелоуин, така че им благодарих и ги оставих да се забавляват.
	Десет минути по-късно на вратата се позвъни. Беше агентът по недвижими имоти, с когото се бях свързала за продажбата на апартамента.
	Стиснахме си ръцете и той се разходи наоколо, като кимаше с глава и сумтеше. Накрая дойде при мен и въздъхна тежко.
	— Какъв е проблемът?
	— Предполагам, че сте наясно със състоянието на пазара на недвижими имоти в Лондон в момента?
	— Не, нямам представа.
	— Ще ви го кажа директно — катастрофално е.
	И тогава същият човек, който ми бе продал апартамента, изтъквайки предимствата му, ми обясни защо никой друг никога не би го купил, поне не на цената, която аз бях платила.
	— Пазарът е залят с новопостроени крайречни апартаменти, една трета от които в момента стоят празни. Вината е на пазара на високорискови ипотечни кредити в Америка, разбира се, но поради ефекта на доминото се отразява и на нас.
	Божичко!
	— Можете ли да ми кажете на прост английски за колко мислите, че трябва да предложа апартамента?
	Той ми каза и едва не му насиних окото.
	— Това е с двадесет процента по-малко, отколкото платих за него!
	— За жалост, госпожице Д’Аплиез, пазарът на недвижими имоти работи по свои собствени закони. Той зависи от чувства, които в момента, за разлика от апартаментите край реката, липсват. Ще се върнат, разбира се, както винаги в Лондон. Ако бях на ваше място и нямах нужда от парите, щях да заложа на сигурно и да го дам под маем.
	Тогава обсъдихме какъв наем мога да взема и всъщност, за човек като мен, сумата се оказа предостатъчна да ям кенгуру с години. Той каза, че агенцията му ще се погрижи за всичко, така че подписахме малко формуляри и си стиснахме ръцете. Дадох му резервен ключ и тъкмо когато го изпращах, мобилният ми звънна.
	— Сия? — казах, останала без дъх.
	— Тук сме.
	— Къде е „тук“?
	— Седим пред къщата на Линда Потър. Тя си е вкъщи.
	— Откъде знаеш?
	— Орландо почука на вратата и когато тя отвори, се обяви за местния кандидат на Консервативната партия. Аз казах, че Партията на Лудите за връзване може да е по-подходяща…
	От другата страна се чу силен смях. Когато двамата се успокоиха, Ася продължи:
	— Както и да е, аз се намесих и се представих като секретарката му. Лицето й светна. Тя ми каза, че някога също е била „лична секретарка на много важен човек“.
	— О. Това важно ли е?
	— Слушай, Кики, нека ти кажа останалото. Тогава я попитах дали е пенсионирана. Тя кимна и каза да. „Преди времето си“ бяха точните й думи. Орландо и аз мислим, че са се отървали от нея.
	— Може би просто й е било време за пенсия?
	— Смятаме, че още няма и петдесет.
	— О — повторих. — Какво мислиш, че трябва да направя?
	— Ела да я видиш. Мога да те взема от гара Ашфорд утре, стига да не е след три и половина, защото тогава прибирам Рори от училище.
	— Искаш да кажеш, че ще дойдеш с мен?
	— За това са сестрите, нали?
	— Да. Благодаря ти, Сия. Чао.
	Започнах да си събирам нещата от апартамента без особен ентусиазъм и с изминаващите часове започнах да изпитвам онова много неприятно чувство за самота. Ася вече си имаше своите хора, както и аз, но моите бяха на другия край на света. Отпуснах се на дивана посърнала. Тогава, сякаш по чудо, мобилният ми звънна.
	— Ало?
	След дълга пауза с много пращене чух познат глас.
	— Кики? Аз съм, Криси.
	— Здрасти! Как си? — попитах.
	— Добре, направо страхотно! Много поздрави от дядо ти.
	— Предай му и моите. Как вървят нещата?
	— Добре, добре. Просто исках да си първата — или втората, ако броим дядо ти — на която да кажа, че току-що ми предложиха работата в галерията!
	Криси изписка от радост, което ме накара да се усмихна.
	— Това е страхотна новина!
	— Знам! Нали? Плащат жълти стотинки, разбира се, но милият ти дядо каза, че мога да остана при него, докато спестя достатъчно кинти да си наема нещо. Не се шегувам, Кити, той ми е новият най-добър приятел, но и на двамата много ни липсваш.
	— И вие ми липсвате.
	— Така че се каня да се обадя и да зарежа старата си работа в Бруум. Мислиш ли, че това е правилната постъпка?
	— Криси, аз съм напът да зарежа живота си тук, в Англия. Разбира се, че е правилно! Това е, което наистина искаш.
	Последва кратко мълчание.
	— Значи определено се връщаш?
	— Разбира се — потвърдих.
	— Тогава ще го направя.
	— Кое?
	— Ще напусна работа, глупачке! Ами Ейс? Виждала ли си го?
	— Да, вчера. Доста е зле.
	— О, но определено ще се върнеш, нали?
	— Вече ти казах, че ще се върна!
	— Да, каза ми. Слушай, този разговор струва на дядо ти цяло състояние, така че ще ти кажа лека нощ. Липсваш ми.
	— И ти ми липсваш.
	Разходих се из апартамента и полях растенията на Ася. Беше поне една малка услуга, която можех да й направя, както тя правеше толкова много за мен. Това ме накара да се замисля за зависимостта си от нея и как веднага се бях върнала към стария си навик да я оставям да ми помага с всичко, в което не ме бива.
	По-късно, в леглото, реших, че ако отида да видя вече известната Линда, щях да го направя сама.

	* * *

	След краткото пътуване с влак до Ашфорд на следващата сутрин взех такси до адреса, който ми беше дал Орландо.
	— Тук сме, госпожице — каза шофьорът и посочи къщата. Помолих го да я подмине и да завие по следващата пряка.
	— Ако не се върна до десет минути, можете да тръгвате — казах и му подадох допълнителни пет лири. — Ще ви се обадя по-късно.
	Тръгнах по улицата и спрях срещу къщата, придавайки си небрежен вид. Тя беше една от редица еднакви сгради. На малка дървена табела на вратата пишеше „Бунгалото“. Пресякох улицата и видях, че малката градина пред къщата е безупречна. Отворих вратичката на двора и тръгнах по пътеката, за да натисна звънеца, опитвайки се да измисля какво да кажа. Преди да стигна, вратата се отвори.
	— Ако сте тук да ме молите за подкрепа в местните избори за общински съветници, не се интересувам.
	Жената се канеше да затръшне вратата, но аз я задържах отворена с ръка.
	— Не, аз съм Кики Д’Аплиез, приятелката на Ейс от Тайланд.
	— Какво? — Жената се вгледа в мен. — Мили боже! Това сте вие!
	— Да.
	Все още задържах вратата с ръка и докато тя стоеше и ме зяпаше, я огледах. Имаше кестенява коса и къса прическа, която не й отиваше особено, спретната блуза и пола, която аз и Ася бихме нарекли „бабешка“, защото стигаше до малко под коленете. Очевидно още не можеше да проговори от шока, така че продължих.
	— Исках просто да поговоря с вас.
	Кафявите й очи се откъснаха от мен и се огледаха наляво и надясно.
	— Как ме намерихте?
	— В регистъра на гласоподавателите. Видях Ейс в затвора. Той си мисли, че аз съм дала онази снимка на вестниците, но не е така. Наистина вярвам, че той е добър човек. И… — преглътнах и продължих, — той ми помогна, когато имах нужда, а ми се струва, че сега няма никакви приятели, а има огромна нужда от такива — довърших, запъхтяна от усилието да се опитам да кажа правилните думи.
	Накрая тя кимна.
	— По-добре влезте.
	— Благодаря. — Пристъпих вътре и тя затръшна вратата зад нас, след което я заключи здраво.
	— Никой друг не знае, че сте тук, нали?
	— Никой — потвърдих и я последвах по тесния коридор до дневната, където не бих посмяла и да си помисля да пия нещо, защото течността би могла да се разлее по блестящата полирана повърхност на масичката за кафе. Дори възглавничките на дивана бяха поставени симетрично.
	— Моля, седнете. Мога ли да ви предложа чаша чай? — попита жената.
	— Не, благодаря, няма нужда — отвърнах и седнах предпазливо. — Няма да се застоявам.
	Линда седна на фотьойла срещу мен и се втренчи в мен, но после отклони поглед и очите й се замъглиха, сякаш щеше да заплаче.
	— Е, добре — промълви тя, опитвайки се да се съвземе. — Значи вие сте приятелката на Ананд?
	Отне ми секунда да се сетя, че говори за Ейс, използвайки истинското му име.
	— Не бих отишла толкова далеч, но си правехме компания, да. Впрочем, защо ми каза, че се казва Ейс?
	— Това е прякор, който му дадоха на стоковата борса, защото винаги печели. Или поне печелеше… Защо по-точно сте тук?
	— Вижте, просто ме е грижа за него, разбирате ли? А една нощ той спомена името ви. Каза „Линда знае“. Тогава не разбрах какво има предвид, но сега знам, а съм напът да се преместя в Австралия, така че реших, че трябва да ви намеря, преди да замина.
	— Той е чудесно момче — каза Линда след дълго мълчание.
	— Да, така е. Той ми позволи да остана с него, когато нямах къде другаде да отида. Дори не знам какво се очаква да ви питам, но…
	Осъзнах, че Линда е някъде далече, загледана в нищото. Така че почаках да проговори.
	— Той дойде в Англия, когато беше на тринайсет, за да отиде на училище с пансион — каза тя накрая. — Аз бях тази, която го посрещна след полета от Банкок и го закара до училището „Чартърхаус“, което е близо до това място. Беше толкова малък тогава — изглеждаше на не повече от девет или десет, съвсем малко дете. Наскоро бе загубил майка си, но беше толкова смел, не плака, когато го представих на домакина и го оставих там. Трябва да е било такъв шок да напусне Банкок и да дойде на училище в студената, сива Англия.
	Линда замлъкна и въздъхна тежко, след което каза:
	— Младите момчета могат да бъдат толкова жестоки, нали?
	— Не знам, честно казано. Имам пет сестри.
	— Наистина ли? — Тя ми се усмихна леко. — Каква късметлийка. Аз съм единствено дете. Както и да е, обаждах му се всяка седмица, за да проверя дали е добре. Винаги звучеше весел по телефона, но знаех, че не му е лесно. Понякога, в началото, идвах с колата в неделя и го водех на обяд. Станахме близки и с позволението на баща му накрая започна да прекарва ваканциите у нас. Както и да е, това е вече в миналото. — Тя стисна ръце.
	Седяхме в тишина известно време, докато аз се опитвах да си избистря този сюжет в главата и все не успявах. Бях убедена, че Ейс ми беше казал, че дори не познава баща си, но Линда току-що го бе споменала. Тя роднина ли беше на Ейс? Затова ли се е грижила за него като малък?
	— Не бяхте ли вие личната асистентка на директора на банка „Бърнърс“? — попитах я.
	— Да, бях. Както може би вече знаете, доста неща се промениха там в последните няколко месеца. Вече съм официално в пенсия.
	— О, това е хубаво.
	— Не, не е — изсъска тя. — Ужасяващо е! Не знам какво да правя, сама вкъщи по цял ден. Сигурна съм, че накрая ще свикна, но е много трудно, когато целият ти начин на живот ти бъде отнет изведнъж, нали?
	— Да, точно така — казах искрено. — Заради продажбата на банката ли е?
	— Отчасти, да, но Дейвид сметна, че е по-добре да остана на заден план и да изчезна.
	— Дейвид?
	— Директорът. Тридесет години работих за този човек, живеех за него и за работата си. А сега… — Тя сви рамене. — Виждате къде сме сега. Сигурна ли сте, че не искате чаша чай?
	— Да, не се притеснявайте. Шефът ви още работи там, нали?
	— О, да — тя закима разпалено. — Чух, че има нова версия на мен, наречена Дебора. Много… руса, както чувам. Не че има значение — добави бързо Линда. — Сигурна съм, че се справя ефикасно със задачите си.
	— Линда — започнах, мислейки си, че този разговор не водеше доникъде, освен че я разстройваше още повече. — Какво знаеш за Ейс? Тоест има ли нещо полезно, което би могло да му помогне?
	— О, знам всичко за Ананд — каза тя бавно. — Знам точно как обичаше да го галя по косата, за да заспи, че е леко глух с едното ухо поради нараняване при игра на ръгби, и че обича домашния ми маслен кекс.
	— Искам да кажа, знаете ли нещо, което би могло да помогне на защитата му в предстоящия процес? — попитах. — Да, ъ-ъ, намали присъдата му или нещо подобно?
	Тя прехапа устна и очите й отново се насълзиха.
	— Знаете ли, вече е почти обяд и мисля, че искам малко шери. Да ви сипя ли?
	— Ъ-ъ, не, благодаря.
	Тя стана и отиде до бюфета, от който извади бутилка и много малка чашка, която напълни с някаква кафява течност.
	— Боже, не съм пила шери по обяд от години. Наздраве!
	— Наздраве! — отвърнах. За човек, който уж не пиеше, Линда доста бързо изгълта шерито.
	— Така е по-добре — каза тя. — Боже, разбирам защо хората се обръщат към алкохола, особено когато са под напрежение. Ананд пиеше ли, когато го видяхте в Тайланд?
	— Не. Изобщо не пиеше, като изключим една чаша шампанско на Нова година.
	— Това е чудесно. Той не пиеше, докато не започна да работи на търговския етаж. Проблемът е, че пиенето на прекалено много алкохол е общоприето в Сити, а той искаше да се впише сред другите търговци. Никой не иска да бъде различен, нали? Особено ако е.
	— Така е — кимнах в знак на съгласие.
	— Казах на Дейвид от самото начало, че според мен е грешка да наема Ананд в банката, след като завърши училище, но той вече виждаше какъв талант има момчето. Ананд не искаше да го прави. Каза ми го, седеше там, където сте вие сега, но Дейвид управляваше света му — въздъхна тя.
	— Нима казвате, че шефът ви е принудил Ейс да работи за него? — попитах още по-объркана.
	— Нека да го кажем така: Ананд изпитваше такова страхопочитание към него, че би направил всичко, което му кажеше Дейвид.
	— Защо?
	Линда се намръщи.
	— Не ви ли е казал? Иначе нямаше да сте тук.
	— Какво да ми е казал?
	— Дейвид е бащата на Ананд.
	— О — преглътнах, опитвайки се да схвана значението на чутото. — Не, не ми е казал.
	— Аз, о, божичко, помислих, че ви е казал… — Линда покри лицето си с ръце. — Никой друг не знае, нали разбирате, за тази… кръвна връзка.
	— Наистина ли? Защо не?
	— Дейвид се страхуваше за репутацията си в Сити. Не искаше никой да знае, че има незаконен син. И разбира се, беше вече женен, когато Ананд се роди, имаше малко дете с жена си.
	— Ясно. Ейс знае ли, че Дейвид му е баща?
	— Разбира се, нали затова постоянно се стараеше да му угоди. Дейвид направи каквото беше редно, за да успокои съвестта си, като доведе сина си в Англия и му даде образование в елитно британско училище, когато чу, че майката на Ананд е починала. После му предложи работа в банката, както казах, при условие никой друг да не знае за истинската им връзка.
	— Искате да кажете, че Дейвид се е срамувал, че има дете от смесена раса?
	— Той се гордееше, че е традиционен английски джентълмен. И винаги се е представял като идеален съпруг и баща.
	— Боже! — промърморих и се ощипах, за да си припомня, че е 2008 година и тези неща може още да се случват. — Значи Ейс отчаяно е искал да впечатли баща си? До такава степен, че да прибегне до измама?
	— Беше очевидно от самото начало, че Ананд има същия талант като баща си, затова и Дейвид го нае. За две години той се издигна до най-добрия търговец на „Бърнърс“. Само три думи имаха значение на търговския етаж — приходи, приходи, приходи. А Ананд печелеше повече от всеки друг.
	— Баща му гордееше ли се с него?
	— Да, много, но тогава Ананд няколко пъти извади лош късмет и вместо да го приеме спокойно, изпадна в паника. Предполагам, че тогава е започнал да мами. Проблемът е, че дори да кажеш, че ще рискуваш само веднъж, за да си покриеш загубите, ако не те хванат, ще го направиш отново. Пристрастяваш се, а Ананд беше пристрастен и към похвалите и вниманието на баща си.
	— Боже, колко тъжно — поклатих глава. Наистина съчувствах на Ейс. — Линда, смяташ ли, че Дейвид е знаел какво прави Ейс? Имам предвид, няма как да е бил в неведение, нали? Изгубил е толкова много пари.
	Линда стана да си налее още една чаша шери и отпи голяма глътка.
	— Истината е, че не знам със сигурност, но това, което знам, е, че Дейвид би трябвало да е до него сега. Това е родният му син, за бога! А и изобщо не бих се изненадала, ако Дейвид е знаел какви неприятности си е докарал Ананд. Той все пак е директорът. Все се чудя дали не е дал на Ананд малко пари под масата, за да го накара да „изчезне“ в Тайланд.
	— Боже, каква каша — въздъхнах.
	— Така си е. Горкото ми момче… Аз… — Линда пак се просълзи. — Никога не съм имала свои деца, но обичах Ананд като роден син, Кики. Бях там, когато майка му и баща му ги нямаше, помагах му в трудните юношески години.
	— Тогава защо не си ходила да го видиш в затвора?
	— Дейвид каза, че не може. Нареди ми да стоя настрана.
	— В случай че някой проследи връзката ти с Ейс и Дейвид и разкрие истината?
	— Да, макар че няма писмени доказателства — името на Дейвид дори не е на акта за раждане на Ананд.
	Усетих вълна от гняв да се надига у мен.
	— Има генетични тестове. Съжалявам, че трябва да го кажа, но този Дейвид звучи като голям… — избрах най-учтивата дума, за която се сетих — гадняр. Точно сега Ейс има нужда от всичката подкрепа, която може да получи. Той е съвсем сам, сам се бори с всичко това.
	— Права си за Дейвид — каза мрачно Линда. — Отне ми трийсет години да си отворя очите. Проблемът беше, че го обожавах от мига, в който започнах като младша машинописка в банката, и когато накрая ме нае за своя лична асистентка, беше най-щастливият ден в живота ми. Дадох му всичко. Където и да бях, по което и да е време на денонощието, бях на разположение да организирам и подреждам живота му. И не само неговия, а и на онази арогантна, самовлюбена жена, за която се ожени, и на двете му разглезени деца, които не са работили сериозно и ден в живота си. Бях влюбена в него — призна тя. — Какво клише съм само: секретарката, влюбена в шефа си. А сега ме захвърли като ненужна вещ, заедно с Ананд. Знаеш ли, дори не прояви приличието да ме уведоми лично, когато обявиха съкращенията една седмица след продажбата на „Джинкуан“ за една лира. Пратиха ме в отдел „Човешки ресурси“ с останалите служители.
	Вече исках да удуша този задник с голи ръце.
	— Защото си знаела твърде много.
	— Аз бях сянката на рамото му, напомняне какъв е всъщност. Той е бащата на Ананд, Кики. Би трябвало да го подкрепя в нужда, и той го знае.
	— Замисляла ли си се да кажеш истината на медиите?
	— Разбира се, постоянно мисля за това! Мечтая си да видя изражението на лицето на Дейвид, ако го направя! — Тя се засмя и глътна остатъка от шерито си.
	— И?
	— Просто… не мога. Не съм отмъстителен човек. А би било само това, отмъщение, защото не бих постигнала нищо добро, освен публичното унижение на Дейвид.
	— Това ми се струва доста добър резултат — отбелязах.
	— Не, Кики. Опитай се да разбереш, че единственото нещо, което ми остана, е почтеността ми. Няма да му позволя да унищожи и това.
	— Ами Ейс? — настоях. — Разбирам, че е направил всички тези лоши неща по своя воля, но ако обясни на процеса защо ги е направил, това би могло да помогне, нали? Все пак ти го познаваш от малко момче и си работила в банката, така че можеш да се застъпиш за него, както и аз!
	— Много мило от твоя страна, скъпа, но обезщетението ми за отстраняването от работа зависи от това да си държа устата затворена. Трябваше да подпиша споразумение с клауза да не защитавам Ананд нито пред медиите, нито пред съда.
	— Та това е изнудване, Линда! — възкликнах.
	— Наясно съм с това, но макар да не искам да изглеждам егоистична, това са единствените пари, на които мога да разчитам, докато започна да получавам пенсия след седем години.
	— Не можеш ли да си намериш друга работа? Искам да кажа, изглежда си била страхотна лична асистентка.
	— О, Кики, много си мила, скъпа, но аз съм на четиридесет и осем. Шефовете искат млади жени, не на средна възраст като мен.
	— Не можеш ли, ъъъ, и ти да изнудиш Дейвид? Тоест, ти си работила за него толкова години. Трябва да имаш някакви компромати за него.
	— Имам и още как. Какви неща бих могла да разкажа на вестниците! Като за начало, безкрайните му изневери, които покривах, когато жена му се обаждаше в офиса. И разточителството му беше изумително — приемаше само най-доброто и бе готов на всичко, за да го получи. Знаеш ли, в самия ден, в който скъпоценната му банка трябваше да бъде продадена за една лира, той ме прати в Хатън Гардън да взема една перла, която издирвал с години. Най-накрая я бе проследил и поискал да я донесат в Лондон с частен самолет. Занесох един милион лири кеш в черна кола, за да се срещна с посредника. Дейвид беше като детенце на Коледа, когато се върнах в офиса му с нея. Видях го как отвори кутията и извади перлата. Вдигна я под светлината и, признавам, имаше много красив розов цвят, но Дейвид изглеждаше по-влюбен в този скъпоценен камък, отколкото някога е бил в човек.
	Преглътнах тежко и зяпнах шокирана Линда. Не можеше да е това, което си мислех, нали?
	— Ъ-ъ, откъде е дошла тази перла? Знаеш ли?
	— Австралия. Била изгубена от години, както чух.
	— Има ли… Дейвид споменал ли е да има име? Щом е толкова специална?
	— Да, нарече я Розетната перла. Защо?
	_Духове намират алчни мъже и убиват ги…_
	— О, нищо. — Изпитах ужасно желание да се разсмея истерично, но Линда не би разбрала, затова се сдържах. — Сега наистина трябва да тръгвам, но какво ще кажеш да ти дам номера си и да поддържаме връзка?
	— Да, бих се радвала — каза тя. Разменихме си номерата, след което станах и тръгнах бързо към вратата, преди да съм изгубила контрол.
	— Беше хубаво да поговоря с някого, който разбира и когото го е грижа за Ананд, като мен — каза тя и сложи ръка на моята. — Благодаря ти, че дойде.
	— Моля те, Линда, дори да не можеш да отидеш в съда и да се застъпиш за него, помисли си дали да не посетиш Ейс в затвора. Той се нуждае от теб. Ти си… на практика майка му.
	— Да, права си. Ще си помисля, скъпа. Довиждане.
	Тръгнах по улицата, завих по тясна алея и продължих да вървя, докато не намерих парк. Седнах на една пейка и се разсмях на глас, колкото и да беше неприлично, защото не можех да се спра. Ако бащата на Ейс действително беше купил Розетната перла, както изглеждаше, то тя не би могла да отиде при човек, който да я заслужава повече.
	Не че исках той да умре… е, поне не много.
	Потреперих от студ и си извадих мобилния, за да повикам таксито. Когато дойде, се качих и се обадих в „Скръбс“ да си запиша още едно посещение.
	Когато се върнах вкъщи, осъзнах, че вече приемам по-спокойно цялата ситуация. Имах силното усещане, че „прадедите“ държат нещата под контрол и съдбата на Дейвид Рътър вече е решена.

	* * *

	Когато посрещнах Мама на Хийтроу, тя излезе от „Пристигащи“ с елегантен вид, въпреки дългото пътуване. Проправих си път през тълпата към нея и я прегърнах силно.
	— _Chérie_, изглеждаш прекрасно! — каза тя и ме целуна по двете бузи.
	— Благодаря, всъщност се чувствам доста добре — казах аз и я хванах под ръка. Взехме такси до Батърсий и я заведох в апартамента си.
	— _Mon dieu!_ Това място е великолепно. — Мама застана в центъра на дневната и размаха ръце, за да посочи огромното пространство.
	— Хубаво е, нали?
	— Да, но Ася май ми каза, че ще го продаваш?
	— Вече не. Агентът по недвижими имоти ми каза, че цените на имотите тук са спаднали, откакто го купих, така че ще го дам под наем. Агентът се обади по-рано днес. Вече е намерил наематели, което е хубаво. Да взема ли палтото ти?
	— Благодаря ти. — Мама го свали и ми го подаде, после седна и поглади полата си от туид. Изглеждаше безупречно, както винаги, и си беше съвсем същата, което бе успокоително.
	— Да ти донеса ли чаша чай? — попитах.
	— Много ти благодаря. Отказвам да ям и пия каквото и да било в самолет.
	— Не те обвинявам — отвърнах аз и отидох да включа чайника. — Макар че щях да умра от глад напът за Австралия и обратно, ако не го бях направила.
	— Все още не мога да повярвам, че си пропътувала толкова много сама. Знам колко много мразиш да летиш. Гордея се с теб, _chérie_.
	— Е, да се изправяш срещу страховете си е част от живота, нали?
	— Да. А ти си постигнала изумителен прогрес.
	— Опитвам се. — Занесох чаша от любимия й чай „Дарджилинг“ на масичката и седнах до нея на дивана. — Страхотно е да се видим отново. Благодаря ти, че дойде, Мамо.
	— Дори Ася да не ме беше поканила по-рано в Англия, нямаше да те оставя да заминеш за Австралия, без да те навестя. Толкова се радвам, че дойдох. И е хубаво да се отделя от Атлантис за няколко дни. А сега… — Тя отпи от чая си. — Разкажи ми всичко.
	— Има много за разказване.
	— Имаме предостатъчно време. Просто започни отначало.
	Започнах, в началото смутена и засрамена, защото осъзнах, че никога преди не съм била сама с Мама без Ася до себе си. Но това беше още една стъпка, която трябваше да направя, сега, когато бях самостоятелна личност. Мама беше най-добрата слушателка, която бих могла да пожелая, и ме хващаше за ръката в емоционалните моменти, което беше хубаво, защото имаше много такива.
	— Божичко, какви неща са ти се случили, _chérie_! Много бих се радвала да се срещна с дядо ти — каза Мама, след като ме изслуша.
	— Да, той е специален. — Тогава млъкнах, защото исках да намеря точните думи и да не се изразя нескопосано. — Знаеш ли, Мамо, всички тези неща, които преживяхме Ася, Мая, Али и аз, ме накараха да се замисля.
	— Така ли?
	— Да. За това какво е да бъдеш родител. В смисъл, кръвната връзка ли е най-важното?
	— Как мислиш, _chérie_?
	— Мисля, че беше наистина страхотно да се срещна с дядо си, но това само добави още един член към семейството, което вече имам. Нямах нужда, нито желание да заменя теб и Татко с нова версия. Малко като моя приятел Ейс, този, който е в затвора: той е имал майка в Тайланд, която много е обичал, но тя умряла. Тогава се сдобил с още една майка тук, по случайност, която много го подкрепя, както правиш ти с нас, сестрите.
	— Благодаря ти, _chérie_. Старая се.
	— Мамо… — Този път аз хванах нейната ръка. — Не беше ли много трудно за теб да гледаш как някои от нас си тръгват и намират другите си семейства? Искам да кажа, ти си ни отгледала от бебета.
	— О, Кики, знаеш ли, че си единствената сестра, която се сети да ми зададе този въпрос? Оценявам го, _chérie_. И да, права си. Гледах ви всички как растете от бебета, каквито бяхте, и за мен беше чест, че баща ви ми се довери да се грижа за вас. За всеки родител е трудно да гледа как малките напускат гнездото и си намират нови семейства, в миналото или в настоящето. Но фактът, че седим тук заедно тази вечер, че ти искаше да ме видиш, наистина ми е достатъчен.
	— Винаги искам да те видя, Мамо. Ти си просто… върхът!
	Спогледахме се, несигурни дали трябва да се смеем или да плачем, така че решихме да се разсмеем. После се прегърнахме и аз облегнах глава на рамото й, както когато бях малка.
	Погледнах си телефона и видях, че минава девет, и осъзнах, че Мама сигурно умира от глад. Поръчах храна по телефона и седнахме да ядем много вкусно тайландско зелено къри.
	— Значи заминаваш за Австралия в сряда? — попита Мама.
	— Да. Мамо — започнах внезапно, — мога ли да те попитам нещо?
	— Разбира се, че можеш, _chérie_.
	— Мислиш ли, че Татко е избрал всяка от нас специално, или е било произволно? Тоест, като в моя случай, как е станало така, че той случайно е бил в Бруум скоро след раждането ми, когато съм се нуждаела от дом?
	Мама остави вилицата и лъжицата си.
	— _Chérie_, бих ти отговорила, ако можех. Както знаеш, баща ти пътуваше много и не ми е известен никакъв план. Всяко бебе, което пристигаше в Атлантис, беше изненада за мен, особено ти, Кики. Ася бе дошла само шест месеца по-рано. Да — кимна тя и отпи глътка вино, — ти беше най-голямата изненада от всички.
	— Наистина ли?
	— Да — Мама ми се усмихна. — Освен това мисля, че на нас, хората, ни се ще да мислим, че има план. И може би има, но според моя опит той невинаги е направен от хората.
	— Имаш предвид, че съдбата, или някаква висша сила, те води там?
	— Да — Мама закима енергично. — Вярвам, че е истина. Със сигурност ми се е случвало. — Мама си избърса устата със салфетката, а после скришом и очите. — Милостта на непознатите — промълви тя и си пое дълбоко дъх. — Ще ме извиниш ли, ако отида да си легна? Доколкото разбрах от Ася, утре ни чака голяма вечер.
	— Имаш предвид партито за роднината на Ася?
	— Да, и твоето изпращане, разбира се — напомни ми Мама.
	— О, да. — Бях толкова заета с всичко друго, че все забравях, че след малко повече от двадесет и четири часа щях да отлетя завинаги.
	— И за пръв път ще видя нейния Маус — продължи Мама. — Ти срещала ли си го?
	— Да, веднъж. Беше… приятен човек — успях да кажа. — Много се радвам, че Ася е щастлива.
	Горе, в неизползваната досега стая за гости, беше много странно преживяване да показвам на Мама къде са хавлиите и как работи душът, все едно аз бях възрастната, а тя — детето.
	— Благодаря ти, Кики. Ти си чудесна домакиня и се надявам някой ден да ме поканиш да те посетя в Австралия.
	— Разбира се — казах с усмивка. — Когато пожелаеш, Мамо.
	— Лека нощ, _chérie_. — Мама ме целуна по двете бузи. — Приятни сънища.


>>	36.

	На другата сутрин изненадах Мама с ранното си ставане и след бърза закуска с кроасани и кафе я оставих да се приготвя за партито и взех автобуса за „Уърмууд Скръбс“.
	Ейс седна на стола срещу мен с раздразнен вид.
	— Мисля, че ти казах да ме оставиш на мира — каза той и скръсти ръце отбранително.
	— Здравей и на теб — отговорих. — Познай с кого се видях вчера?
	— Кики, кажи ми, че не си…
	— Да. Намерих Линда и си поговорихме, и тя толкова те обича — издърдорих и се наведох към него през масата. — Тя ми каза истината за баща ти, той трябва да ти помогне, и… знаел ли е какво си правил? Защото ако е знаел, тогава…
	— Спри! Не знаеш за какво говориш — изсъска той с присвити от гняв очи. — Много по-сложно е, отколкото можеш да си представиш.
	— Знам. Линда ми разказа, но Дейвид ти е баща и това изобщо не е сложно. Той би трябвало да те подкрепя, като твой баща и като твой бивш шеф, защото мисля, че е знаел, а ти го защитаваш и това просто не е честно!
	Ейс ме изгледа за момент, след което безмълвно ми подаде кърпичка от кутията на масата между нас. Дори не бях осъзнала, че плача, но пазачите вероятно бяха свикнали с такива сцени в центъра за посетители.
	— Кики — каза Ейс по-спокойно. — Имах много време да мисля, откакто съм тук, също и в Тайланд с теб. Знаех, че накрая ще трябва да платя за стореното и сега правя тъкмо това. Дали баща ми е знаел, дали изобщо ми е баща, няма никакво значение. Аз бях този, който натисна онези копчета на компютъра, за да извърши незаконните сделки. Също така осъзнах и че моят ба… че Дейвид никога не ме е обичал, нито му е пукало за мен. Макар че, честно казано, на него не му пука за нищо, освен за парите.
	— Съгласна съм — отвърнах яростно.
	— Така че той — и онова, което направих, — ме накара да осъзная в какъв човек се превръщах и че не искам да бъда такъв. По един странен начин това преживяване ме спаси. Съветникът ми каза, че мога да взема диплома, докато съм в затвора. Мисля да уча философия и теология. Само на двадесет и осем съм — имам много време да си създам нов живот, след като изляза от затвора.
	— Е, на това му се вика позитивна нагласа — отвърнах, започвайки да разбирам гледната му точка и да му се възхищавам за нея.
	— И впрочем, знам, че не си ме предала, Кики. Проверих онлайн и авторското право върху онази снимка на нас двамата принадлежи на човек на име Джей. Ти беше права и се извинявам, че помислих, че си била ти. Имам много щастливи спомени от дните ни на плажа Пра Нанг и бих искал да ги запазя такива.
	— И аз — отвърнах и преглътнах. — Слушай, аз се местя в Австралия, и то утре. Когато излезеш от затвора, моля те, ела да ме видиш. Може би там би могъл да започнеш новия си живот. Страната на възможностите, помниш ли?
	— Кой знае? Ще поддържаме връзка. Впрочем, научи ли повече за Кити Мърсър?
	— И още как — усмихнах се. — Открих семейството си.
	— Тогава се радвам за теб, Кики. — За пръв път на лицето му изгря истинска усмивка. — Заслужаваш го.
	— Слушай, сега трябва да вървя, но ще ти пратя новия си адрес, когато се установя там.
	— Обещаваш ли? — Той стисна ръката ми, когато се изправих.
	— Обещавам. О, и между другото — прошепнах, — не се притеснявай за баща си. Имам чувството, че той ще си получи заслуженото.

	* * *

	Прекарах следобеда в събиране на останалите си вещи в торби за боклук, които Ася бе обещала да складира в Хай Уийлд. След това отидох да си купя нещата, които знаех, че няма да намеря в Алис Спрингс, като печен боб на „Хайнц“ и огромно блокче шоколад „Кадбъри“ с плодове и ядки. Ася, майка й и Маус трябваше да дойдат в апартамента в шест часа, за да пийнем на изпращането ми, преди да тръгнат за Ийст Енд. Купих три бутилки шампанско и малко бира за сбогуването ни.
	Когато се върнах вкъщи, натоварена с пазарски чанти, видях, че Мама е заела мястото на Ася и носи бялата й престилка. Тя ме посрещна на вратата с отчаян вид.
	— _Mon dieu!_ Има ли наблизо пекарна? Хапките, които се опитах да приготвя, са пълен провал. Виждаш ли?
	Тя посочи няколко странни — и всъщност доста артистични на вид — зелени печени неща, които изглеждаха сякаш някой ги е настъпил.
	— Всичко е наред, Мамо. Взех тортили и сос от магазина.
	— О, Кики, ще потъна в земята от срам! Ти ме разкри.
	Тя седна на масата и зарови лицето си в ръце.
	— Така ли?
	— _Mais oui!_ Аз съм французойка, но всичко, което готвя, е направо катастрофа! Истината е, че се криех зад Клаудия през всичките тези години. Ако аз трябваше да ви храня, всички щяхте да сте умрели от глад — или натровени!
	— Спокойно, Мамо, няма значение. Ние те обичаме, дори да не те бива за готвачка. — Потиснах смеха си при вида на разстроеното й изражение. — Всички си имаме силни и слаби страни, помниш ли? Поне ти винаги ни казваше така — добавих, докато изсипвах тортилите в купа и прибирах шампанското и бирата в хладилника.
	— Така е, _chérie_, и си права, аз трябва да приема своите.
	— Да. — Видях, че тя има нужда от прегръдка, затова отидох и й я дадох.
	— О, Кики, мисля, че точно сега, от всичките си момичета се гордея най-много с теб — каза тя, галейки косата ми.
	— Защо?
	— Защото знаеш как да бъдеш себе си. А сега ще се кача горе и ще се приготвя за партито.

	* * *

	Всички дойдоха малко след шест и видях, че майката на Ася, Силвия, е буквално по-възрастна версия на Ася с по-скъпи дрехи. Тя беше много мила и ми каза, че е чувала много хубави неща за мен, след което ме прегърна.
	— Благодаря ти, че си се грижила за нея, когато аз не можех — прошепна в ухото ми.
	Веднага я харесах и се зарадвах, че Ася има някой друг, който я обича силно като мен.
	Маус беше неприветлив, както обикновено, и реших, че ако трябваше да избера актьор за господин Дарси от онази книга на Джейн Остин, за която Ася все говореше, определено бих посочила него. Трябваше да призная, че е красив, ако харесваш този тип мъже, но малко надменен, като повечето английски аристократи, които бях срещала. После си спомних, че технически и аз съм потомка на шотландски аристократи, и се почувствах малко повече като равна на него.
	Загледах как Силвия се приближава до Мама и се зачудих как се чувства Мама. Тогава затворих очи и си представих биещо човешко сърце. Видях как се разширява и обгръща всички нови хора, които обичах. И разбрах, че сърцето може да се разширява безкрайно. И колкото по-пълно беше, толкова по-весело и здраво ставаше. Най-хубавото беше, че пръстите ме засърбяха и веднага разбрах какво ще бъде вдъхновението за следващата ми картина.
	Съвзех се, когато Мама сложи чаша шампанско в ръката ми. Забелязах, че всички мълчаха, подредени около мен, и ме гледаха с очакване.
	— Ъ-ъ-ъ… — заекнах глупаво, все още зашеметена.
	Мама ме спаси.
	— Бих искала само да кажа — започна тя — колко много се гордея с теб, Кики, и с това колко далеч си стигнала по пътя си. _chérie_, ти си талантлива и смела, и имаш вярно сърце. Надявам се Австралия да ти даде всичко, което си търсила в живота си. На всички ще ни липсваш, но разбираме, че малкото ни гълъбче трябва да отлети. _Bon voyage!_
	— _Bon voyage!_ — повториха всички в хор и се чукнаха с чашите си. Аз стоях отстрани и ги гледах, тази пъстра смесица от различни хора, свързани от любовта. И винаги щях да бъда част от тази човешка плетеница, макар и утре да пътувах за другия край на света.
	— Добре ли си? — побутна ме Ася.
	— Да, добре съм — преглътнах. — Семейството ти е страхотно, впрочем.
	Маус се появи до нея.
	— Трябва да тръгваме сега, иначе ще закъснеем. Съжалявам, Кики.
	— Добре. — Ася ме погледна тъжно. — Кики, сигурна ли си, че не искаш да дойдеш на партито с нас?
	— Не се притеснявай за мен, няма проблем. Просто трябва да почистя и опаковам още някои неща. Лош момент, нищо повече.
	— Би трябвало да остана с теб тази нощ. — Ася прехапа устна, докато Маус подаваше палтото. — О, Кики, нямам представа кога ще се видим пак.
	Силвия дойде да ми каже довиждане и да ми пожелае късмет, след това дойде ред на Мама.
	— Довиждане, _chérie_. Обещаваш да се грижиш за себе си и да държиш връзка с нас, нали? — Мама ме прегърна и видях как Ася си облече палтото и тръгна към мен.
	— Скъпа, ще закъснеем. — Маус я хвана за ръката и я поведе към вратата. — Довиждане, Кики.
	_Обичам те_ — направи ми знак Ася от вратата.
	_И аз те обичам_ — отговорих.
	Вратата се затръшна зад нея и направих всичко по силите си да не заплача с глас. Мразех Маус за това, че дори не ни позволи да се сбогуваме както трябва.
	Сложих чашите и чиниите в миялната машина, след което отидох в студиото си и разглобих инсталацията, като я занесох парче по парче в контейнера за боклук пред сградата.
	— Отиваш на боклука — казах на Гай Фоукс, натиках го вътре и затворих капака. Горе, в апартамента, полях за последно растенията на Ася. Тя ми беше дала ключа си по-рано с молба да се уверя, че новите наематели ще се грижат за нейните „бебчета“, както ги наричаше.
	— Това наистина е краят на една епоха — промърморих, докато се разхождах из апартамента. Тишината около мен ми напомни защо бях заминала за Австралия поначало. Сложих си суитшърта и излязох в студения нощен въздух на терасата. Помислих си за Линда и за живота, който никога не бе имала; как го бе прекарала, обичайки човек, който никога не би могъл да отвърне на чувствата й. Тогава се почувствах малко по-добре, защото, за разлика от нея имах бъдеще пред себе си, с хора, които наистина ме обичаха. Още не бях сигурна какво ще бъде то, но беше там и можех да го напиша сама. Или по-скоро да го нарисувам.
	Погледнах нагоре, намерих бледото съзвездие и си спомних колко по-ярко светеха Седемте сестри над Алис.
	Новият ми дом.

	* * *

	Когато таксито пристигна в пет на другата сутрин, небето още беше депресиращо тъмно. Не си бях лягала цяла нощ, надявайки се това да ми помогне да заспя в самолета. Докато пътувах, получих съобщение на мобилния.
C>
	Кики, Линда Потър е. Мислих дълго и реших да посетя Ананд. Ти беше права, той се нуждае от помощта ми и ще направя каквото мога. Бог да те благослови и безопасно пътуване до Австралия.
C$
	Усетих облекчение и гордост, че бях успяла да променя решението на Линда. Аз, с моите нескопосани думи… бях успяла да постигна нещо.
	Чекирах трите си куфара на „Хийтроу“ и тръгнах към проверката на документи, чудейки се дали щях да си спомням този момент до края на живота си, тъй като беше толкова решаващ. После се сетих, че всъщност никога не помнех големите моменти; винаги малките неща, избрани напосоки от някаква странна алхимия, оставаха запечатани във фотоалбума на мозъка ми.
	Изрових билета от предния джоб на раницата си и ръката ми докосна кафявия плик, който някога съдържаше следите към миналото ми.
	— Господи — промърморих, докато подавах билета си на жената. Чувствах се като в повторение на онзи ден преди два месеца, когато заминах за пръв път.
	Жената ми кимна и взе билета. Имаше вид на полузаспала, което беше нормално, понеже още нямаше седем сутринта. Тъкмо се канех да премина, когато чух глас зад себе си.
	— Кики! Спри!
	Бях толкова уморена, че реших, че сънувам.
	— Келено Д’Аплиез! _Arrete!_ Спри!
	Обърнах се и видях Ася.
	— О, боже, Кики! — възкликна Ася, останала без дъх, когато стигна до мен. — Помислих, че съм те изпуснала. Защо не си вдигаш телефона?
	— Изключих го, когато излязох от таксито. Какво правиш тук?
	— Снощи не можахме да се сбогуваме подобаващо. А не можех да ти позволя да си тръгнеш, без да те прегърна както трябва и да ти кажа колко ще ми липсваш и — Ася си избърса носа с ръкав, — да ти благодаря за всичко, което направи за мен.
	Тя ме обгърна с ръце и ме притисна до себе си по-силно от всякога, сякаш не можеше да понесе да ме пусне. Стояхме там известно време, докато аз не се отдръпнах, защото знаех, че ако не го направя, ще остана там завинаги.
	— По-добре да тръгвам — измънках с дрезгав от емоциите глас. — Толкова ти благодаря, че дойде.
	— Винаги ще бъда с теб, ако имаш нужда от мен, скъпа Кики.
	— И аз. Довиждане, Сия.
	— Довиждане. Ще се обаждаш, нали? И обещаваш, че ще дойдеш в Атлантис за първата годишнина на Татко през юни?
	— Разбира се, че ще дойда.
	Изпратих последна въздушна целувка на Ася, обърнах се и тръгнах към изхода — и към бъдещето си.


>	Тиги
>	Съдърланд, планините на Шотландия
>	Януари 2008 година

	— Сигурна ли си, че искаш да излезеш тази вечер, Тиг? Задава се виелица — каза ми Кал, загледан в безобидното синьо небе през прозореца на къщата. Обедното слънце пръскаше блестящи искри по постоянния слой сняг, който покриваше земята цяла зима. Пейзажът беше като от коледна картичка.
	— Да! Просто не можем да рискуваме, знаеш го, Кал.
	— Съмнявам се и йети да излезе в това време — промърмори Кал.
	— Обеща ми, че ще наблюдаваме, докато нещата се успокоят — напомних му. — Виж, аз ще отида до землянката. Ще взема радиото с мен и ще се свържа с теб, ако има проблеми.
	— Тиг, наистина ли мислиш, че ще оставя крехка девойка като теб да седи сама в снежна буря, докато някакъв откачен бракониер броди из имота?
	— Мога да се справя. Ще карам Берил — отнема само десет минути да се върнеш от гората в къщата.
	„Берил“ беше осемнадесетгодишният Ленд Роувър на имението, кръстен на внушителната домакиня на „Кинеърд Лодж“, която вървеше пеша две мили от дома си, каквото и да беше времето. Както жената, така и колата бяха непоколебими и съвършено надеждни.
	— Не ставай глупачка — изръмжа Кал и на червеното му лице се изписа раздразнение и, накрая, примирение. — Не повече от два часа, имай предвид. След това ще те завлека до вкъщи за косата. Няма да нося отговорността, че си се озовала в болница с хипотермия. Ясно?
	— Благодаря ти, Кал — отвърнах с облекчение. — Знам, че Пегас е в опасност. Просто… го знам.

	* * *

	Снегът бе натрупал около нас в землянката и брезентовият покрив поддаваше под него. Сериозно се питах дали нямаше да падне и да бъдем заровени под тежестта на снега отгоре.
	— Тръгваме сега, Тиг — каза Кал. — Измръзнал съм до кости и дори Берил ще се затрудни да ни закара обратно. Виелицата поутихна и трябва да се приберем, докато можем. — Кал отпи последна глътка от изстиналото кафе в манерката, след което ми я подаде. — Довърши това. Аз ще ида да изчистя снега от предното стъкло и да запаля.
	— Добре — въздъхнах, съзнавайки, че няма смисъл да споря. Седяхме в землянката над три часа и не видяхме нищо, освен снежната виелица, трупаща преспи по земята. Кал излезе и тръгна към Берил, паркирана зад няколко изпъкнали скали в долината зад нас. Погледнах през малкото прозорче на землянката, докато пиех кафето, после изключих ветроупорния фенер и изпълзях навън. Нямах нужда от фенерче, защото небето се бе прояснило и сега в него светеха хиляди звезди. Млечният път се виждаше ясно над мен. Луната, която растеше и щеше да бъде пълна след два дни, озаряваше недокоснатата бяла покривка на земята. Абсолютната тишина, която идваше точно след новия сняг, беше дебела като блестящите преспи, които поглъщаха стъпалата и прасците ми.
	_Пегас_.
	Повиках го безмълвно, търсейки го сред горичката от брези, които ограждаха нашето специално място. Той беше великолепен бял елен, когото бях забелязала за пръв път, когато се присъединих към обиколките на Кал за броене на елените. Пегас пасеше сред група червени елени и в началото помислих, че просто е лежал в снега и не го е изтръскал от тялото си. Повиках Кал и му подадох бинокъла, но докато успее да го фокусира, стадото елени се бе преместило по-нагоре по хълма, прикривайки мистичното и рядко същество, за което знаех, че се движи между тях.
	Кал не ми повярва.
	— Белите елени са като златното руно, Тиг. Всички ги търсят, но от години работя в това имение и никога не съм виждал и кожа от такъв. — Смеейки се на собствената си шега, той се качи обратно на Берил и продължихме. Знаех обаче, че наистина бях видяла елена, така че настоях да се върна край горичката с Кал на следващия ден и в дните след това. Търпението ми най-накрая бе възнаградено седмица по-късно, когато клекнах зад един гъсталак от прещип и насочих бинокъла си към върбите.
	Тогава го видях, като по чудо застанал сам в снега от лявата ми страна, отделен от останалите и само на около три метра от мен.
	— Пегас — прошепнах, името дойде на езика ми сякаш винаги е било там. И тогава, сякаш знаеше, че това е името му, той вдигна глава и ме погледна. Гледахме се може би само пет секунди, докато Кал не дойде до мен и не изруга на висок глас, изумен, че моята „фантазия“ всъщност е била реалност.
	Когато Пегас се обърна и избяга след появата на Кал, разбрах инстинктивно, че между нас се бе създала връзка.
	Онзи момент беше началото на любовна връзка, силна, странна алхимия, която ни свързваше. Без Кал да знае, ставах по изгрев, когато знаех, че стадата още се крият от ледения вятър в дъното на долината, и карах Берил до горичката, която не даваше голяма защита от хапещия студ. В рамките на няколко минути се появяваше Пегас, сякаш усетил присъствието ми. Всеки път той се приближаваше на още една стъпка, а след него го правех и аз. Усещах, че започва да ми се доверява, и нощем сънувах как някой ден ще мога да докосна кадифената сиво-бяла кожа на врата му, но…
	В стария ми резерват за животни естествената ми способност да си създавам връзки с младите осиротели или ранени елени, доведени при нас, за да се погрижим за тях, беше предимство. Тук, в Кинеърд, животните бяха диви, живееха, както повеляваше природата, и бродеха по двадесет и три акра земя с минимална човешка намеса.
	Като изключим контролираното избиване на елени и сърни.
	По време на ловния сезон богати бизнесмени пристигаха в имението на корпоративни екскурзии и плащаха удивителни суми, за да си изкарат агресията, като убият първото си животно, след което се връщаха вкъщи с еленски череп, почистен от плътта, който да сложат на стената си като трофей.
	— Няма останали естествени хищници, Тиг. — Кал, мениджърът на имението, чиито груб маниер и тежък шотландски акцент прикриваха искрена любов към дивата природа, която се мъчеше да защитава, направи всичко по силите си да ме утеши, когато за пръв път влязох в килера на имението и открих четири одрани сърни да висят, вързани за копитата. — Ние, хората, трябва да заемем мястото им. Това е естественият ред на нещата. Знаеш, че броят им трябва да бъде контролиран.
	Разбира се, че знаех, но това не правеше нещата по-лесни, когато се изправях лице в лице с унищожен живот, покосен от куршум, направен от хората.
	— Разбира се, твоят Пегас е друго нещо, нещо рядко и красиво. Никой няма да го докосне, докато аз съм тук, кълна ти се.
	Как се бе разчуло, че в имението Кинеърд е видян бял елен, и как пресата бе получила снимка, нямах представа, но само няколко дни по-късно журналистите и фоторепортерите започнаха да изминават опасния път до вратата ни. CNN дори взе хеликоптер от Инвърнес. Бях обезумяла, умолявах Кал да отрече съществуването на Пегас, да каже, че е измама, защото знаех, че главата на бял елен е неустоима примамка за всеки бракониер, който щеше да я продаде на който му предложи най-добра цена.
	Точно затова стоях тук сега, в два часа сутринта, сред една тайнствена, замръзнала страна на чудесата. Двамата с Кал бяхме построили примитивна землянка край горичката и се редувахме да стоим на стража. Всичката земя в Шотландия беше отворена за публиката и след медийната вихрушка около Пегас нямахме представа кой би могъл да броди из имението в мрака.
	Вървях бавно към дърветата, молейки елена да се появи, за да мога да се върна у дома и да заспя, спокойна, че поне за една нощ е в безопасност.
	Той се появи, сякаш отникъде. Беше вълшебна гледка, когато вдигна глава към небето, обърна се и ме погледна с дълбоките си кафяви очи. Започна да върви плахо към мен, и аз към него.
	— Скъпи Пегас — прошепнах, но веднага след това видях сянка да излиза в снега от горичката. Сянката вдигна пушка.
	— Не! — изкрещях в тишината, фигурата беше зад елена с насочена пушка, готова да стреля. — Спри! Бягай, Пегас!
	Еленът се обърна и видя заплахата, но вместо да избяга на сигурно място, се обърна и затича към мен. Чу се изстрел, после още два, и усетих внезапна остра болка. Коленете ми се подкосиха и паднах на снежното одеяло долу.
	Отново се възцари тишина. Опитах се да запазя съзнание, но не можех повече да се боря с мрака, дори заради него. Малко по-късно отворих очи и видях познато, обично лице над себе си.
	— Тиги, любов моя, всичко ще бъде наред. Сега ще останеш с мен, нали?
	— Да, Татко, разбира се — прошепнах, докато той галеше лицето ми, и отново затворих очи, знаейки, че съм в безопасност в ръцете му.
	Когато се събудих отново, усетих как някой ме повдига от земята. Потърсих Татко, но видях над себе си само уплашеното лице на Кал, който се мъчеше да ме занесе на сигурно място. Обърнах глава назад към горичката и видях неподвижното тяло на бял елен, снегът около него опръскан с кръв.
	И разбрах, че вече го нямаше.
