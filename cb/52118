>	Част I
>	Проучването (I)

>>	Глава I

	_Москва, 6 април 2016 г._
	Лана е угрижена.
	Нейните познати в средите на висшата руска администрация не крият от нея колко крехки са шансовете ни да успеем. Срещата ни в 11 часа е потвърдена, но в Русия това не означава нищо. Ледена суграшица шиба лицата ни, докато се приближаваме към зданията на Държавния архив на Руската федерация. Тук го наричат ГАРФ (Государственный архив Российской федерации). Национална институция, разположена в самия център на Москва. В нея се съхранява една от най-големите архивни сбирки в страната с повече от седем милиона документи, датиращи от XIX век до днес. Главно документи на хартия, но също много снимки и секретни досиета. Тъкмо заради едно от тези секретни досиета ние предизвикваме суровия московски климат, както и не по-малко суровата руска бюрокрация. Лана Паршина не е напълно неизвестна в Русия. Тази журналистка и режисьорка, млада американка от руски произход, постоянно е канена в телевизионни предавания, за да споделя за онова, което си остава най-впечатляващото й постижение досега: последното интервю на Лана Петерс. Лана Петерс била старица, останала без пукнат грош, забравена от всички в старчески дом за бедни в затънтената провинция на Съединените щати. Тя се криела и отказвала да говори с журналисти. Още по-малко да си спомня за баща си, някой си Йосиф Висарионович Джугашвили, наричан Сталин. Лана Петерс всъщност се казвала Светлана Сталин и била любимата дъщеря на диктатора. В разгара на Студената война, през 1960-те, тя избягала и поискала политическо убежище от американския враг. Оттогава станала символ на онези жители на Съветския съюз, готови на всичко, за да се спасят от тираничния режим. Лана Паршина успяла да убеди несговорчивата потомка да заснемат поредица от разговори. Това било през 2008 г. Постижението й било забелязано в цяла Русия. Всъщност Сталин се връща на мода в Москва от няколко години. Лана Паршина познава отлично сложните механизми на руската административна и бюрократична машина. Тя е сигурна, че ще успее да се добере до секретните, чувствителни и трудно достъпни досиета.
	Но тази сутрин през април 2016 г. усещам, че е притеснена.
	Имаме среща с директорката на ГАРФ, Лариса Александровна Роговая. Само тя може да ни разреши да прегледаме досието X. „X“ като Хитлер.
	Още с влизането в главното фоайе на ГАРФ тонът е зададен. Униформен с мустаци в стил седемдесетте години, напомнящи за Фреди Меркюри, ни иска паспортите. „Проверка!“, изръмжава той, сякаш сме нарушители. Лана, със своя руски документ за самоличност, не представлява никакъв проблем. Моят френски паспорт усложнява положението. Военният, изглежда, не е много наясно с латинската азбука и не успява да прочете името ми. Бризар става ЕРНЗАР на кирилица. Точно така съм записан в регистъра на допуснатите да влязат за деня. След дълга проверка, благодарение на спасителното съдействие на Лана, най-после ни пускат да влезем. Дирекцията на архива? Въпросът ни дразни охранителя. Той вече се занимава със следващия посетител, със същата любезност. „Съвсем в дъното, след третата сграда вдясно.“ Младата жена, която ни упътва, не чака да й благодарим, а ни обръща гръб и тръгва по зле осветеното стълбище. ГАРФ прилича на съветски работнически квартал. Обхваща множество сгради с мрачни фасади в най-чист съветски стил, смесица от конструктивизъм и рационализъм. Отминаваме здание след здание, като се опитваме да заобикаляме големите локви от снежна киша. „Генерална дирекция“ — съобщава с големи букви табела над двойна врата в далечината… Тъмна лимузина е спряла пред входа. Остава ни да извървим двайсетина метра, когато жена с внушителни габарити излиза забързано от зданието и потъва в колата. „Това беше директорката“, промълвява Лана с нотка на отчаяние, докато гледа как автомобилът се отдалечава.
	Часът е 10 и 55, а нашата среща в 11 часа току-що се е изпарила под носа ни.
	Добре дошли в Русия.


	Двете секретарки в дирекцията на ГАРФ са си разпределили ролите, едната е любезна, а другата откровено враждебна. „По какъв въпрос?“ Без да разбирам нищичко от езика, какъвто е моят случай с руския, все пак лесно долавям грубостта на тона. По-младата жена — ако бях неделикатен, бих казал по-малко старата — явно не ни е приятелка. Лана ни представя, обяснява, че двамата сме журналисти — тя руска, аз френски. Идваме, защото имаме среща с директорката, с госпожа директорката, и за да огледаме един малко особен обект. „Няма да я видите!“, отсича враждебната секретарка. „Тя излезе. Не е тук.“ Лана обяснява, че вече знаем, за тъмната кола отвън, за директорката, която е забравила за идването ни и се е изнизала под носа ни. Разказва всичко това, без да губи ентусиазма си. Възможно ли е да почакаме? „Както желаете“, заключава секретарката и напуска стаята с куп папки под мишница, сякаш за да подчертае колко ценно време сме се осмелили да й отнемем. Над бюрото й е окачен стенен часовник с кукувица. Показва 11 часа и 10 минути. Другата асистентка е слушала колежката си, без да каже нито дума. Не ни убягва гузният й израз. Лана пристъпва към нея.
	Среща в Кремъл, в президентството. Не била предвидена в графика на директорката. Естествено, когато позвъни Путин, или по-вероятно от неговата администрация, ще хукнеш нататък. Секретарката, любезната, обяснява с кратки изречения, навела очи. Изглежда толкова мила, гласът й звучи успокояващо, въпреки че ни съобщава по-скоро лоши новини. А в колко часа ще се върне, кой би могъл да знае? Във всеки случай, не и тя. Заради нас ли е това повикване в последната минута? „Не. Защо да е заради вас?“


	Минава 17 часът. Търпението ни се отплаща. Пред очите ни се разтваря кутия от твърд картон. Там, вътре, е той, съвсем малък, внимателно съхранен в сандъче.


	— Значи това е той? Наистина ли е той?
	— Да!
	— Да, тя каза да.
	— Благодаря, Лана. И това е всичко, което е останало?
	— Да!
	— Няма нужда от превод, Лана.


	При по-внимателен оглед сандъчето прилича много на кутия за дискети. Всъщност е точно това. Черепът на Хитлер се съхранява в кутия за дискети! Нека да сме точни, става дума за парче от череп, което според съветските власти е от черепа на Хитлер. Трофеят на Сталин! Една от най-строго пазените тайни на Съветския съюз, а после и на посткомунистическа Русия. А за нас — завършек на една година очакване и издирвания.
	Човек трябва да си представи сцената, за да разбере странното чувство, което ни обхваща. Правоъгълна зала, достатъчно голяма да побере десетина души. Маса, също правоъгълна, от лакирано тъмно дърво. На стената — поредица рисунки под стъкло, в червени тонове. „Оригинални плакати“, уточнили са за нас. Те са от революционната епоха. Революцията, великата, онази на Русия, онази на Ленин през октомври или ноември 1917 г., според това дали се следва юлиянският или грегорианският календар. Горди работници с хлътнали кореми са нарисувани на тях. Силните им ръце развяват пред света пурпурни знамена. На пътя им се изпречва капиталист, потисник на народа. По какво се познава, че е капиталист? Облечен е в скъп костюм, носи цилиндър, има голямо тлъсто шкембе. Излъчва самодоволството на властниците пред по-слабите. На последния плакат човекът с цилиндъра е загубил надменността си. Проснат е по гръб на земята, главата му е смазана от огромния чук на работника.
	Символи, винаги символи. Колкото и да си могъщ, ще свършиш смазан, със счупена глава, от отпора на руския народ. Виждал ли е Хитлер тези рисунки? Едва ли.
	Жалко за него, защото в крайна сметка руснаците са взели и неговата глава. Или по-точно черепа му.
	Но да се върнем на описанието на сцената.
	Това малко помещение, тази заседателна зала с революционна украса се намира на партера на ГАРФ, в съседство с приемната на секретарките, където сме изчакали търпеливо завръщането на директорката Лариса Александровна Роговая. Пищната жена на петдесетина години впечатлява събеседниците си не само с импозантното си физическо присъствие. Нейното самообладание и естествена харизма я отличават от обичайните московски чиновници. При завръщането си от Кремъл тя прекоси приемната и влезе в кабинета си, без да ни види. Двамата с Лана бяхме седнали в единствените кресла в помещението. Те бяха разделени от огромно растение от типа на фикусите, навлизащо дълбоко в оскъдното ни жизнено пространство. Дори и да беше много съсредоточена, дори с целенасочена крачка, беше невъзможно да не забележи присъствието на две човешки същества край гигантския фикус. Тогава беше 16 часът. Двамата скочихме от местата си с възродена надежда. После телефонът иззвъня. „В съседната зала? Заседателната? След 30 минути…“ Любезната секретарка повтаряше нарежданията, които получаваше от слушалката. Лана се наведе към мен с усмивка. Ставаше дума за нас.


	Директорката седи мълчаливо в края на голямата правоъгълна маса. Край нея, прави като почетен караул, стоят двама служители. Отдясно — една жена на толкова напреднала възраст, че отдавна е можела да поиска заслужен отдих. Отляво — мъж с призрачен вид, сякаш излязъл от роман на Брам Стокър. Жената се казва Дина Николаевна Нохотович, тя е завеждаща специалните фондове. Името на мъжа е Игор Николаевич Владимирцев (представя се като Николай), той е ръководител на отдела за консервация на документи на ГАРФ.
	Николай постави внимателно голямата картонена кутия точно пред директорката. Дина му помогна да вдигне капака. После те се отдръпнаха с ръце зад гърба и впериха погледи в нас. Поведение, което представляваше предупреждение, че двамата наблюдатели са готови да се намесят във всеки миг. Лариса, все така седнала, обхвана с ръце кутията, сякаш за да я предпази, и ни покани да погледнем вътре.
	Бяхме изгубили надежда, че някога ще изживеем този момент. Това парче череп ни се струваше недостижимо същия ден сутринта. След дълги месеци на безкрайни преговори, на многократни искания, изпращани по електронна поща, като писма на хартия, по телефона, по факса (да, все още го използват често в Русия), в лични разговори с неотстъпчиви чиновници, ето ни най-сетне пред този човешки фрагмент. Остатък от черепна кутия, близо четвърт от нея, доколкото може да се прецени с просто око (две париетални и една окципитална кост, за да сме точни). Обектът на въжделенията на толкова историци и журналисти от целия свят. Дали е на Хитлер, както твърдят руските власти? Или е на жена на около четиресет години, както заяви наскоро един американски учен? Да се задава този въпрос в седалището на ГАРФ, означава да се заговори за политика, да се постави под съмнение официалната позиция на Кремъл. Недопустим вариант за директорката на архива. Абсолютно недопустим.
	Лариса Роговая ръководи ГАРФ едва от няколко дни. Тя е заменила досегашния директор Сергей Мироненко. О, колко политически е този пост в Русия през ерата на Путин. В наше присъствие Лариса Роговая претегля всяка дума, която изрича. Единствено тя отговаря на въпросите ни, двамата служители нямат право да се обаждат. Винаги е лаконична, отговаря с две, най-много с три думи, с постоянно изопнато лице. Високопоставената чиновничка, изглежда, вече съжалява, че е откликнала на искането ни. За да сме точни, тя не е откликвала на абсолютно нищо. Нареждането да ни допусне да огледаме парчето череп идва от по-високо място. Колко високо? Трудно е да се прецени. От Кремъл? Със сигурност, но от кого в Кремъл? Лана е убедена, че всичко идва от Администрацията на президента. Както по времето на Съветския съюз, държавните архиви отново са се превърнали в секретен обект. На 4 април 2016 г. Владимир Путин е подписал указ, постановяващ, че управлението на архивите, публикуването, достъпът и разсекретяването им преминават под прякото подчинение на президента на Руската федерация, т.е. на самия Путин. Край на периода на открит достъп до историческите документи, започнал при Борис Елцин. Раздяла с харизматичния директор на ГАРФ Сергей Мироненко, приятел на множество чуждестранни историци и застъпник на почти свободния достъп до стотици хиляди исторически документи в неговата институция. „По-малко коментари, повече документи. Документите трябва да говорят сами по себе си“, позволява си той да отвръща на колегите си, удивени от тази политика на отваряне.
	Свършено е! Мироненко в килера. Двайсет и четирите години образцова добросъвестна служба начело на ГАРФ не могат да променят нищо. Кремъл го понижава с едно драсване на перото. Не е уволнен, не е пенсиониран (на шейсет и пет години има това право), не е преместен на друга длъжност, а понижен. Към изпадането в немилост се добавя унижението, защото, разбира се, новата директорка е не друга, а неговата досегашна подчинена, нашата скъпа Лариса Роговая. И Сталин не би се справил по-добре.
	Указът на Путин е от 4 април 2016 г. А ние стоим пред кутията с това парче от череп на 6 април 2016 г. И да ни се струва, че Лариса Роговая би платила скъпо да ни види как се махаме, въобще не е въпрос на параноя. Цялото й тяло излъчва антипатия към нас, страх да не свърши като Мироненко. Затова, когато поискваме да бъде извадена кутията за дискети от картонената, напрежението в малката зала веднага се покачва. Лариса се обръща към двамата си охранители. Провежда се бърза консултация. Николай клати глава неодобрително. Дина измъква някакъв лист от дъното на картонената кутия, намества очилцата си, които й придават хитър вид, и се приближава до Лана.
	В същия момент директорката дава на Николай знак, че не е променила решението си. Той продължава да се съмнява, колебае се известно време. После неохотно бръква с костеливите си ръце в кашона и изважда внимателно кутията за дискети.
	„Трябва да се подпишете на присъствения лист. Напишете точно датата, часа и самоличностите си.“ Дина ни сочи какво да попълним във формуляра. Лана изпълнява старателно. Аз я оставям да се занимава с това и започвам да оглеждам черепа. Николай се намесва незабавно. Застава пред мен и с раздразнено „ц-ц-ц“ ми показва, че съм сбъркал. „Най-напред попълнете присъствения лист“, настоява директорката. Лана се извинява за непохватността ми. На французин, на чужденец. Той не разбира, опитва се да им обясни с усмивка, притеснена все едно съм палаво дете. Защо е нужна тази предпазливост, защо е това напрежение? Мироненко минава покрай отворената врата на малката зала. Разпознавам го, защото съм го виждал много пъти в телевизионните репортажи при проучванията ми за досието на Хитлер. Той е сам в коридора. С натежало тяло, прегърбен, едрата му фигура отминава бавно, без да ни хвърли дори един поглед. Несъмнено знае какво правим.
	Преди той е посрещал журналистите. Познава отлично черепа. Часът е 17 и 30, той вече е взел дебелото си палто, каскетът покрива посивелите му коси, работният му ден е приключил. Но денят на Лариса не е. „Всичко трябва да се направи по правилата. Времената се менят, трябва да бъдем предпазливи“, напомня директорката, докато Мироненко напуска сградата. „Получихме зелена светлина от централната администрация да ви позволим да видите черепа, но сме длъжни да се отчитаме.“ Казваме, че разбираме, че е нормално, разбира се, няма проблем, защото Лариса не би искала да чуе друго от нас. Този череп, останалото от него, отново се превръща в ябълка на раздора, в причина за полемики между Русия и голяма част от останалия свят. На Хитлер ли е? Лъже ли Русия? Лариса очаква най-съществения въпрос — защо смята, че костите са автентични. Отговорът й се състои само от две думи: „Знам го!“ Дина и Николай, нейните сътрудници, също го знаят. Но ние не го знаем. „Как можете да сте толкова сигурни?“ Наизустени изречения, подготвени предварително, повтаряни механично. Лариса ни ги рецитира безпогрешно. Години на проучвания, анализи, кръстосани проверки, извършвани от КГБ и от съветските учени, възможно най-добрите. Този череп със сигурност е негов, на Хитлер. „Във всеки случай официално е той.“ За първи път директорката на ГАРФ нюансира изказа си. Увереността се пропуква лекичко. „Официално“ — терминът не е безобиден. Това е черепът на Хитлер не научно, а „официално“.
	Лана завършва попълването на формуляра. Застаналият пред мен Николай изчезва като по чудо. Кутията за дискети и черепът са на наше разположение. Лицата ни се доближават до пластмасовия капак. Голяма лепенка с марката на дискетите ни пречи да виждаме добре. Опитите ни да извиваме вратове, за да надникнем отстрани, не водят до нищо. Питам с жест дали е възможно да се отвори капакът? Ключът, да се завърти ключът? Жестикулациите ми подействат. Николай вади малък ключ от джоба си и освобождава закопчалката. После се връща на мястото си точно зад мен. Затова продължавам с жестовете. Този път показвам отваряне, повдигане. Правя го два пъти, бавно. Лариса спуска клепачи, Николай разбира и отваря кутията с мърморене. Черепът най-после действително е пред нас.
	{img:fragment.jpg|#Фрагментът от череп, съхраняван в архивите на ГАРФ и приписван от Москва на Хитлер}
	Значи това е Хитлер. Това парче кост, напъхано на тясно в банална кутия за дискети от деветдесетте години. Каква ирония за този, който искаше да прегази Европа и да пороби милиони човешки същества! Хитлер, който се боял да не свърши зад витрина в Москва, изложен от своите руски врагове като обикновен трофей. Дори няма право на обстановка, достойна за значимото място, което е заел в съвременната история: на въплъщение на абсолютното Зло. Руснаците са го забутали някъде в дълбините на архивите си и съзнателно или не, се отнасят с него не по-добре, отколкото с останките на някакво куче. Ако е трудно да се получи разрешение да бъде видян, то не е защото руснаците се опасяват да не го повредят или да не влошат съхранението му, а по политически причини. Повече никой не трябва да проучва и да поставя под съмнение автентичността му. Този череп е черепът на Хитлер. Без никакви уговорки. Поне така е за руснаците.
	Честно казано, обзема ме някакво разочарование. Това ли е най-секретният обект в руските архиви: печално парче кост, прибрано в кутия за дискети? Припомнянето, че става дума за последната човешка останка от едно от най-големите политически чудовища, които познава светът, добавя чувство на отвращение към това разочарование. Но трябва да се съсредоточим. Да се върнем към проучването и да си спомним защо сме тук: за да повдигнем завесата от последните часове на Хитлер. Нека заради това да си зададем правилните въпроси. Къде е намерен този череп? От кого? Кога? И преди всичко, как да докажем, че наистина става дума за Хитлер. Искаме всичко това. И за начало трябва да изследваме този череп. „Да го изследвате?“, учудва се Лариса, която е дочула разговора ни с Лана на английски. „Да, тестове. За ДНК например. Да доведем специалист, съдебен лекар.“ Лана превежда дословно искането ни на руски. Директорката любезно я изслушва, без да я прекъсва. „Така няма да има повече съмнения. Никакви. Няма да има повече въпроси за принадлежността на този череп. Хитлер или не. Не е ли важно?“ И ще се пресекат изкъсо и най-безумните слухове за края на нацисткия тиранин. Хитлер в Бразилия, Хитлер в Япония, на Южния полюс…


>>	Глава II

	_Берлин, май 1945 г._
	Хитлер подклажда много фантазии с образа си на легендарно чудовище, на страховит призрак. Още от падането на Берлин на 2 май 1945 г. зазвучава един въпрос: Мъртъв ли е? Избягал ли е? Според оцелелите от неговия бункер той се е самоубил на 30 април 1945 г. После е бил изгорен, за да не открият трупа му. Тъкмо тази липса на тяло незабавно отприщва порой от слухове за вероятността да е оцелял. На 7 май 1945 г. Леонид Леонов, автор, приближен на съветския режим, публикува пламенен текст в „Правда“: „Ние настояваме за веществени доказателства, че ефрейторът не се е превърнал във върколак. Дечицата на света могат да спят спокойно в люлките си. Съветската войска, както и войските на нашите западни приятели, иска да види трупа на фюрера в естествена големина“*.
	[* Le Monde, 09.05.1945. Превод по: Правда, №109, 7 май 1945 г. Тук и нататък цитатите са сверени с достъпните оригинали на руски или са дадени по вече съществуващи преводи на български. — Б.пр.]
	Тонът е зададен. Докато липсва това окончателно доказателство „в естествена големина“, призракът на Хитлер ще тревожи умовете. А свидетелствата с твърдения, че е забелязан, ще се множат.
	Някои от тези разкази се основават на действителни факти. Един от тях прилича на сценарий за шпионски филм. Става дума за прехода на U-530 — U за _Unterseeboot_, подводница на немски. Въпреки падането на Третия райх подводницата отказва да се предаде на Съюзниците и успява да достигне до аржентинските брегове на 10 юли 1945 г. Може би с тайни пътници на борда.
	На командирския пост на U-530 е един съвсем млад офицер, може би прекалено млад. Той се казва Ото Вермут и е само на двайсет и четири години. Този прост _Oberleutnant zur See_ (старши лейтенант от флота) е издигнат на 10 януари 1945 г. за командир на бойната подводница. През последната година от войната _Kriegsmarine_ (германският военен флот) страда, както и останалите родове войски на Райха, от остра липса на опитни офицери. Разбира се, Ото Вермут не е пълен новобранец, но не е имал време да се докаже. Постъпва във флота още в началото на войната с Полша, Франция и Великобритания през септември 1939 г. Тогава е на деветнайсет години и няма нищо общо с мъжествения образ на арийски воин, възхваляван от германския режим. Ото Вермут прилича повече на изтънчен студент с издълженото си лице, също така източена фигура на границата на хилавостта и почти детски поглед. Веднага е разпределен в подводничарски дивизион на нацисткия военен флот. Щом завършва подготовката си, заминава на мисия през септември 1941 г. като вахтен офицер. Когато през януари 1945 се оказва начело на U-530, подводница от последно поколение с много голям радиус на действие, Вермут не е командвал никога преди. Съдът, който му е поверен, впечатлява. Той е с дължина над 76 метра и може да приеме до петдесет и шест души. Със своите торпедни апарати, мини и палубно оръдие представлява сериозна военна сила. Но младият командир няма да има време да го докаже на практика.
	Изпратената на мисия край американските брегове през април 1945 г. U-530 изстрелва девет торпеда по съдове на съюзниците южно от Лонг Айлънд, край залива на Ню Йорк. Тези атаки се оказват провал. Никой от изстрелите не достига целта. Вермут научава за капитулацията на Германия и получава от командването си заповед да се предаде. Той отказва да я изпълни и решава да бяга към Аржентина. По това време в страната е установена военна диктатура. Макар че под натиска на Съединените щати аржентинските управници са обявили война на Германия на 27 март 1945 г., те продължават да изпитват известно възхищение от нацисткия модел. На 10 юли 1945 г., след двумесечен преход, U-530 акостира на 400 километра южно от Буенос Айрес, при град Мар дел Плата. Вермут се предава в плен със своя съд и своя екипаж. Вестта се разпространява бързо. Заедно с мълвата за присъствието на Адолф Хитлер и съпругата му Ева Браун на подводницата. В добавка към симпатиите си към фашизма, Аржентина подслонява в Патагония германска общност, обитаваща селища в баварски стил. Идеалните съставки на сценарий за укриването на Хитлер в Латинска Америка.
	Веднага щом дебаркира, Вермут е разпитан от представители на аржентинския флот и на военноморските сили на САЩ. Подозират германския офицер, че през нощта е акостирал до други малки градове, няколко часа преди да се предаде на 10 юли. Възползвал ли се е от това, за да остави на брега пътници или документи? На 14 юли 1945 г. американският военноморски аташе, базиран в Буенос Айрес, изпраща доклад във Вашингтон. В него се говори за пристигането на подводницата, която е оставила на брега двама неидентифицирани пътници.
	Аржентинската преса също се захваща с приключението на U-530 и публикува статия след статия за останалия жив Хитлер. Един от тези репортажи, излязъл на 18 юли в списание „Критика“, твърди, че германският диктатор е намерил убежище на Южния полюс. В район, където температурите постоянно са непоносими. За да сложи край на тези слухове, Сесар Амегино, аржентинският министър на външните работи, се принуждава да се намеси официално. Още в самия ден на публикуването на статията той излиза с категорично опровержение. Хитлер не е оставен от германска подводница на аржентинския бряг.
	ФБР все пак разследва на свой ред южноамериканската следа. Още повече че прочутата американска тайна служба също получава изненадващи доклади. Сред тях и онзи по повод Робърт Дилън, посредствен американски актьор в Холивуд. На 14 август 1945 г. той влиза в контакт с ФБР и заявява, че се запознал с аржентинец, който участвал в посрещането на Хитлер в страната му. Отново историята с подводницата! Дилън стига още по-далеч с подробностите. Фюрерът бил дебаркирал заедно с две жени, лекар и още петдесетина души. Те се укривали сред хълмовете на Южните Анди. Хитлер страдал от астма и от язва, също така си обръснал мустака. След проверка от американските специални служби „сензацията“ на Дилън е оставена без последствия.
	Доклади от този вид ще се трупат през годините на бюрата на ФБР. Те се отнасят за Хитлер, но също и за присъствието на други нацисти в Бразилия, в Чили, в Боливия и разбира се, в Аржентина. Не всички такива слухове са безпочвени. Каналите за прехвърляне на нацистки престъпници наистина са съществували. Сред най-известните е мрежата ОДЕССА. Благодарение на нея функционерите на Третия райх успяват в продължение на години да бягат от Европа. Също така е вярно, че Аржентина е предложила убежище на множество нацистки мъчители. Сред най-прочутите са Йозеф Менгеле (лекар в концентрационния лагер Аушвиц, отговорен за варварски медицински експерименти със затворници), Адолф Айхман (един от главните организатори на „Окончателното решение“) или Клаус Барби (шеф на лионското Гестапо). Но няма никаква следа от Адолф Хитлер.


	Десет години след нацистката капитулация, през юли 1955 г., германското правосъдие решава да приключи веднъж завинаги с досието „Хитлер“. Съдът в Берхтесгаден, малък град в Бавария със седем хиляди жители, е определен да разгледа случая. Чисто символичен избор: германският диктатор е обожавал да се оттегля там за отдих. Накарал е да построят там неговата лична резиденция Бергхоф. Тъй че това провинциално съдилище ще трябва да се произнесе юридически за състоянието на фюрера: мъртъв или жив. В избрания момент няма нищо случайно. Той съвпада със завръщането на нацистките пленници, задържани от Съветския съюз. Ключови свидетели на последните часове във _Führerbunker_, противовъздушното убежище, където диктаторът завършва земния си път. Тези приближени на Хитлер са били заловени от Червената армия и незабавно укрити в тайни затвори в Съветския съюз. Техните показания никога не са направени публични, нито са предадени на западните съюзници. Още по-малко на германското правосъдие. Обаче през 1955 г. Москва се съгласява да освободи последните нацистки военнопрестъпници, които гният в нейните зандани. Политически жест, който си има цена за Западна Германия. В замяна тя се ангажира да установи дипломатически и икономически отношения със СССР. Веднага след завръщането им германското правосъдие започва разпити на тези високопоставени нацисти. Благодарение на тях става възможно да се потвърди смъртта чрез самоубийство на Адолф Хитлер и съпругата му Ева Браун на 30 април 1945 г.
	На 25 октомври 1956 г. съпрузите Хитлер са обявени официално за мъртви от съда в Берхтесгаден.
	От този момент нататък краят на повелителя на Третия райх може да бъде вписан и да си остане в историческите книги в целия свят. ФБР също прекратява проучванията си. В продължение на цяло десетилетие американските служби са разследвали навсякъде по света. Вашингтон приема с известно облекчение доказателствата за самоубийството на Хитлер в неговия бункер. Но все пак още липсва най-същественото: тялото. По онова време не съществува никакво веществено доказателство за смъртта му.
	До появата на черепа.


	Началото на 2000-те. СССР не съществува вече осем години, след разпускането му точно на 25 декември 1991 г. Една нова Русия се стреми да се изгради върху развалините на рушащия се от години комунистически режим. Неговият статут на свръхсила се е изпарил едновременно с изчезването на сърпа и чука от знамето му. Либералната шокова терапия, провеждана с умопомрачителна скорост от Елцин, преобръща вече разклатеното социално и икономическо равновесие. В очите на света червената опасност с нейния свръхраздут ядрен арсенал вече е изчезнала окончателно. А нова Русия вече не плаши никого. Руснаците се чувстват унизени.
	През 2000 г. в Кремъл отново се появява надежда. Нов президент поема юздите. Наистина той е млад и малко стеснителен, но скъсва с десетилетието на Елцин с приемани охотно сериозност и решителност. Казва се Владимир Путин и е само на четиресет и седем години. Този подполковник от КГБ има само една цел: да върне цялото великолепие на своята страна и да я постави отново в центъра на световната геополитическа шахматна дъска. За начало той ще припомни, че Русия е велика военна сила. И че тя е спечелила войната срещу Хитлер.
	На 27 април 2000 г., в навечерието на петдесет и петата годишнина от победата над нацистка Германия, Москва организира голяма изложба на своите тайни архиви. Нейното наименование не оставя никакви съмнения за намеренията на руския президент: „Агонията на Третия райх. Възмездието“. Нещо невиждано. Общо сто трийсет и пет непоказвани никога експоната са разкрити пред широката публика. Все документи, които историците на Втората световна война мечтаят да проучат от половин век. Доклади на съветските тайни служби с гриф „Строго секретно“, снимки, предмети… Всичко, което позволява да се вдигне завесата от последните мигове на Хитлер в неговия бункер. Дневникът на Мартин Борман, личен секретар и приближен на фюрера, също е показан. „Събота, 28 април: нашата имперска канцелария вече е само куп развалини. Светът виси на косъм. […] Неделя, 29 април: Ураганен огън над Берлин. Хитлер и Ева Браун се венчаха.“ Снимки на децата на Гьобелс, кореспонденция на нацистки ръководители като архитекта на режима и министър на въоръженията и военната промишленост Алберт Шпеер: „Хитлер се разпада пред очите ни. Превърнал се е в кълбо от нерви и въобще не може да се контролира“. Но гвоздеят на изложбата е друг. В една специална зала. Статия във всекидневника „Льо Монд“ описва гледката: „Върху подложка от червено кадифе във витрината изпъква калциран фрагмент от череп с дупка от куршум“*.
	[* Le Monde, 02.05.2000, Agathe Duparc.]
	Изложбата постига световен успех. Всички големи западни медии я посещават. Руските власти постигат целта си. Или почти. Много бързо изникват съмнения за автентичността на черепа. Въпросите на пресата смущават организаторите. Включително и директора на Държавния архив, прословутия Сергей Мироненко. Същия Мироненко, с чиято сянка се разминахме по дългите коридори на ГАРФ. През 2000 г. той не се притиска към стените, а върви с вирната глава. Властва като цар над руските архиви. Журналистите и историците му се подмазват с бутилки водка и скъпи напитки, за да спечелят благоразположението му. И особено разрешението да се доближат до това парче от череп, извлечено от тайните фондове. В разгара на изложбата недоверието на западните посетители поставя гордия Мироненко в деликатно положение. Какво му дава основания да твърди, че тази човешка останка е на Хитлер? Директорът на архивите постоянно чува тази забележка. Напразно отговаря, че няма никакви съмнения за автентичността й, разбира добре, че това не е достатъчно. Дори Алексей Литвин, един от уредниците на изложбата от 2000 г., е принуден да признае: „Вярно е, че не сме прибягвали до анализ на ДНК, но всички свидетелства водят до извода, че наистина става дума за Хитлер“*.
	[* Liberation, 02.05.2000, Helene Despic-Popovic.]
	Свидетелства? А не неоспорими научни анализи? В този момент Мироненко осъзнава, че има риск да загуби контрол над ситуацията и да разпали нова полемика за смъртта на Хитлер.
	Вместо да отстъпи, той напада и се осмелява да отиде по-далеч. Нова експертиза? Да я направят чуждестранни учени? Никакъв проблем! Директорът на архивите е съвсем сигурен в себе си. Само че току-що е открехнал кутията на Пандора, която няма да успее да затвори отново.
	Разбира се, руските власти никога няма да разрешат такива анализи. А предложението на Мироненко събужда очаквания и със или без разрешения черепът се превръща във върховна загадка на Втората световна война, която трябва да бъде разкрита.


	Лариса Роговая е била дълго време заместничка на Мироненко. Днес съвсем новата директорка на ГАРФ използва същите методи като изтъкнатия си предшественик. Никога не се конфронтира директно с журналистите. Около голямата правоъгълна маса четирима стоим прави и гледаме черепа. Лана, двамата архивисти Дина и Николай и аз, вперили погледи в тези кафеникави парчета кост. Без Лариса, която продължава да седи в големия стол, тапициран с черна изкуствена кожа. Тя изглежда така, сякаш дори се забавлява, докато ни гледа толкова впечатлени и изпълнени с желание да стигнем и по-далеч. Очаквала е нашето желание да се извърши експертиза. Както и Мироненко преди шестнайсет години, тя на свой ред потвърждава, че е съвсем възможно да се предвидят изследвания на черепа. Дори добавя, че самата тя мечтае за такива изследвания. „За нас това ще бъде добра възможност“, твърди тя и ни предлага първата си усмивка от началото на срещата ни. „Да, би било прекрасно. Ние ще ви подкрепим в това, можете да разчитате на нас.“ Дина и Николай пригласят в хор. „Това ще ни даде възможност да потвърдим истината. И да сложим край на разрушителната полемика. Онази, отприщена преди няколко години от така наречения американски изследовател.“
	Внезапната гримаса на Лариса не успява да прикрие дълбокото й отвращение. Двамата й служители се вцепеняват, сякаш са им излели кофа ледена вода на главите. Те полагат мъчителни усилия да запазят самообладание. Какво ги разстройва така? Дали директорката на ГАРФ не намеква за извършеното от екип американски изследователи през 2009 г.? Навремето около случая се вдига голям шум. Ник Белантони, професор по археология от Университета на Кънектикът в Съединените щати, твърди, че е взел проба от черепа. После тази костна проба била анализирана в генетична лаборатория в неговия университет. А резултатът е разгласен в документален филм на американската телевизия „Хистъри Ченъл“. „Костната структура изглежда много деликатна — описва американският археолог. — Костите на мъжете са много по-плътни, а шевовете, които съединяват отделните части на черепа, съответстват на човешко същество под четиресетгодишна възраст.“ Белантони е на път да разруши сценария на руските власти. Като се опира на теста на ДНК, той твърди, че съхраняваният в Москва череп е на жена. Нищо общо с Хитлер. Съмненията избуяват отново. Теориите за заговор и бягство на фюрера намират нов отзвук с тези американски разкрития.
	Сензацията на Белантони незабавно е подхваната от медиите в целия свят. Информацията се обобщава така: руснаците са лъгали от години! За Москва ударът е болезнен и унизителен. И до днес им е трудно да го преглътнат. Особено след като ръководството на ГАРФ заявява, че този американски археолог никога не е забелязван между стените му. Че няма нито следа от разрешение за вземане на проба. Дина взема пак присъствения лист, попълнен от Лана. Няколко имена са записани в графите над нашите. Това са редките посетители, получили привилегията да видят черепа. За над двайсет години не са повече от десет. Дина ни го подава като доказателство за тяхната добросъвестност. „Всички екипи журналисти и изследователи, виждали черепа, са подписали този документ. Вижте, името на този американец го няма. Той не е идвал тук.“ Странно, но пребиваването му в седалището на ГАРФ не е записано в регистрите. За разлика от нашето посещение. Ник Белантони не отрича тази административна особеност. Когато му зададохме въпроса по електронната поща, той отговори само, че „всички процедури за моята работа в руските архиви бяха уреждани от продуцентите на телевизия «Хистъри Ченъл». Затова не е изненадващо, че името ми липсва от този списък. Навярно посещението ми е записано на името на «Хистъри Ченъл» или на продуцентите“.
	Директорката на архивите отхвърля този аргумент. За да бъде съвсем ясна, тя ни пише официален отговор: „Информирам ви, че ГАРФ не е сключвал договори нито с някоя телевизия, нито с г-н Белантони или с който и да е друг за извършване на изследвания на ДНК на частите от черепа на Хитлер“. Тогава без разрешение ли е действал американският археолог? Според руските медии не би могло да бъде другояче. Случаят прераства в национален скандал. Археологът от Кънектикът се оказва в центъра на едва ли не идеологическа полемика: Изтокът срещу Запада, капиталистическият блок срещу бившия комунистически блок. Руската национална телевизия НТВ (близка до властите) през 2010 г. посвещава цяло предаване на „сензацията“ на Белантони. В присъствието на руски историци на Втората световна война и други популярни личности, преживели войната, американецът се опитва да успокои духовете. И особено да не мине за грабител на архиви. За начало той уверява, че е работил напълно законно. „Ние получихме официално разрешение от руските архиви, с които сключихме договор, за да извършим нашата дейност.“ Твърдение, отречено от ГАРФ, както вече видяхме.
	Но да продължим с интервюто на Ник Белантони пред НТВ. Водещият го пита какви изследвания на черепа е извършил. „Вие сте решили да предприемете тези действия, за да вземете лично проби от черепа.“
	Белантони: „Не. Не сме го направили! Получихме тези късчета в кутия.“ Противно на онова, което внушава документалният филм на „Хистъри Ченъл“, оказва се, че американците не са взели лично пробите от черепа. Реакцията на водещия не закъснява: „Когато получихте тези късчета в пластмасова кутия, уверихте ли се, че произхождат от правилния череп? Имахте ли съмнения, или не?“.
	Белантони: „Да…“
	Американецът се чувства все по-неловко. Той се опитва да спаси положението, като се връща към резултатите от експертизата си.
	Белантони: „Знаете ли, има куп затруднения, когато се работи с изгорени останки. За генетиците представлява истински кошмар да се изучава такъв материал. Изключително трудно е да се извлекат от него маркери, посочващи пола. Все пак успяхме да установим, че хромозомите, които съдържа, са на жена. Следователно може да се заключи, че черепът, който се съхранява при вас, принадлежи на жена. Може би това е Ева Браун, но не сме сигурни.“
	Сред поканените в студиото на предаването е една жена, вече на възраст, която се възмущава. Казва се Рима Маркова. Тази прочута актриса от съветските филми въплъщава носталгията по сталинския режим. Макар че е на осемдесет и пет години, не й липсва страст: „Как е могъл да вземе тези късчета? А сега признава пред всички, че ги е откраднал! Трябва да влезе в затвора заради извършеното“.
	Белантони: „Аз съм само един учен, който беше поканен да изследва този череп.“
	Рима Маркова: „Кажете ни кой ви даде тези образци? Персоналът на архивите или представители на вашата телевизия?“
	Отново същият въпрос. Белантони е притиснат. Ще се пречупи ли на живо?
	Белантони: „Имахме разрешение да извършим оглед и да вземем образци. Това беше включено в договора ни. Държа да подчертая още веднъж, че работих по този проект като учен. Ако са ви необходими повече подробности, задайте този въпрос на ръководителите на телевизията*.“
	[* „Хистъри Ченъл“. — Б.а.]


	Изминали са шест години. На свой ред поискваме от Ник Белантони да ни обясни как се е сдобил с тези образци от череп. Отговорът му не закъснява: „На нашия екип беше позволено да вземе няколко парченца обгорени кости, които се бяха отронили от черепа. Не сме повреждали или вземали проби от самия череп […]. Не аз донесох тези парченца в Съединените щати. Те ни бяха предадени за изследване от продуцентите, когато се върнахме в университета. Предполагам, че тези парчета са предоставени официално. Можете да го проверите при «Хистъри Ченъл».“
	Направихме точно това.
	Джоана Форшър е била продуцентка на документалния филм на Ник Белантони за черепа на Хитлер. Отговорът й на нашите въпроси е забележително лаконичен: „Често са ми задавали този въпрос, но за съжаление, не мога да разкрия подробности за начина, по който получихме достъп до черепа“. И завършва със загадъчна забележка: „Така или иначе обстоятелствата около нашия достъп не могат да се повторят“.
	Седем години след посещението на Белантони и на екипа на „Хистъри Ченъл“ мистерията си остава пълна. А ГАРФ дълбоко травматизиран.
	Лариса стиска зъби. Гневът й не е насочен към нас. Погледът й пронизва Дина и Николай. Корупционна афера? Подкуп за някой служител на архивите, за да остави за няколко минути американския изследовател насаме с „трофея“ на Сталин? „Не знаем какво е станало“, отсича директорката и се изправя. „Сигурното е, че е било незаконно и ние отричаме резултатите от тези анализи.“
	Надвисва заплаха срещата ни да бъде прекратена. Трябва да намерим начин да я продължим, да спечелим време, за да убедим директорката в добрите си намерения. Ние също искаме да направим изследвания на този череп. Кой може да ни осигури такова разрешение? Лана задава този най-съществен въпрос, единствения, който има значение, в момента, когато Лариса напуска помещението. Отговор няма. Лана не се отказва, следва я в коридора, не изостава. Те вече стигат до приемната, още няколко метра и директорката ще се скрие в кабинета си. А руските разбирания за приличие няма да ни позволят да влезем там без покана. „Как да постъпим?“, повтаря Лана възможно най-любезно. „Само вие ли можете? Администрацията на президента?“ Лариса се обръща раздразнено. „Със сигурност не и аз — започва тя и добавя: — обърнете се към Следствения комитет! Става дума не за друго, а за криминално разследване на труп, на част от труп. Правното управление може да поднови това следствие.“ Сивите стени около нас никога не са изглеждали толкова потискащи, колкото в този момент. Капанът щраква. Руската бюрокрация, тази отблъскваща рожба на седемдесет години съветска власт, ни дебне, готова да ни погълне. „Знам, това може да отнеме месеци, но аз ще подкрепя вашето искане.“ Лариса сякаш усеща нашето разочарование. Изглежда, дори донякъде съжалява. „Не се безпокойте“, казва ни накрая. _Спасибо, спасибо._ Лана й благодари и ми дава знак да го направя и аз. Лицето на директорката отново се разведрява. „Всъщност кой ще дойде да направи изследванията? Намерете някого с безупречна научна репутация и да не е американец. Преди всичко да не бъде американец.“


>>	Глава III

	_Москва, октомври 2016 г._
	Войната в Сирия, конфликтът в Украйна и анексията на Крим, евентуалната намеса в американските избори… Толкова кризи, свързани с Русия, толкова причини режимът на Путин да се затвори в себе си и да усложни още повече нашето разследване в държавните архиви. „Моментът не е подходящ“, повтарят ни в различните служби из лабиринта на руската администрация. Следващия месец условията ще бъдат по-добри, след летните отпуски, после след празниците на Вси светии. Така минават шест месеца. Три нови посещения в града на Иван Грозни, три нови полета Париж — Москва и обратно, с какъв резултат? За нищо! Лариса е запазила поста си на директор на ГАРФ, но не ни отговаря повече. Нейният секретариат издига стена между нея и нас с ловкост, граничеща с чудото. Моята колежка Лана е израснала в тази страна по времето, когато тя още се е наричала Съветски съюз. Тя разбира реакцията на руските власти. „В очите на моите съотечественици Западът ни желае злото, отхвърля ни — обяснява ми тя. — Нашето разследване за Хитлер не е безобидно. Тази история с черепа е важен символ в Русия, символ на нашите страдания през Втората световна война, на нашата съпротива и на нашата победа. След представянето на черепа пред широката публика неговата автентичност постоянно се подлага на съмнения. По този начин ни отнемат по малко от славното минало на Съветския съюз.“
	А когато едно от тези поставяния под въпрос идва отгоре на всичко от американец, подкрепян от американски университет, в документален филм за американска телевизия, това за руснаците не може да се дължи на случайност. Няма как да е друго, освен опит за дестабилизация от страна на някогашните американски съюзници. Повече от седемдесет години след май 1945 г. Вашингтон и Москва, изглежда, продължават да си оспорват бащинството на окончателната победа над Хитлер. И това прави толкова деликатно в Русия всякакво разследване на досието „Хитлер“. И преди всичко толкова сложно.
	_Human factor_, не престава да напомня Лана. Повтаря на висок глас тези две думи като някаква защитна мантра, като заклинание от кабала. „В моята страна — настоява тя — не трябва да действаш рационално, а да се оставиш да те води инстинктът и да разчиташ на слабостите на събеседниците.“ Добре, тогава човешкият фактор. Щом многото ни официални искания нямаха резултат, ще заложим всичко на упорството.


	Уличката „Холзунов“, престижен квартал в древния център на Москва. Седалище на ГАРФ, Държавния архив на Руската федерация.
	Поради редовните ни посещения седмичният график на охранителите вече не крие тайни за нас. Вторникът е за предпочитане. В този ден проверките на входа се извършват от една по-скоро симпатична охранителка. Нищо общо с намръщения и ограничен мустакат мъж от понеделник или с простоватия с нос като картоф от петък. Нисичка, винаги засмяна зад стойката си, охранителката от вторник всеки път задейства турникета и ни пуска да влезем без проблеми. Този вторник през влажната есен тя не променя добрите си навици. Не се чуди каква е причината за идването ни. „Пак за Хитлер, нали?“ Има ли още някой в ГАРФ, който не го знае? „В кой отдел отивате този път?“, пита, докато търси имената ни в регистъра си. „А, Дина, отивате при Дина Николаевна Нохотович?! Предполагам, че знаете къде да я намерите. Направо, последната сграда в дъното на двора.“ Лана довършва изречението вместо нея. „Средната врата, четвъртия етаж, веднага вляво.“ Разменяме си репликите без напрежение. Но и аз, и Лана всъщност сме напрегнати. Заложили сме много на това посещение.
	Дина Нохотович беше тук, когато преди шест месеца оглеждахме черепа заедно с директорката на ГАРФ. Тя присъства на събитието заедно с един свой колега, бледния Николай. Дина вече няма възраст. Времето е престанало да въздейства на тази дребничка енергична жена. Дали мрачните зали на руския държавен архив не крият някакви вълшебни сили, някаква капсула на времето? Защо не. Само изкачването пеша до нейния кабинет създава впечатлението за потапяне в отдавна отминалата епоха на съветската тоталитарна утопия. С всеки преодолян етаж се връщаме десет години назад. Докато се катерим, стъпалата и стените стават все по-изтъркани. Когато стигаме до площадката на четвъртия етаж, сме се озовали четиресет години назад. Ето че сме в средата на шейсетте години. Ерата на Брежнев. Точно тази, в която обитава още и завинаги завеждащата специалните фондове на ГАРФ Дина Нохотович.
	Идеята да се срещнем насаме с тази изтъкната служителка на ГАРФ не ни бе хрумнала веднага. Първата ни среща миналия април не беше особено сърдечна. Сдържана, за да не кажем безмълвна, пасивна, а после почти враждебна към нас, тогава Дина не представляваше никакъв особен интерес за нашето проучване. Или поне така си въобразявахме. Още не бяха ни разкрили нейната тайна. Това се бе случило едва наскоро, малко преди нашата среща в този ден в края на октомври. С Лана отново изучавахме документи от архивите в читалнята на ГАРФ. Една млада архивистка се учуди, че ни вижда толкова често. Макар че беше прекомерно стеснителна, тя накрая се престраши да ни попита за повода за нашето присъствие. Черепът на Хитлер, смъртта му, проучването. И очакването за изследване на човешките останки. „Костите? Но тях ги намери тя, Дина.“ Черепът?! Нашата реакция беше толкова жива, че стресна младата архивистка. Нямаше значение. Непременно трябваше да научим повече. Значи Дина е открила черепа, но как? Кога? Къде? „Най-добре е да говорите с нея“, отвърна нашата информаторка, заела отбранителна позиция. „Вижте, ето я, направо я попитайте.“ Началничката на специалните фондове, нашата нова приятелка Дина, приключваше работен ден, започнал много рано, и нямаше как да не е вече уморена. Докато старата архивистка заключваше дебелата бронирана врата, една от многото, които водят към стелажите с архиви, Лана приложи на практика своята теория за _human factor_. Несполука. Дина не поддаваше. Какво искаха пак от нея? Тя нямаше време. Нямаше желание. Лана губеше почва под краката си, не намираше никакъв ъгъл, никаква издатина, в която да се вкопчи. А тщеславието? Това можеше да подейства. „Не е ли неестествено, че не ви споменават във всички тези статии за черепа на Хитлер?“ Помолих Лана да преведе дословно. Тя се справи отлично. Продължих, без да дам възможност на Дина да отговори. „Току-що ни казаха, че черепът се е появил отново само благодарение на вас! Вашето откритие е историческо, фундаментално. Обществеността трябва да научи.“ „Да, да.“ Дина отговори с няколко „да“. Съгласи се. Коридорът, в който разговаряхме, беше не по-голям от два квадратни метра. Свързваше три врати и асансьора. Обратното на идеално място за изслушване на изповед. „Чай, искате ли да се видим на чай, в сладкарница, в ресторант? Ще можем да поговорим по-спокойно.“ Несръчност на дебютант, непознаване на руската култура, щеше да ми обясни Лана по-късно моята грешка. Мъжът не бива да кани жена на чашка, дори ако тя е на възрастта на баба му. Среща в нейния кабинет, да, това е възможно. Утре? „Защо не, утре. Щом желаете. Но се съмнявам, че ще ви е много интересно“, превземаше се Дина като ученичка.
	Ако за равнището на значимост на някоя служителка се съдеше по размерите на кабинета й, Дина би могла да претендира за длъжността на „жена пред тоалетната“. Съвсем не такъв, какъвто би подхождал на завеждащата специалните фондове на огромните държавни архиви на цялата Руска федерация. Какво прегрешение би могла да извърши тази жена, за да се озове в толкова малка и неудобна стаичка? С нисък таван и тясно прозорче, през което и дете трудно би промушило главата си, кабинетът й не може да побере повече от трима души, без да свърши въздухът вътре. В него се влиза направо от стълбището, там, където на другите етажи обикновено са разположени тоалетните. Оттук и „жената пред тоалетната“.
	Платинен купол от тупирана коса, висок десетина сантиметра, бавно се поклаща пред нас над маса от гетинакс. Дина седи и работи в полумрака. Пристигането ни не смущава нейните занимания. Бароковата й фризура се съпротивлява на законите на земното притегляне и остава здраво закрепена за черепа й. Никакъв непокорен кичур не се отделя от плътната маса. Перука ли е? Без дори да вдигне глава, Дина се обръща към Лана. Напомня колко скъпоценно е времето й. В отговор ние я уверяваме, че напълно го разбираме и се извиняваме, задето прекъсваме работата й. Лана никога не пести любезностите. Дина я изслушва не без удоволствие и решава най-после да ни погледне. „Бях забравила за срещата ни. Както ви казах вчера, не знам дали мога да ви помогна с нещо, а и ми остават толкова документи за обработване.“ Преобразяването е впечатляващо. Трогателно. Дина се е издокарала като за бал. С руж по бузите и устните. Розов, ако не е пурпурен или пък лилав, във всеки случай много ярък. Не, Дина не ни е забравила. Тя ни е очаквала. За първи път от много време двамата с Лана се отпускаме. Разговорът би трябвало да мине добре.


	Сайгон е паднал. Войските на Виетконг са победили след две десетилетия война. В тази 1975 година комунистическата доктрина триумфира и се разпространява по всички континенти. Съветският съюз надвисва над света както никога досега и общува като равен с равен със Съединените щати. В Москва недостигът на храни е изчезнал отдавна, а политическите чистки стават все по-редки. Най-после за съветските хора бъдещето изглежда светло. Леонид Брежнев ръководи страната от единадесет години. Има тежкото лице на апаратчик, наистина без особени качества, но съвсем не така ужасяващ като Сталин. Тъкмо в този почти умиротворен Съветски съюз животът на Дина Николаевна Нохотович, тогава на тридесет и пет години, се преобръща за една нощ. ГАРФ още не е създаден. Цялата държавна администрация (пълен труизъм, защото в Съветския съюз не съществува частен сектор) се труфи с наименования в съветски стил. Администрацията, за която работи Дина, не прави изключение и носи строгото название Централен държавен архив на Октомврийската революция и социалистическото строителство. Това става преди четиресет и една години. В друга епоха, в друга страна, при друг режим.
	Дина машинално свива устни след всяко изречение. Очите й се взират в някаква въображаема точка далеч от сегашния момент, от мъничкия й кабинет в ГАРФ и от тази неокапиталистическа Москва от XXI век. Тя мълчи дълго. После започва разказа си. „Току-що бях назначена за завеждаща «секретния» отдел на архивите. Беше през 1975 г. Тази длъжност не можеше да се сравнява с никоя друга, защото ставаше дума за поверителните документи за историята на нашата страна, всъщност на Съветския съюз. По онова време държавата функционираше перфектно, не ни липсваше квалифициран персонал. Общоприетите процедури изискваха моят предшественик да сподели основната информация, онова, което щеше да ми позволи да изпълнявам добре задачата си. Странно, но това така и не се случи.“ Бившият шеф на „секретния“ отдел просто изчезва. Заминал, отлетял, без следа. Сякаш никога не е съществувал. Впрочем днес Дина не успява да си спомни името му. Какво е станало с него? Внезапно преминаване на друга работа? Инцидент? Тежка болест? Дина така и не узнала, а и не питала. Навикът от сталинските времена или според някои инстинктът за оцеляване още тегне над този „рай“ за народа. В Съветския съюз онзи, който изчезва, не може да разчита на нищо от оставащите. Споменът за него се заличава от колективната памет. В средата на 1970-те години Дина не смята да се прави на герой, нейният предшественик е неоткриваем, толкова по-зле. Тя ще се оправи и без него.
	„Нямах търпение да разбера какви типове документи са ми поверени. Спомням си, че когато влязох в новия си кабинет, заварих там няколко сейфа. Ключовете ми бяха предадени от охраната и можех да ги отворя.“ И днес тези огромни сейфове се извисяват в повечето от помещенията на ГАРФ. Какво крият те? Всичките ни опити да научим останаха без отговор. Може би просто са празни. Останали са там, защото са твърде тежки, за да бъдат изнесени. През 1975 г. сейфовете на Дина наистина служат за нещо. „Вътре имаше документи, но също и предмети. Най-учудващото беше, че никой от тези предмети не беше инвентаризиран. Никакъв индекс, никакъв регистър, никаква класификация. Сякаш не бяха там.“ Мнозина по онова време биха върнали бързо всичко в сейфа и биха се постарали да забравят за съществуването му. Но не и Дина. „Исках да разбера, не се страхувах. Защо трябваше да ме е страх? Не вършех нищо забранено. Повиках една колежка и двете започнахме да проучваме този трезор. Имаше предмети, увити в плат. Някои бяха по-големи от другите. Трябва да призная, че когато отворих най-малкия пакет, доста се уплашихме. Вътре имаше парче от човешки череп.“
	Разказът й е прекъснат от някакво странно метално дрънчене. Шумът се приближава към кабинета на Дина. Оказва се Николай. Влиза, като бута пред себе си количка от супермаркет. Николай Владимирцев с бледния си тен и притесненията си при боравенето с черепа. Липсва само директорката на ГАРФ, за да сме в пълен състав. Дина не е изненадана. Тя става и ни подканя да я последваме. Разговорът ще продължи в залата, където ни позволиха да огледаме черепа преди шест месеца, на партера на сградата. Без да си прави труда да отговори на поздрава ни или поне да се извини, че е прекъснал интервюто, Николай ни следва със смешната си количка. Потракването на колелата по настилката отеква из заспалите коридори като някаква адска машина. Когато стигаме до залата с правоъгълната маса, Дина се настанява и ни предлага да направим същото. Николай паркира количката си в ъгъла и изважда от нея опърпани картонени папки и някакъв пакет, увит в плътен памучен плат. Сцената се разиграва безмълвно. Дина направлява с жестове другаря си и му сочи къде да постави вехториите. Папките в края на масата, протрития плат точно пред нас. „Ето… Всичко, което открих, се намира тук.“ Едновременно с думите на Дина нейният колега разтваря плата с широк замах и разкрива… крака от маса. „Приближете се. Имате право.“ Николай си е възвърнал дар словото и става почти бъбрив. „Ето го другото доказателство за сигурната смърт на Адолф Хитлер, ето следите от неговата кръв по дървените части от дивана му.“
	{img:darveni_chasti.jpg|#Дървени части от дивана на Хитлер с тъмни петна. От кръвта на Хитлер ли са?}
	Дали Лариса, директорката на ГАРФ, знае, че ние сме тук, с историческите веществени доказателства? Дали тя е организирала това малко представление? Обратното би било учудващо. Нищо не може да бъде решено без нейното съгласие. Особено след съмнителния епизод с американския археолог. Не оставям Лана да се намесва пак със своя _human factor_, а подхващам нишката на въпросите ни към двамата ни нови скъпи приятели Дина и Николай. „Освен черепа там бяха и тези парчета дърво“, потвърждава тя. „В началото, когато извадихме кутиите от сейфа, нямахме никаква представа какво биха могли да бъдат. Продължихме да претърсваме и намерихме лист хартия. На него пишеше: «Това е парче от черепа на Адолф Хитлер. Да се предаде в Държавния архив». Без да искаме, бяхме извадили на бял свят една от най-големите загадки след 1945 г.“
	Култ към секретността, безкрайна грижа за опазване на информацията и наказания при нарушаването на тези две правила — дълго време професионалният живот на Дина се свежда само до това. Разбира се, архивистката не принадлежи към КГБ, но въпреки това трябва да се държи като шпионка. Не за удоволствие, а по задължение. Служителите в архивите на Съветския съюз според ранга си и равнището си на достъп са подложени на същото параноично следене от властите. Просто защото са допуснати до самото сърце на матрицата на режима: неговите тайни, които не могат да бъдат признати. Масовите убийства в Катин, онези хиляди полски офицери, екзекутирани по заповед на Сталин през Втората световна война, договорките с лидера на националистически Китай, десния Чан Кай-ши, срещу комуниста Мао или пък подмолните войни в самата Червена армия. Онзи, който контролира архивите, може да пренапише официалната история и да разбие с едно щракване на пръстите оформящите я легенди. Защо да се учудваме, че за разлика от множество държави, Русия продължава да държи под ключ миналото си? Днес условията за проучване в архивите си остават прости: от една страна, има документи в открит достъп, а от друга — такива, които могат да засегнат върховните интереси на страната. Последните спадат към категорията „чувствителни“ и не могат да бъдат проучвани без специално разрешение от най-високо място на режима. С други думи, почти никога. Проблемът с руските документи е, че всеки може да се окаже в категорията „чувствителни“.
	Дина, с нейната скромна длъжност на архивист, е принудена да води живот на парий без никаква тръпка на приключение. Поне до падането на режима в края на 1991 г. „СССР, тогава бяха други времена, други правила“, признава тя с гримаса. Дали е гримаса на неодобрение, или на носталгия? „През 1975 г. животът не приличаше на днешния. Говоря за мисленето, за материалните условия, за всичко. В нашата работа трябваше да спазваме принципи. Много неща се смятаха за «секретни».“ Един от най-важните сред тези принципи е да се пазиш от всичко. От колегите, от съседите, от собственото семейство. И да докладваш на началниците си за най-дребното подривно действие. Да намериш черепа на Хитлер, скрит в кутия на дъното на сейф в архивите, нещо подривно ли беше? Потенциално, да.
	След откритието си Дина не можела да върне нещата назад. Трябвало да докладва нагоре. Много бързо се оказва, че никой в нейната служба не е чувал нищо за тези човешки останки. „Мисля, че само моят предшественик е знаел, че са там. Но тъй като той беше изчезнал, така и не бях осведомена за тази история.“ Това ли е всичко? Дина открива черепа на Хитлер и нещата спират дотук? Не са ли я възнаградили? Повишение, по-голям апартамент в квартал за заслужили другари? „Нищо подобно. Директорът на архивите ми нареди никога да не говоря за това. Вие не можете да разберете, и двамата сте много млади. Но, Лана, вие сте рускиня. Познавате съветската система, нали?“
	Лана не е забравила нищо. Тя често говори за СССР с вълнение, както човек си припомня далечни детски преживявания. Брежнев бил надебелял и остарял. Той още ръководел страната, когато се родила Лана. През 1978 г. Само няколко години след премеждието на Дина. „По онова време обстановката беше наистина особена — продължава старата архивистка. — Много особена. Информацията за този череп можеше да струва живота на онзи, който не умееше да си държи езика зад зъбите. Хитлер и неговите кости си оставаха в категория «Строго секретно». През всички тези години никога не измених на дълга си да мълча.“ Николай е поставил пред нас фотоалбум. Той навярно вече знае наизуст историята на колежката си, затова не й обръща особено внимание. В албума грижливо са залепени поредица черно-бели снимки, обградени с рамки от черно мастило. До всяка от снимките има по-дълго или по-кратко пояснение, написано четливо на ръка.
	{img:album.jpg|#Албум от съветското разследване от май 1946 г. за смъртта на Хитлер. Тук изглед към аварийния изход на Führerbunker}
	Лана ми ги превежда. „Вход на Новата имперска канцелария. Градините на Канцеларията. Вход на бункера…“ Държим в ръце фотоотчет от разследването за смъртта на Хитлер. Датира от май 1946 г. Всичко е тук, външният изглед на бункера, също вътрешността и най-вече мястото на престъплението или поне на самоубийството. Но няма тяло. Диванът, на който се предполага, че е умрял Хитлер, е сниман от всички страни.


	Отпред, отстрани, отдолу, никоя гледна точка не е пропусната. Подлакътниците са привлекли особеното внимание на разследващите. И има защо, ясно се различават тъмни петна по дясната страна на дивана. На следващата страница пак има снимки на подлакътниците, но този път те са отделени от дивана. Пояснението уточнява: „Части от канапето със следи от кръв. Тези части бяха иззети, за да послужат като веществени доказателства“. Формата и размерите им съответстват напълно на парчетата дърво, донесени от Николай. „Същите са — потвърждава Дина. — Съветските тайни служби са ги откъртили от дивана, за да ги приберат в Москва. Възнамерявали са да направят анализи на тези следи от кръв и да се уверят, че наистина е бил Хитлер.“
	Николай вдига едно от дървените парчета и ни показва от коя страна на подлакътника са взели проби съветските учени през май 1946 г. Очевидно архивистът не е сложил стерилни ръкавици. Знае ли, че така унищожава евентуалните следи от ДНК? Не ни разбира, когато му правим забележка. Какъв е бил резултатът от пробите през 1946 г.? „Беше кръв от група А“, намесва се Дина. Кръвна група, широко разпространена сред германското население (близо 40%) и най-вече тази, която според нацистката доктрина доказвала принадлежността към „арийската раса“. Разбира се, Хитлер е бил от тази кръвна група.
	Последните страници на фотоалбума са посветени на черепа. Онзи, приписван на Хитлер, онзи, който успяхме да зърнем за няколко мига в същата тази зала. На една от снимките начертана с червено стрелка сочи към дупка в черепа.


	Съветските тайни служби обръщат внимание на нещо, което прилича на изходен отвор от проектил. Ако този череп е наистина на диктатора, значи той е получил куршум в главата. Кощунствена хипотеза през 1975 г. И безкрайно опасна за Дина. Чак до падането на Съветския съюз Москва не отстъпва. Хитлер се е самоубил с отрова, оръжието на страхливците в очите на съветските управници. Тази версия, потвърдена от самия Йосиф Сталин, не може да издържи, ако бъде разкрит черепът с дупка от куршум.
	На Дина ще й се наложи да живее десетилетия с тази тайна. Тя няма да има право да пътува в чужбина, ще бъде наблюдавана от властите и няма да може да си сменя работата. Така тя прекарва четиресет години на един и същ пост, вехнеща сред прашни документи, които никой не може да проучва. „Нашият отдел се наричаше «отдел на специалните фондове» — продължава тя. — Тук се съхраняваха само поверителни досиета. Не можеше и дума да става да бъде разсекретено каквото и да е. Никой от служителите от този отдел нямаше право дори да спомене с какво се занимава. Не обсъждахме документите, за които отговаряхме, дори помежду си. Между етажите нямаше никаква комуникация.“ Издокараната седемдесетгодишна жена и днес продължава да изпълнява мисията си все така отговорно. Но желанието и удоволствието отдавна са я напуснали. Дина вече не разбира добре новите правила в своята страна. Разсекретени, отново засекретени, кои документи са достъпни? Тя се обърква. „За първи път можах да говоря свободно за този череп в началото на 1990-те години. Моите началници изведнъж разтвориха всички врати пред изследователите. Дойдоха историците, а много бързо след тях и журналистите. Много журналисти. И тогава всичко се усложни.“ Статия, публикувана в руския всекидневник „Известия“ на 19 февруари 1993 г., слага началото на кризата. „Държа в ръцете си останките от черепа на Хитлер“, пише тогава руската журналистка Ела Максимова. „Те се съхраняват в дълбока тайна, в картонена кутия, надписана със синьо мастило, заедно със зацапани с кръв части от диван, който се е намирал в бункера.“ Тя първа публикува сензацията. Новината веднага е подхваната в целия свят. От много години се носят слухове, че КГБ не е унищожил тялото на фюрера, а го пази скрито някъде в Москва. А сега един национален вестник потвърждава, че легендата отчасти е вярна. Но не е ли фалшификат този череп? Не е ли това една от онези манипулации, на които руснаците са такива майстори? Западните историци веднага се разбунтуват. Те твърдят, че всичко това е невъзможно. Черепът на Хитлер? Как ли не!
	{img:snimka_na_fragment.jpg|#Снимка на фрагмент от черепа, приписван на Хитлер, Разследващите са посочили със стрелка отвора, вероятно получен след изстрел}
	От своя страна чуждестранните медии са настървени. Те искат да видят. В Русия, смъкнала наскоро вехтите комунистически одежди, парите диктуват правилата. Всичко се купува, всичко се продава, всичко си има цена. Включително и черепът на Хитлер? Някои твърдят, че е така. Напрежението се покачва, когато кореспондентът на немското списание „Дер Шпигел“ разказва, че са му предложили достъп до костите и до шест досиета с разпити на очевидци на последните часове на Хитлер срещу голяма сума пари. При това не в рубли. Но руснаците се оказали твърде алчни и от „Шпигел“ предпочели да се оттеглят от наддаването. „Не бихме дали и половината от това, което искаха“*, обяснява по онова време кореспондентът на немското списание в Москва. „Тези статии ни създадоха големи неприятности — продължава Дина. — Журналистите… Тези истории, че сме отказвали да покажем черепа, че сме искали пари, са лъжа. За да го докажат, нашите власти решиха по-късно да организират през 2000 г. голяма изложба за края на войната и да представят на нея останките на Хитлер.“ С успех, както е известно. Но следват нови скандали за идентификацията на черепа и решението на руските власти да върнат обекта в сейфа му и да не допускат повече журналистите да го доближават.
	[* The Independent, 20.02.1993, Helen Womack.]
	„Естествено, всички искат да знаят дали наистина става дума за Хитлер.“ Николай не успява да прикрие постоянното си леко раздразнение. „Искате да проучите този череп, да го изследвате, защо не? Аз знам със сигурност, че е неговият. Знам как се е самоубил Хитлер. Чел съм всички досиета от следствието. Още от 1945 г. и началото на разследванията всичко е ясно. Но щом искате да започнете всичко отначало, моля, заповядайте.“ Дали това не е най-сетне отговорът на многобройните ни искания? Дали странният архивист не ни предава решението на своята директорка? „Значи можем да направим изследвания на черепа? Така ли?“ Дина и Николай се споглеждат. Колебаят се да заговорят отново. „Нашите задължения са да съхраняваме във възможно най-добро състояние архивите, за да могат да ги използват бъдещите поколения. В тях не влизат научните анализи.“ Николай не отговаря ясно. Лана му обръща внимание възможно най-любезно. Той отвръща със същия монотонен и писклив глас. „Всички тези въпроси не ни засягат.“ Усмивка. Винаги запазва усмивката си. Макар че този път е леко разкривена. Явно трябва да насочим усилията си към Дина с нейната възраст и огромен стаж в службата, за да получим този толкова важен отговор. „Мисля, че е възможно. Да.“, съгласява се тя най-после. Кога, как, от кого? Толкова параметри трябва да се определят, толкова въпроси да се изяснят. Можем да се върнем много скоро с един голям специалист. Вече сме го избрали. Той е в течение. „Името му?“, пита Николай. „Познавате го, обяснихме всичко в писмата си. Казва се Филип Шарлие. Французин. Той е доктор по съдебна медицина. Светило във Франция. Със сигурност сте чували за идентифицирането на черепа на Анри IV, той го направи.“
	Имаме съгласие. Лана говори с двамата архивисти, за да потвърди окончателно това, което току-що са ни съобщили. През това време аз оглеждам жадно досиетата, които Николай се е погрижил да донесе. Това са доклади на съветските тайни служби за смъртта на Хитлер. Имам право, по изключение, да ги снимам. „Всичките?“, питам. Николай ми отговаря утвърдително. Не се дърпам. Вземам всичко. Дина ме гледа под око. Усещам неохотата й. Чужденец да снима свободно нейните скъпоценни документи, тя не може да го приеме. Върти се около мен, промърморва няколко думи на руски. Не разбирам нищо и това ме устройва. Тя повтаря същите думи. Аз продължавам. Внезапно тя се ядосва и повиква Лана, която още разговаря с Николай. Започва да говори припряно на колежката ми и да ме сочи с пръст. Лана се обръща към мен, леко притеснена: „Трябва да престанеш. Имаш право само на десет снимки. Не повече!“. Правя се, че не съм чул нищо и продължавам. Сега вече Дина започва направо да ругае Лана. Защо десет? Опитвам се да спечеля време и се правя на удивен. Николай каза, че няма ограничения. „Толкова“, отговаря Лана. „Тя смята, че десет са достатъчни.“ Как да се сърдим на скъпата Дина? Тя е посветила целия си професионален живот на опазването в тайна на тези документи. Четиресет години ги е предпазвала от недискретни погледи, това не се забравя. Представям си какъв шок е за нея да види мен, французина, капиталиста, да ограбвам пред очите й съкровището на професионалния й живот. Но е реагирала прекалено късно, аз привършвам. Всичко е снимано. Досиетата за Хитлер вече се намират в паметта на смартфона ми. Стотици страници, които трябва да бъдат преведени и погълнати. Къртовски труд.


>>	Глава IV

	_Париж, октомври-ноември 2016 г._
	Първите преводи на документите, снимани в ГАРФ, не закъсняват. Лана прави чудеса. Изпраща ми ги обикновено вечер, след работния си ден. Извън нашето проучване за Хитлер, тя продължава да сътрудничи на руски медии. А аз се прибирам във Франция. Подреждам по теми и дати преведените текстове. Някои си остават доста неясни. Множество непознати имена и неразбираеми абревиатури задръстват изреченията в административен стил. Руските следователи не са си падали по поезията. Работата им се подчинява на ефикасността и прецизността. Ето един от първите получени документи:
C>
#	Строго секретно
	До другаря Сталин
	До другаря Молотов

	На 16 юни 1945 г. НКВД на СССР представи под №702/b на Вас и на другаря Сталин получените от Берлин от другаря Серов копия от протоколи от разпитите на някои членове на обкръжението на Хитлер и на Гьобелс, отнасящи се до последните дни от пребиваването на Хитлер и Гьобелс в Берлин, както и копия от доклада за съдебномедицинската експертиза на предполагаемите трупове на Хитлер и Гьобелс и на техните жени.
C$
	Нищо не липсва: нито значимите исторически имена Сталин, Хитлер, Гьобелс, нито акронимите НКВД и СССР. А това е само началото. Други имена и други също толкова ярки абревиатури ще преследват мен и Лана през месеците на това проучване като призраци, изникнали от прокълнатото минало. От германска страна: Химлер, СС, Гьоринг, Третият райх. От съветска страна: Берия, Молотов, Червената армия, Жуков.
	Освен тези доклади сме се сдобили с поредица надписани снимки и няколко рисунки. Включително и схеми на бункера на Хитлер. Нарисувани са с молив от пленници, есесовци, членове на близкия кръг на фюрера. Направили са го по нареждане на руските тайни служби. Целта е била да разберат как е бил организиран животът в противовъздушното убежище на техния враг. Всичко е анотирано подробно. Апартаментът на нацисткия диктатор, стаята на Ева Браун, нейната баня, заседателната зала, тоалетните…
	{img:plan_bunker.jpg|#План на Führerbunker, начертан от пленения есесовец Рохус Миш по заповед на съветските следователи (Архиви на ГАРФ)}
	Сред събраните в ГАРФ документи се намират и няколко десетки страници на немски език. Някои от разпитите на нацистките затворници са били транскрибирани направо на техния език, на ръка. Пишещите машини на Червената армия са били най-често с букви на кирилица. За щастие, почерците на съветските преводачи са доста четливи. С изключение на един случай, в който буквите изглеждат като неразбираеми драскулки, без да се смятат безбройните задрасквания. Заради този отчет на ръба на неразгадаемото едва не изтекоха очите на двама от преводачите ми от немски. Първият се предаде накрая, а вторият ме помоли в бъдеще да не разчитам на него, ако случаят се повтори. Но усилията им не бяха напразни: благодарение на тях успях да вместя това парче в големия исторически пъзел на руските архиви по досието „Хитлер“. Неразгадаемият текст представлява отчет за разпита на някой си Ерих Рингс, един от радистите в бункера на Хитлер. Този Рингс разказва и как началниците са му наредили да предаде съобщение за смъртта на Хитлер: „Последната такава радиограма предадохме на 30 април следобед към 17 и 15 часа. Офицерът, който донесе съобщението, ми каза, за да сме осведомени веднага и ние, че първото изречение на това съобщение гласи: «Фюрерът почина!».“
	Ако Рингс казва истината, тази информация предполага, че смъртта на германския диктатор е настъпила преди 17 и 15 часа на 30 април 1945 г. Но дали нацисткият радист не лъже съветските следователи? Те тръгват от хипотезата, че е така. Недоверието е част от самата същност на добрия шпионин. То е неговото гориво при всички обстоятелства и му помага да изкачва уверено стъпалата на йерархията. Да се съмняваш във врага, в неговите показания, включително в получените чрез изтезания. Този системен подход обаче затруднява напредъка на разследването. А донякъде и моята работа. Текстовете, с които разполагам, обхващат период от почти дванайсет месеца. До средата на 1946 г. Тъй че почти една година след падането на Берлин на 2 май 1945 г. офицерите, отговорни за досието „Хитлер“, все още не са завършили разследването си. Те искат от министъра на вътрешните работи на СССР разрешение за отлагане на срока. А също и прехвърлянето на някои германски военнопленници от руски затвори в Берлин. Целта е там да се извърши възстановка на последните часове на Хитлер.
C>
@@	10 април 1946 г.
#	Строго секретно
	До министъра на вътрешните работи на Съюза на съветските социалистически републики другаря Круглов С. Н.
	В рамките на разследването на обстоятелствата на изчезването на Хитлер на 30 април 1945 г., понастоящем в затвора „Бутирка“* са задържани: …
	[* В Москва. — Б.а.]
C$
	Следва дълъг списък от нацистки затворници, после документът продължава:
C>
	При разпитите на тези лица, освен противоречията, будещи съмнения в достоверността на версията за самоубийството на Хитлер, за които вече ви сигнализирахме, бяха разкрити допълнителни факти, които трябва да бъдат уточнени на място.
	Смятаме, че за тази цел е уместно да бъдат предприети следните мерки:
	Всички лица, задържани по това следствие, трябва да бъдат доставени в Берлин.
	[…]
	Да се постави на оперативната група задача да изясни в срок от един месец всички обстоятелства около изчезването на Хитлер и да състави доклад по този въпрос до Министерството на вътрешните работи на СССР.
	Да се възложи на генерал-лейтенант Бочков да организира конвоирането на затворниците и да се отдели за тази цел специален вагон за задържаните до град Брест*. Конвоирането на затворниците от Брест до Берлин ще бъде осигурено от берлинската оперативна група.
	[* Днес в Беларус. — Б.а.]
	За участие в изучаването на веществените доказателства и мястото на инцидента да се командирова в Берлин квалифицираният криминалист от Главното управление на милицията в Министерството на вътрешните работи на СССР другарят Осипов.
C$
	Докладната записка е подписана от двама съветски генерали, пребиваващи в Берлин.


	Април 1946 г. Защо разследването за Хитлер е продължило толкова? Какво се е случило в бункера? Руснаците са вложили огромни усилия в търсене на истината, която им се изплъзва. При това никоя друга съюзническа армия (американци, англичани, французи) не е задържала толкова много, стотици, преки свидетели на падането на Берлин и на фюрера, колкото съветските войски. Тези свидетели са подложени на тежки изпитания от техните тъмничари. Откривам да прозира ясно този неистов стремеж да се разгадае загадката в множество доклади и протоколи от разпити. Те се връщат отново й отново към едни и същи въпроси. Защо просто не приемат доказателствата? Защо Сталин и неговите хора не могат да допуснат, че затворниците са искрени? Аз бих бил лош член на съветската тайна полиция. Потвърждава го това противопоставяне между двама затворници от СС, близки до Хитлер.
	Първият се нарича Хофбек и има чин сержант, вторият се казва Гюнше и е офицер от СС.
C>
	Въпрос към Хофбек: Къде се намирахте и какво правехте на 30 април 1945 г.? А именно в деня, когато според вашите твърдения Хитлер се е самоубил?
	Отговор на Хофбек: На 30 април 1945 г. бях изпратен на аварийния изход на бункера от моя началник, държавния съветник (_Regierungsrat_) Хогл като командир на звено от 9 души.
	Въпрос към Хофбек: Какво видяхте?
	Отговор на Хофбек: Към 14 часа или малко по-късно, когато се приближих, видях няколко души. Те носеха нещо тежко, увито в одеяло. Веднага си помислих, че Адолф Хитлер се е самоубил, защото забелязах черен панталон и черни обувки да се подават от единия край на одеялото. […] После Гюнше извика: „Всички вън! Те остават тук!“. Не мога да твърдя, че Гюнше носеше втория труп. Другите трима другари незабавно си тръгнаха тичешком, а аз останах до вратата. Видях двата трупа на около два метра разстояние от аварийния изход. От единия успях да видя черен панталон и черни обувки, а от другия (този вдясно) синя рокля, къси чорапи и кафяви обувки, но не мога да твърдя със сигурност. […] Гюнше поля труповете с бензин, донесоха му запалка през аварийния изход. Прощаването беше много кратко, не повече от 5–10 минути, защото имаше много силен артилерийски обстрел. […]
	Въпрос към Гюнше: Какво можете да кажете за показанията на Хофбек?
	Отговор на Гюнше: Труповете бяха изнесени от бункера през аварийния изход не около 14 часа, а малко след 16 часа. […] Не съм помагал да се носи трупът на Адолф Хитлер, но малко след това излязох през аварийния изход с трупа на госпожа Хитлер. Трупът на Адолф Хитлер беше пренесен от лицата, които вече посочих при предишните разпити. […]
	Въпрос към Хофбек: Имате ли да възразите нещо на свидетелството на Гюнше, което чухте току-що?
	Отговор на Хофбек: Нямам какво да възразя на свидетелството на Гюнше, което чух току-що. […] Трябва да кажа, че е възможно предишните ми показания да съдържат известни неточности, тъй като неочакваните събития ме бяха потресли дълбоко.
C$
	Неточностите в показанията влудяват разследващите. Нарочно ли го правят затворниците? Може да се предполага, че е така. Да не забравяме, че за тези нацисти комунистите са въплъщение на абсолютното зло (веднага след евреите, разбира се, според хитлеристката доктрина). Да се противопоставят, да лъжат или да изопачават действителността може да се струва естествено на тези хора, движени от неизтребимия си нацистки фанатизъм. Така или иначе противоречивите им отговори затрудняват точното възпроизвеждане на събитията, предшествали падането на бункера на Хитлер.


	Двамата с Лана смятахме, че сме достатъчно подготвени за това потапяне в една от най-големите загадки на Втората световна война. Голяма грешка. Дори и в най-песимистичните ни сценарии не бяхме успели да предвидим цялата сложност на подобно проучване. Скоро щяхме да открием, че придобиването на документите от хранилищата на ГАРФ няма да бъде най-трудната му част. Нашата увереност и оптимизъм бързо бяха полети със студен душ. Дина, завеждащата специалните фондове на ГАРФ, пося в нас съмнението.
	Да се върнем към срещата ни на Вси светии 2016 г. в централата на Руския държавен архив. Двамата с Лана тъкмо благодаряхме за последен път на Дина и Николай за тяхното търпение. Те вече бяха натоварили на количката дървените части от диван и досиетата за Хитлер. Разговорът завършваше сърдечно.
	„Успяхме с всичко, разполагаме за първи път с всички документи за смъртта на фюрера!“ Лана беше въодушевена, а аз не я възпирах. Дина не споделяше нейния ентусиазъм. Николай вече си беше тръгнал, без да каже нито дума. Чувахме как бута количката си по коридора със същото тихо потракване. „Нямате всичко“, изрече изведнъж Дина, сякаш със съжаление, че разваля удоволствието ни. Нямаме какво всичко? „И другаде в Русия ли има останки от Хитлер?“, попитах невярващо. „Много е възможно.“ На Дина й беше трудно да отговори направо. „Всъщност, да — призна тя в крайна сметка. — Но не можете да ги видите.“ Всичко рухваше. Дина изглеждаше притеснена, хапеше тънките си устни и избягваше погледите ни. Лана й заговори възможно най-меко, като че се опитваше да я успокои. Да й внуши, че няма нищо страшно, но трябва да ни обясни всичко.
	Положително и отрицателно. С кое исках да започнем? Лана ме оставяше да избера. Бяхме излезли от ГАРФ и хванали такси, за да се приберем в хотела. Да започнем от отрицателното. „Не всички съветски доклади за смъртта на Хитлер се намират в ГАРФ. Една част се съхраняват в архивите на ФСБ.“ Мълчание. Можеше ли да има по-отрицателна информация? Не бях сигурен. Инициалите ФСБ означават „Федеральная служба безопасности“ (Федерална служба за сигурност), т.е. руските тайни служби. ФСБ наследява КГБ през 1995 г., но не променя нищо съществено в методите на своя знаменит съветски предшественик. Методи, основани на манипулацията и при необходимост на насилието. Ако достъпът до ГАРФ ни се бе сторил труден, как ли щеше да бъде с архивите на ФСБ? На Лана чак й стана смешно пред отчайващите перспективи за нашето проучване. „Има и нещо друго, което трябва да знаеш — продължи тя с нервен смях. — Дина ми разкри, че сигурно трябва да се разровим и във военните архиви. Затова пък ми даде съвсем ясно да разбера, че не можем да очакваме никаква помощ от ГАРФ. ФСБ, военните архиви и те се мразят помежду си. Ще се наложи да се оправяме сами.“
	На брояча на таксито се редяха рублите от цената на нашия курс. За шофьора всичко изглеждаше толкова просто. Клиенти, адрес, добър GPS и готово. Точно обратното на нашето проучване. „Не искаш ли да научиш и положителното? Добрата новина от Дина.“ Лана изглежда беше почувствала, че ме обзема някаква умора. След цяла година сизифовски усилия ентусиазмът ми се топеше. „Дина ме увери, че ни харесва и че ще ни подкрепи, за да се направят научни изследвания на черепа.“ Има ли Дина и най-малката власт да взема решения за изследвания на черепа? Лана се замисли, после поклати отрицателно глава. Москва с нейния фин дъжд се подиграваше с нас. И други се бяха опитвали да проучват Хитлер. Случайност ли беше, че всички се бяха провалили?
	Жестока и почти безнадеждна битка? Отлично! Лана не се отказва, напротив. Обещала ми е да получи преди края на годината всички разрешения — необходимите за достъп до архивите на ФСБ и отварящите вратите на военните архиви. „Никой не може да ми се противи дълго. Ще ги победя с упорство“, уверяваше ме тя с дързък израз в залата за заминаващи на летище Шереметиево в Москва. Беше преди по-малко от месец. Оттогава не минава и ден без да си говорим по телефона, без да се окуражаваме. На мен се пада работата с документите, на нея — работата с руските власти. „Почти успявам, още няколко дни и ще имам отговор. Бъди готов, ще трябва да се реагира веднага.“ Лана не се спира, не помисля дори за секунда за провал. Толкова силни ли са връзките й с руските власти? Как успява да убеди администрациите, които обикновено са непроницаеми за такива искания? „След работата ми върху Светлана Сталин мога да разчитам на някои добри отношения с влиятелни личности, а освен това те ме познават, знаят, че съм като питбул. Никога не пускам плячката си. Повярвай ми, диктаторите ме разпознават.“


>	Част II
>	Последните дни на Хитлер

>>

	В началото на март 1945 г. Хитлер решава да потърси защита в своя бункер под Новата имперска канцелария, в самото сърце на Берлин. Голямото финално настъпление на Съюзниците е започнало преди няколко седмици. На изток Червената армия навлиза на германска територия на 20 януари, на запад силите на съюзниците (в случая канадските войски) го правят на 8 февруари. Колкото повече наближава заплахата, толкова по-рядко Хитлер ще напуска убежището си. Той ще прекара последните дни от живота си на 8,5 метра под земята.
	Всички подробности за последните мигове на фюрера дължим на оцелелите от бункера. Тези мъже и жени са предимно военни, както и няколко цивилни (включително неговите секретарки). Техните свидетелства не могат да се приемат като напълно надеждни. Да не забравяме, че всички те са привърженици на нацизма и в различна степен са се възхищавали на Хитлер.
	Тези свидетелства идват от два различни източника: разпитите, провеждани от представители на Съветския съюз и/или Съюзниците след тяхното задържане, и мемоарите им, публикувани след освобождаването им, както и някои интервюта.
	В първия случай информацията е получена доброволно или насила и въобще не е била предназначена за публикуване или разкриване пред широката публика. В другия тя е споделена свободно от участниците в събитията. С цел да оправдае пред света техните собствени постъпки и най-често да ги разграничи от нацисткия режим.
	И в двата случая разказите въобще не остават неутрални. Но съпоставянето между двата вида източници позволява да се пресъздаде доста достоверна картина на последните известни дванайсет дни от живота на германския диктатор.
	Или поне до следобеда на 30 април 1945 г.


>>	19 април 1945 г.

E>
	„Къде са руснаците? Фронтът държи ли се? Какво прави фюрерът? Кога напусна Берлин?“
@	(Висши нацисти, пребиваващи във _Führerbunker_ в Берлин)
E$

	Във _Führerbunker_ усмивките най-после се връщат. Заповедта за бягство навярно няма да закъснее! Бягство от бомбардировките и от тези берлинчани, които стават все по-враждебни към нацисткия режим. Заминаването е насрочено за утре, 20 април, рождения ден на Хитлер. Какъв по-добър подарък може да се измисли от бягството към крепостта в Берхтесгаден в баварските планини? Така той ще може да празнува петдесет и шестата си годишнина под матовото слънце на германските Алпи, които обича толкова. И най-вече, ще напусне своя бункер, този железобетонен мавзолей, заровен под градините на Новата канцелария на Райха. От средата на март Хитлер е пренесъл своята щабквартира в това противовъздушно укритие, разположено в самото сърце на германската столица.
	Цялото обкръжение на диктатора мечтае за бягство. От военните от Вермахта до членовете на СС, като се мине през висшите функционери от държавния апарат, всички чакат само знак от Хитлер, за да грабнат оръжия и багажи. Разбира се, нетърпението им да напуснат фронта официално е продиктувано единствено от необходимостта да се съхрани физическата цялост на господаря на Германия и да се продължи битката. Малцина признават страха си и желанието да си спасят кожата.
	Колко са хората, укриващи се в убежището под Новата канцелария? Петдесетина, шестдесетина? Трудно е да се каже. Всеки ден нови и нови дейци на режима се появяват на „Вилхелмщрасе“ 77 и се молят за местенце, за легло в обща спалня или поне в коридора. Технически, целият бункер на фюрера може да побере двеста души. Ако станат повече, може да се появи недостиг на кислород въпреки мощната вентилационна система. _Führerbunker_ се състои от две подземни убежища. Най-напред е т.нар. _Vorbunker_ или „предбункер“, на дълбочина 6 метра под голямата зала на Новата канцелария. Построен е през 1935 г. и се простира на около 300 квадратни метра. Състои се от четиринадесет помещения по 10 квадратни метра, разположени от двете страни на коридор с дължина 12 метра. Предвиден е да издържи на въздушни атаки, таванът му е дебел 1,6 метра, а стените — 1,2 метра. Или точно два пъти повече от убежището под Министерството на авиацията в Берлин. Но и това не е достатъчно.
	Хитлер нарежда след първите английски бомбардировки на Берлин през януари 1943 г. да се построи втори бункер, още по-укрепен, _Hauptbunker_ или „главен бункер“. Той е на 2,5 метра по-дълбоко от _Vorbunker_, или на 8,5 метра под земята. Двата бункера са свързани със стълбище с непроницаеми бронирани врати в двата края, способни да издържат газова атака. Степента на сигурност на _Hauptbunker_ бие всички предишни рекорди. Дебелината на стените достига 4 метра. Защитен е от пласт бетон с дебелина 3,5 метра и е близо 20 метра широк и 15,6 метра дълъг. Или общо 312 квадратни метра*. Стените на помещенията са предвидени да издържат тежки бомбардировки. Те са с дебелина 50 сантиметра. Не са планирани никакви излишни удобства. Няма паркет на пода, нито килими. Обзавеждането е минимално необходимото. На тази дълбочина влагата е постоянна. Въпреки инсталираните помпи, които отстраняват просмукващата се вода, усещането за влажен хлад е постоянно.
	[* Kellerhoff, Sven Felix. The Führer Bunker: Hitlers Last Refuge. Berlin, Berlin-Story-Verlag, 2004.]
	Стените са боядисани в сиво или са оставени голи. Заради дебелината им помещенията са още по-малки, отколкото във _Vorbunker_. Дори отредените за Хитлер не надхвърлят 10 квадратни метра и височина 3 метра. Срещу неговия апартамент са разположени шест мънички стаи за военния персонал. Единственият лукс за фюрера са личната баня, кабинет и спалня. За разлика от останалите, тези стаи са добре обзаведени.
	„Хитлер имаше личен бункер с няколко стаи за него, за лекаря му, за слугата му и абсолютно необходимия персонал в екипа му“*, спомня си в мемоарите си личният му пилот Ханс Баур. Сред хората, с които Хитлер не иска да се разделя, са личният му лекар доктор Морел, секретарят му Мартин Борман, адютантът му Ото Гюнше и неговият камериер Хайнц Линге. А също и Блонди, кучето на фюрера. Понякога го затварят в стаята, където обикновено се провеждат всекидневните стратегически съвещания.
	[* Baur, Hans. I was Hitler’s Pilot. Londres, Muller, 1958, 2482.]
	Ева Браун се присъединява към тях в укритието на Новата канцелария в началото на април. Хитлер не знае дали да се гневи или да се възхищава на смелостта на своята партньорка да се озове в центъра на сраженията. Все пак той приема присъствието й край себе си и заповядва да й предоставят стая до неговата. Смята, че там тя ще бъде в безопасност.
	Поне засега. Защото двата бункера скоро могат да се превърнат от убежища в смъртоносен капан, ако не бъде издадена бързо заповед за бягство от столицата.
	Военното положение е катастрофално. На 16 април руските войски под командването на маршалите Жуков и Конев започват голямото си настъпление към Берлин. За момента те са още далеч и се сражават на стотина километра източно от столицата на Райха, на река Одер. Но всички германски офицери знаят, че ще бъде трудно да се защити градът. Берлин е много разпрострян, с огромна градска агломерация и за отбраната му са необходими твърде много ресурси и хора. Хитлер не може да не го знае. Но все пак не започва евакуация на цивилното население. Когато сраженията достигат до централните квартали около Бранденбургската врата, в Берлин все още се намират 2,5 милиона жители.
	Първоначално нацистката пропаганда се опитва чрез речи и решителни призиви да превърне Одер в последна естествена преграда срещу съветското нашествие. Кални води срещу лавината сибирска стомана, тази картина би изглеждала величествено в опера на Вагнер, но през пролетта на 1945 г. представлява по-скоро колективно самоубийство.
	Идеята за самоубийство не е чужда на Хитлер. Не неговото, а на неговия народ. Самоубийството като върховно жертвоприношение за неговата убийствена идеология.
	Нацисткият диктатор се опитва лично да подкрепи нагласите за продължаване на битката. В началото на март той посещава фронта на Одер. Това е последната му официална поява в зоната на сраженията. Целта е да се покаже на германците, че техният фюрер владее положението. Заглавията във вестниците и кинопрегледите са лаконични и бойки: „Фюрерът е на фронта на Одер!“ и „Отбраната на Берлин е на Одер“. Това е било преди месец. В други времена, когато все още е имало надежда.
	Войната може да е въпрос на воля, саможертва и понякога на тактически гений, но най-често се оказва подвластна на най-елементарна аритметика. Сталин го е разбрал твърде добре. Той не пести средствата, за да смаже врага си. Срещу един милион германски войници господарят на Кремъл изпраща два пъти повече хора, 2,1 милиона. Но преди всичко руснаците са по-добре въоръжени: 41 600 оръдия, 6250 танка и 7500 бойни самолета срещу 10 400 оръдия, 1500 танка и 3300 бойни самолета на нацистите.
	Генералите на Хитлер знаят отлично тези факти. Ако Червената армия пресече Одер, Берлин ще издържи само няколко дни. Но това не е страшно, защото в нацисткия лагер всичко е предвидено. Битката ще продължи в „алпийската крепост“ на Бавария и Австрия, в планинския триъгълник между Залцбург, Бад Райхенхал и Берхтесгаден. От средата на март на секретариата на фюрера са дадени заповеди да бъде прехвърлен там апаратът на нацистката държава. Построена е мрежа от бункери, свързани с телефонни линии. Дори автомобилният парк на канцлерството е изпратен там.
	Много години по-късно, по време на задържането си в руските затвори, Хайнц Линге и Ото Гюнше, камериерът и личният адютант на Хитлер, разкриват този план за оттегляне.
C>
	В първите дни на април 1945 г. Хитлер повика в Берлин тримата австрийски гаулайтери*1: Хофер от Инсбрук, Юберайтер от Клагенфурт и Айгрубер от Линц. Той разговаря с тях в присъствието на Борман. Ставаше дума за изграждането на „алпийска крепост“ във високите австрийски планини, крепост, която да бъде „последният бастион“, позволяващ да се продължи войната*2.
	[*1 Областен партиен и административен управител в нацистката администрация. — Б.а.]
	[*2 Linge, Heinz. Otto Günsche, Le Dossier Hitler. Trad. par Danièle Dameau, Paris, Presses de la Citè, [2005] 2006, p. 281.]
C$
	След падането на Райха английските тайни служби разпитват приближените на Хитлер, които са пленили. Техните свидетелства потвърждават тези планове за бягство, насрочено за 20 април. Ето откъс от секретния доклад, представен на 1 ноември 1945 г. от британския генерал Едуард Джон Фурд, командир на подразделението за оперативно разузнаване към Върховното командване на Съюзническите експедиционни сили. Този доклад е предназначен за партньорите му от американските, съветските и френските тайни служби, базирани в Берлин. „Първоначалното намерение на Хитлер е било да отлети за Берхтесгаден на 20 април 1945 г., на рождения си ден, и на персонала му е било наредено да подготви пристигането му на тази дата.“
	Но Хитлер изведнъж променя плановете си. Следобед на 19 април генерал Кребс, съвсем новият началник на Генералния щаб на армията, го информира, че руските танкове са осъществили пробив и се намират само на 30 километра северно от Берлин. Положението на бойното поле става неудържимо. Хитлер изпада в ярост и крещи на своите генерали. Заявява им, че до едни са неспособни, и заключава, че трябва да поеме лично командването на бойните действия. Следователно трябва да остане в сърцето на сраженията, затова отлага оттеглянето към Берхтесгаден.
	Новината за решението на фюрера веднага плъзва из коридорите на двата бункера. Тя направо зашеметява обкръжението му и е възприета като трагедия. За обитателите на убежището под Канцеларията, но и за всички функционери, останали в столицата, е невъзможно да избягат, ако Хитлер не замине. Ще промени ли мнението си? Хайнц Линге присъства на паническото суетене на най-големите фигури на нацизма. Лей, министърът на икономиката Функ, Розенберг, Шпеер, Аксман, Рибентроп и другите, които още се намираха в Берлин, въртяха непрекъснато телефоните. Въпросите им бяха все същите: „Какво става на фронта? Къде са руснаците? Държи ли се фронтът? Какво прави фюрерът? Кога напуска Берлин?“*. Ото Гюнше им отговаря всеки път едно и също: „Фронтът при Одер се държи. Изключено е руснаците да стигнат до Берлин. Фюрерът не вижда никаква причина да напуска Берлин“.
	[* Пак там, с. 299.]


>>	20 април 1945 г.

E>
	„Рожден ден на фюрера, за съжаление, настроението не е празнично.“
@	(Личен дневник на Мартин Борман)
E$

	Заповедите са изрични. Хитлер не иска празненство за рождения си ден. Би било и смешно, и неуместно. В навечерието го обяснява на камериера си Хайнц Линге и изисква категорично всички в бункера да се съобразят с волята му. Но нищо не помага. _Führergeburtstag_ („рожденият ден на фюрера“) си остава свещена дата в нацистка Германия, почти равностойна на 25 декември. Как тогава да се попречи на най-пламенните почитатели на режима да честват своя герой? В близкото обкръжение на диктатора е прието да му се честити рожденият ден още след полунощ. Стотиците хиляди съветски войници, които напредват към Берлин, не могат да променят това. Като примерни ученици, копнеещи да получат благоволението на учителя си, седмина нацисти са се натъпкали в тясното преддверие към апартамента на диктатора. С идеално изгладени униформи, накичени с всичките си медали, с вирнати брадички — нищо в поведението им не бива да издава горещото им желание да побегнат от Берлин. Линге си спомня, че там са били генерал Херман Фегелайн (зет на Ева Браун), генерал Вилхелм Бургдорф, есесовецът Ото Гюнше (личен адютант на Хитлер), дипломатът Валтер Хевел (специален пратеник за връзка на Рибентроп, министъра на външните работи на Райха), Вернер Лоренц (пратеник за връзка на шефа на печата на Райха), Юлиус Шауб (шеф на адютантите на Хитлер) и Алмин-Бродер Албрехт (военноморски адютант на Хитлер).
	Всички се тълпят около Линге, този оперетъчен офицер от СС, който познава фронта само от посещенията си в автомобил с вдигнат гюрук заедно със своя господар. Линге, който носи отличителни знаци на подполковник, макар че е само камериер. Но вече няма време за изразяване на презрение. Линге е последният човек в бункера, запазил постоянен контакт с Хитлер. Всички тези горделиви офицери, дейци на нацистката партия, разчитат той да убеди фюрера да приеме пожеланията им. „След като Хитлер научи това от мен, ме погледна уморен и потиснат. Накара ме да съобщя на чакащия щаб, че фюрерът няма време да ги приеме.“*
	[* Linge, Heinz. With Hitler to the End: The Memoirs of Adolf Hitler’s Valet. Barnsley, Frontline Books, 2013, p. 187. Тук цит. по Хайнц Линге. С Хитлер до края. С., 2013, с. 133. — Б.пр.]
	Но тук се намесва решимостта на Фегелайн. Този млад и интригуващ генерал на трийсет и осем години се смята за едва ли не недосегаем, след като се оженва на 3 юни 1944 г. за Гретъл, сестрата на Ева Браун. Хитлер не може да откаже да ги приеме, ако молбата идва от Ева, казва си Фегелайн. И има право! Той моли балдъзата си да убеди Хитлер да приеме почитанията на своите съратници. Фюрерът излиза с неохота и стиска подадените му ръце. Мъжете едва успяват да му пожелаят „честит рожден ден“ и той вече се оттегля с превит гръб в работния си кабинет. Фегелайн е горд. Смята, че е натрупал точки. Това винаги може да му послужи в подходящ момент.
	През деня на 20 април и други високопоставени личности на Райха успяват да стигнат до Канцеларията, под която са скрити бункерите. Хитлер напуска убежището си и излиза на чист въздух, за да се срещне с тях в залата на имперската сграда. Тези апаратчици поздравяват един по един фюрера, както феодали биха поздравявали суверена си, повече по задължение, отколкото с убеждение. Гестапо наблюдава поведението на всички, никой не е защитен от смъртна присъда за предателство. Дори генералите и министрите. Сред видните посетители са някои от най-висшите нацисти: шефът на СС Хайнрих Химлер, вицеканцлерът на Райха Херман Гьоринг, гросадмирал Карл Дьониц, маршал Кайтел и министърът на външните работи Рибентроп. Изпънали ръце в нацистки поздрав, те продължават да се преструват. Да се преструват, че човекът, който крачи пред тях, още е способен да спаси страната, а не само Берлин. Хитлер навършва петдесет и шест години, но прилича повече на прокълнат призрак, който броди из влажните подземия на столицата на своя Райх.
	Какво е станало с човека, възпламенявал милиони германци преди дванайсет години? Старец, поразен от болестта на Паркинсон, едва способен да царува над едно противовъздушно укритие от железобетон. Ето какво пише за него Ервин Гизинг, един от личните му лекари, след като го преглежда през февруари 1945 г.: „Изглеждаше състарен и по-прегърбен от всякога. Лицето му беше бледно, очите — заобиколени от черни сенки. Гласът му беше ясен, но слаб. Забелязах, че треперенето на лявата му ръка се усилваше, ако не я придържаше с другата. Затова Хитлер държеше ръката си на масата или на подлакътника на креслото. […] Изглеждаше напълно изчерпан и отсъстващ“*.
	[* Пак там, с. 174.]
	Ерих Кемпка, личният му шофьор, присъства на този петдесет и шести рожден ден. „На 20 април 1945 г. си спомнях за предишните години, когато германският народ честваше този ден и се организираха големи приеми и паради.“*
	[* Kempka, Erich. I was Hitler’s Chauffeur: The Memoirs of Erich Kempka. Barnsley, Frontline Books, 2012, p. 671.]
	От тези грандиозни паради не е останало нищо! Няма и следа от военните оркестри и тяхната тържествена музика на площада пред Техническия университет в Берлин, прогонени са от бомбите на съюзниците тълпите от обожатели край пътя, размахващи червени знаменца с черна свастика на тях. А стотиците дипломати, идващи от цял свят да засвидетелстват лоялността си към силния човек на завоевателката Германия, къде са те?
	Съществува един изумителен документ, който обобщава този упадък на нацисткия режим. Той се намира в руските военни архиви в Москва. Когато Червената армия влиза в Канцеларията на Райха на 1 май 1945 г., тя слага ръка на един любопитен том. Това е голяма книга, подвързана с червена кожа, а отпред орел, държащ лавров венец с пречупен кръст в него. Този документ е не друго, а „Златна книга“. Чуждестранните дипломати, поканени на големите тържества, е трябвало да вписват в нея имената си. Сред отбелязваните празници са Нова година, националният празник на Германия и разбира се, рожденият ден на фюрера. Всеки гост записвал името и длъжността си, а понякога е декларирал и своите чувства към нацисткия режим.
	На 20 април 1939 г. Хитлер чества петдесетгодишнината си. Той е на власт вече от шест години, анексирал е Австрия, областта на Судетите, а също Бохемия и Моравия, преследва открито германските евреи и безпокои все повече европейските демокрации. Но какво от това. Шейсетина дипломати не виждат пречки да посетят диктатора и да му засвидетелстват почит. Техните грижливо калиграфирани подписи изпълват шест страници от Златната книга. Там личат и представителите на Франция и Великобритания. За тях това ще бъде последна възможност да честитят рождения ден на Хитлер, защото след по-малко от пет месеца, на 1 септември, ще бъде обявена война между тези две страни и Германия.
	Да прелистим страниците. Ето ни през 1942 г. Хитлер празнува своите петдесет и три години. Сега той не безпокои западните демокрации, а ги ужасява, ако вече не ги е разрушил. Списъкът на жертвите е дълъг: Франция, Белгия, Холандия, Дания, Норвегия, Полша… Фюрерът е на върха на могъществото си и това се усеща в наплива от дипломати на рождения му ден. Над сто подписа заемат дванайсет страници. Наистина вече няма французи, нито англичани, още по-малко американци, но тук отново са италианците, японците, испанците. И един редовен гост на нацистките празници, апостолическият нунций на папа Пий XII.


	20 април 1945 г. Последната дата във внушителната сбирка от подписи.
	Вече няма оглавление с големи печатни букви. Сякаш времето не е стигало на личния секретариат на фюрера. Вместо това само една дата, надраскана набързо в полето: _20.4.45_. И пет подписа на дипломати. Пет. Кои са те? Имената им едва се разчитат, толкова нервни изглеждат почерците им. Могат да се разчетат следните: афганистански посланик, тайландски, китайски. Къде са останалите посланици? Онези, които смятаха за чест участието в празниците на режима. Изчезнали са. Дори представителят на Ватикана не е посмял да постави подписа си в тази вече прокълната книга. А апостолическият нунций дотогава не е пропускал нито една нацистка церемония от 1939 г. Все още е присъствал на празника за Нова година, на 1 януари 1945 г. Старателният му почерк с тънки и дебели линии на тези белязани от позора страници свидетелства за дипломатически връзки, станали вече твърде обременителни.
	На този 20 април 1945 г. всички бягат от Хитлер. Всички, които могат или се осмеляват.
	Дори сред нацистите, включително в най-тесния кръг от висши ръководители, например един от символите на режима: маршал Гьоринг.
	Наистина Херман Гьоринг е дошъл в Берлин. Верен на своя ексцентричен темперамент, той още веднъж се заклева пламенно в своята дълбока привързаност, вечна вярност и увереност в близката победа. После възможно най-бързо се измъква към планините при Оберзалцберг. Както твърди, не защото се страхува от сраженията в Берлин, а за да подготви контраофанзива в Баварските Алпи. Прибързаното заминаване на избухливия маршал не остава незабелязано в бункера. „След учудващо кратко време Гьоринг напусна кабинета на Хитлер и _Führerbunker_ — пише личният шофьор на фюрера Ерих Кемпка. — Същия ден той избяга от Берлин и никога не се върна.“*
	[* Kempka, Erich. I was Hitler’s Chauffeur…,op. cit., p. 671.]
	Бягството на Гьоринг не само шокира останалите обитатели на бункера, но и ги ужасява. Ще имат ли те време да дочакат решението на Хитлер да се напусне Берлин? Адютантът Рохус Миш е бил и телефонист в _Führerbunker_. Той свидетелства за дебнещата опасност: „На 20 април, петдесет и шестия рожден ден на Хитлер, съветските танкове стигнаха до предградията на столицата. Градът беше фактически обкръжен. Някой слезе в бункера да каже, че се чува тътенът на артилерийския обстрел“*.
	[* Misch, Rochus. J’étais garde du corps d’Hitler (1940–1945). Paris, Le Cherche Midi, 2006, p. 193. Тук цит. по Рохус Миш. Аз бях лична охрана на Хитлер. С., Фама, 2007. — Б.пр.]
	За съветските войски този 20 април е притесняваща дата. Ами ако слуховете за специално нацистко оръжие, за ново оръжие, способно да преобърне хода на войната, са верни? Германската пропаганда твърди, че това оръжие ще бъде разкрито на рождения ден на диктатора. „Някои видели камиони, покрити с брезент, скриващ от погледите това секретно оръжие — разказва Елена Ржевская, преводачка от немски в Червената армия. — Фантазираха си за въвеждането му в действие. Очакваха съобщение по радиото.“*
	[* Rjevskaïa, Elena. Carnets de 1’interprete de guerre. Paris. Christian Bourgois editeur, 2011, p. 287. Прев. по Елена Ржевская. Берлин, май 1945. Записки военного переводчика. М., 1976. Всъщност тук Ржевская цитира записки на жителка на Берлин. — Б.пр.]
	Но нищо не се случва. Всъщност това ново оръжие е атомната бомба. Нацистките инженери я разработват от години. Въздушните удари на Съюзниците по германските индустриални обекти в продължение на месеци забавят съществено безумния проект на Хитлер. Министърът на въоръжението Алберт Шпеер преценява в своите мемоари, че „ако бяхме съсредоточили и мобилизирали максимално всички усилия на страната, Германия би могла да създаде атомна бомба, която може би щеше да бъде готова през 1947 г., но със сигурност не и едновременно с бомбата на американците през август 1945 г.“*
	[* Speer, Albert. Au coeur du Troisième Reich. Paris, Fayard, 1971, 6038.]


>>	21 април 1945 г.

E>
	„Започва последното действие.“
@	(Ерих Кемпка, личен шофьор на Хитлер)
E$

	Руските танкове вече са само на няколко километра от Берлин. Столицата е под тройна съветска заплаха: от север, от изток и от юг. Затова пък от запад градът още не е атакуван. Англо-американското настъпление закъснява и техните първи части се намират на 500 километра от берлинските предградия. Хитлер се възползва от това, за да прехвърли своите войски от западния фронт срещу руснаците.
	Но това не прави положението по-малко катастрофално. Съветските снаряди вече падат в градините на Канцеларията. Шрапнелите избиват прозорците на хитлеристкия дворец, набраздяват мраморните стени, сякаш са от картон, и ударите им отекват чак в подземните укрития. Обкръжението на фюрера отново го умолява да бягат. Още има време. Летището Гатов югозападно от Берлин все още е достъпно. Ханс Баур, личният пилот на Хитлер, пребивава в бункера от няколко седмици, готов да евакуира фюрера във всеки момент. Няколко самолета са специално подготвени и чакат само зелена светлина, за да излетят. Борман, най-верният от верните, секретарят на Хитлер, също настоява за незабавно заминаване. Предишната вечер дори по своя инициатива е ускорил прехвърлянето на берлинската главна квартира към Оберзалцберг.
	Надеждите отново угасват с решението на Хитлер да заповяда контраатака. Той разчита за успеха й на генерала от СС Щайнер, военен със силен характер и загрубяло лице от две години битки на руския фронт. На него се пада тежката задача да попречи на пълното обкръжаване на Берлин. На Щайнер не му липсват козове, за да успее. Хитлер прегрупира под негово командване хиляди опитни и добре въоръжени хора в нова армия, която нарича _Armeeabteilung Steiner_ (Армейска група Щайнер). Фюрерът е уверен, че неговите ударни части могат да пречупят настъплението на Червената армия. Както и през 1940 г., при битката за Франция, Хитлер ще покаже на онези господа от Вермахта как се води война. Но за пет години нещата са се променили. Германските сили са разбити и съществуват само в автократските бълнувания на Хитлер. Частите, които би трябвало да се присъединят към армията на Щайнер, са виртуални. Заличени са във вихъра на сраженията или са блокирани от съветските части и не могат да се придвижат към Щайнер.
	Хитлер отказва да види това. А обкръжението му не смее да го опровергае. Така или иначе фюрерът решава да остане възможно най-близо до битката, т.е. в своя бункер. Не може и дума да става да напусне Берлин в разгара на сраженията. Все пак той се съгласява личните му вещи и военните архиви да бъдат прехвърлени на сигурно място в „алпийската крепост“. Същевременно заявява, че онези, които искат да си тръгнат, са свободни да го направят. Тази новина се разпространява бързо из двата бункера и отприщва паника. Кандидатите за заминаване знаят, че няколкото все още здрави четиримоторни „Кондора“ и тримоторни „Юнкерса“ не могат да поберат всички. Съставен е списък на щастливите избраници. Стига се едва ли не до бой за попадането в него. „Всички искаха да си тръгнат. Непрекъснато идваха да се запишат хора, които трябвало непременно да отидат в Оберзалцберг под претекст, че семействата им са в Бавария, че произхождат от тази област, че искат да я отбраняват на място и т.н. В действителност желанието им бе да избягат от Берлин възможно най-бързо.“*
	[* Linge, Heinz. Otto Günsche, Le Dossier Hitler, op. cit., p. 306.]
	Всички самолети стигат до целта си. Всички освен един. Онзи, пренасящ личната документация на Хитлер, е свален от американската авиация.
	Шансът окончателно е изоставил нацисткия вожд.


>>	22 април 1945 г.

E>
	„Войната е загубена!“
@	(Адолф Хитлер)
E$

	Още от сутринта руската артилерия подновява убийствената си канонада срещу Канцеларията. Залповете отекват тежко дори на десетина метра под земята и най-накрая събуждат Хитлер към 10 часа. Фюрерът се оплаква от шумотевицата. Кой се осмелява да смущава съня му? Нали всички във _Führerbunker_ знаят, че той не става преди 13 часа.
	Хитлер от месеци страда от безсъние и си ляга чак към 4–5 часа сутринта. Всички край него са принудени бързо да се приспособят към новия график на господаря на Германия. Тъй като не може да спи, той решава да се възползва от нощното бодърстване. Затова свиква военни съвещания между 2 и 3 часа през нощта. Секретарките също не остават незасегнати, защото редовно ги вика да пият чай с него. Винаги посред нощ. Изтощаващ ритъм на живот.
	Хитлер е недоволен, че са го събудили в 10 часа. Оплаква се на своя камериер, есесовеца Линге. „Какъв е този шум?“, сърди се той. Под обстрел ли е районът на Канцеларията?
	За да го успокои, Линге отговаря, че стрелят само германската противовъздушна отбрана и няколко руски далекобойни оръдия.
	Действителността е съвсем различна. Отбранителните линии около Берлин се пропукват под натиска на руснаците. На юг те са направили пробив и се устремяват към предградията. На север и на изток руските танкове мачкат всичко по пътя си.
	Всичко това скоро ще бъде прекратено, защото Щайнер и неговата армия със сигурност вече атакуват нашественика. Въпрос на време, въобразява си Хитлер. В 16 часа, на оперативното съвещание, неговият генерален щаб се престрашава да му разкрие страшната истина: поради липса на човешки и материални ресурси офанзивата на Щайнер не е била осъществена. И никога няма да се състои.
	Според свидетелите реакцията на диктатора е… ужасяваща. Николаус фон Белов, офицер за връзка на фюрера с Луфтвафе, е сред присъстващите. „Хитлер побесня. Заповяда да напуснат помещението всички участници в заседанието с изключение на Кайтел, Йодъл, Кребс и Бургдорф и се впусна в гневна тирада срещу своите генерали и тяхното «постоянно предателство». Стоях точно до вратата и успях да чуя почти всяка негова дума. Беше ужасен половин час.“*1 Яростта на диктатора е такава, че присъстващите генерали от Вермахта и от СС реагират като подплашени ученици. Стоят с наведени глави и избягват погледа на господаря си. Верният Линге въпреки близостта си с фюрера не е пощаден от гнева му. „Нали виждате, г-н Линге, дори СС ме лъжат и мамят, когато и както могат. Ще остана в Берлин и тук ще умра.“*2
	[*1 Von Below, Nicolaus. At Hitler’s Side: The Memoirs of Hitler’s Luftwaffe Adjutant. Londres, Greenhill, 2001, 4040.]
	[*2 Linge, Heinz. With Hitler to the End…, op. cit., p. 189. Тук цит. по Хайнц Линге. С Хитлер до края. С., 2013, с. 136. — Б.пр.]
	Да умре тук! Мисълта, че фюрерът може да умре, смразява присъстващите. Осведомяват Гьобелс и той пристига спешно в бункера. Най-напред се опитва да го вразуми. Когато вижда, че няма да успее, сменя мнението си на 180 градуса.
	По обичая си имитира своя господар и заявява пред всеки, склонен да го слуша, че той също ще остане с цената на всичко в Берлин. Дори обявява за абсолютно гениална идеята за върховна саможертва. Сред присъстващите обезкуражаването си съперничи с отвращението. Офицерите не разбират нездравото самодоволство на Гьобелс. Да се самоубиеш, означава да изоставиш германския народ. Това е немислимо! Не и когато врагът е пред портите на столицата. „Какви са заповедите?“, питат, умоляват генералите Хитлер. След толкова години са така привикнали да се подчиняват сляпо на повелителя си, че им се струва невъзможно, недопустимо да проявят инициатива.
	Веднага след войната, през юни 1945 г., един от офицерите, присъстващи в заседателната зала, генерал Йодъл, заловен по-късно от англичаните, споделя подробности за тази криза на 22 април. „Нямам повече какви заповеди да ви дам — отговаря Хитлер. — Ако искате командващ, обърнете се към Гьоринг. Вече той ще ви дава заповеди.“ Гьоринг?! Йодъл, както и всички други офицери от главното командване, отказва да бъде ръководен от един от най-корумпираните и некомпетентни хора в Райха. „Никой войник няма да се съгласи да се бие за него!“, възкликват те. „Но кой говори за продължаване на сраженията? Вече не става дума за битки — продължава Хитлер мрачно. — Трябва да се преговаря… а Гьоринг е по-добър от мен в тази игра.“*
	[* Rjevskaïa, Elena. Carnets…, op. cit., p. 289.]
	Като примерен баварски офицер Йодъл траква с токове и предава информацията на генерал Колер, офицер за връзка на Гьоринг в бункера. Колер спешно заминава за Оберзалцберг, за да му съобщи за решението на Хитлер.
	Гьобелс присъства на сцената. Не може и дума да става да допусне смъртният му враг, дебелият Гьоринг, да вземе властта. Вярно е, че с указ, подписан на 29 юни 1941 г., Хитлер е посочил Гьоринг за свой официален приемник. Ако Хитлер умре, автоматично нов фюрер ще стане… Гьоринг. За Гьобелс е ясно, че фюрерът трябва да бъде убеден да продължи войната. Все трябва да е останала някаква надежда, някаква военна възможност. Гьобелс се обръща към Йодъл. Пита го дали още е възможно да се предотврати падането на Берлин. „Отговорих, че е възможно, но само в случай че изтеглим всички войски от Елба и ги хвърлим в защита на Берлин.“* Гьобелс незабавно информира Хитлер за това. Има надежда, казва му той. Не групата на Щайнер ще спаси Райха, а един друг генерал, Валтер Венк, командващ XII армия. Тя е съставена от петнайсетина дивизии с около 70 000 души, предимно курсанти и кадети, зле обучени и въоръжени.
	[* Пак там. Прев. по Елена Ржевская. Берлин, май 1945. Записки военного переводчика. М., 1976 — Б.пр.]
	Хитлер приема да повярва в тази нова химера.
	Гьобелс печели срещу Гьоринг.


>>	23 април 1945 г.

E>
	„Знам, че Гьоринг е прогнил.“
@	(Адолф Хитлер)
E$

	Кризата от предишния ден оставя белези в двата бункера. Част от генералите и ръководителите на нацисткия апарат напускат укритието, както се бяга от зона, заразена със смъртоносен вирус. Кръгът от приближени се свива още повече. Остават последните непоклатими опори, фанатиците на Райха, сред които са Гьобелс, пристигнал предния ден във _Führerbunker_ с жена си и децата си, вярната Ева Браун и сервилният Мартин Борман.
	Откакто е взел решението да остане в Берлин докрай, Хитлер изглежда умиротворен. Сякаш изпитва облекчение. Разбира се, физическото му здраве си остава деликатно, лявата му ръка трепери все по-силно и той се оплаква постоянно от болки в дясното око. Налага се Линге да го маже всеки ден с мехлем за очи, съдържащ 1 процент кокаин. Но психическото му здраве не е засегнато според обитателите на бункера.
	И все пак една радиограма ще разтърси из основи крехкото успокоение на Хитлер. Съобщението пристига в късния следобед от Оберзалцберг и е подписано от Гьоринг. Командващият на Луфтвафе е бил информиран за решението на Хитлер да му позволи да преговаря от негово име. Нещо немислимо в нормални времена, защото Хитлер винаги е държал да взема сам решенията. Престолонаследникът на режима е стигнал до заключението, че неговият господар вече няма свобода на действията и постъпките. Дали не е вече в ръцете на руснаците? Или няма техническа възможност да предава заповедите си на командването на германската армия? Така или иначе от укрепения си команден пункт в Баварските Алпи той смята, че Хитлер повече не е в състояние да ръководи Райха и той трябва да заеме мястото му. Гьоринг предвидливо информира господаря си за своите намерения и му оставя възможност да го увери в противното и да прекрати всичко. Ето радиограмата, която изпраща на Хитлер: „[…]Ако не получа отговор до 22 часа, ще бъда задължен да приема, че сте загубили вашата свобода на действие. В такъв случай ще трябва да приведа в действие положенията на вашия указ и да вземам решения за благото на нашия народ и на нашето Отечество.“ Борман прихваща посланието веднага щом то е получено в бункера. Секретарят на фюрера ликува. Най-после ще може да се отърве от Гьоринг, от този човек, когото от години смята за некадърен и корумпиран. Той се явява при Хитлер с радиограмата в ръка, като крещи за държавен преврат, за ултиматум, за предателство. И предлага да заминат незабавно за Оберзалцберг, за да възстановят реда в Райха и да хвърлят Гьоринг в ареста.
	Борман се е осведомил, че на днешния 23 април Югозападен Берлин е още свободен, могат да намерят пролука, за да се измъкнат. Алберт Шпеер, министър на въоръженията и архитект на Райха, става свидетел на сцената. На първо време вайканията на Борман не правят никакво впечатление на Хитлер. Но се получава втора радиограма от Гьоринг.
C>
#	От особена важност! Да се предаде само от офицер!
	Радиограма №1899. Робинзон до Курфюрст, 23–4, 17 ч. 59. До министъра на Райха Фон Рибентроп. Поисках от Фюрера да ми даде инструкции до 22 часа на 23–4. В противен случай или на тази дата и в този час ще бъде ясно, че Фюрерът е загубил своята свобода на действие в ръководенето на делата на Райха и неговият указ от 29-6-1941 ще влезе в сила. От този момент аз ще изпълнявам, както постановява указът, всички негови функции от негово име и на негово място. Ако до 24 часа на 23-4-45 не получите нищо от Фюрера пряко или чрез мен, ви моля незабавно да се явите при мен с първия полет. Подпис: Гьоринг, Райхсмаршал.
C$
	Борман тържествува, ето още едно доказателство за двуличието на Гьоринг. „Това е предателство — доказва на шокирания Хитлер. — Той вече праща телеграми на членовете на правителството, за да ги осведоми, че ще поеме функциите ви тази нощ, в 24 часа.“ Шпеер си спомня реакцията на фюрера. „Със зачервено лице и блуждаещ поглед, Хитлер сякаш бе забравил за околните. «Знам, че Гьоринг е прогнил. Знам го отдавна — повтаряше той. — Той съсипа Луфтвафе. Беше корумпиран. Благодарение на неговия пример корупцията обзе държавата ни. Освен това от години се дрогира с морфин. Знам го отдавна.»*“ Гьоринг няма да получи възможност да се защити. Борман се нагърбва да напише радиограма до своя враг:
	[* Speer, Albert. Au coeur du Troisième Reich, op. cit., p. 667–668.]
C>
	До Херман Гьоринг, Оберзалцберг. Със своите действия вие извършихте измяна срещу Фюрера и националсоциализма. Измяната се наказва със смърт. Въпреки това, заради заслугите ви към Партията, Фюрерът няма да ви наложи най-тежкото наказание, при условие че подадете оставка от всичките си постове по здравословни причини. Отговорете с да или не.
C$
	Едновременно с това командващият частите на СС в Оберзалцберг получава друго съобщение от Борман. В него пише, че Гьоринг е извършил предателство и трябва да бъде задържан незабавно, а ако Берлин падне в следващите дни, Гьоринг трябва да бъде екзекутиран.
	Само след половин час в бункера на Канцеларията се получава отговорът на Гьоринг. Той се оттегля официално от всичките си постове поради тежко сърдечно заболяване.



>>	24 април 1945 г.

E>
	„Войници, ранени, берлинчани, всички на оръжие!“
@	(Призив на Гьобелс в берлинския печат)
E$

	Берлин е почти обкръжен. Летището Шьонефелд в югоизточните предградия е превзето. Жуков и Конев ускоряват настъпленията си. Двамата съветски маршали залагат на тези сражения за кариерата си. Целта на всеки от тях е първи да обяви падането на Берлин и да залови Хитлер.
	Всеки час хиляди германци загиват под руския обстрел. Предимно цивилни, жени и деца, хванати в клопка в столицата. В германската армия възрастта за носене на оръжие се е разширила значително. Юноши и пенсионери са мобилизирани и хвърлени в апокалиптичната битка.
	Отказът да се биеш, желанието да се предадеш на руснаците, за да приключиш с тази предварително загубена война, водят до не по-малко трагичен край. Отряди фанатични нацисти обикалят денонощно по улиците на Берлин, издирват „предатели“ и ги разстрелват или бесят публично.
	Гьобелс е на сигурно място в малкия си кабинет във _Führerbunker_, но прелива от енергия. Столицата на Райха ще падне всеки момент, но министърът на пропагандата не престава да бълва налудничави и заплашителни възвания. Той призовава всички берлинчани, здрави или ранени, да се влеят в отрядите на нацистките бойци. Колебаещите се са „курвенски синове“. В същото време германското радио излъчва непрекъснато послания като: „Фюрерът мисли за вас, вие трябва само да изпълнявате заповедите!“ или „Фюрерът е Германия“.
	Нацисткият всекидневник _Panzer Bar_ („Бронирана мечка“, от мечката в герба на Берлин) публикува на първа страница на 24 април 1945 г. последното публично обръщение на Хитлер:
C>
	Помнете:
	Онзи, който подкрепя или просто одобрява нареждания, подкопаващи нашата твърдост, е предател! Той незабавно трябва да бъде осъден на разстрел или обесване.
C$
	На 10 метра под земята Хитлер и последните, останали му верни, не могат дори да си представят какъв ад изживяват берлинчани. Така е, защото не смеят да излязат на повърхността. Само есесовците, отговарящи за сигурността на противовъздушното укритие и неговите обитатели, излизат навън и се връщат. Но никой така и не поисква мнението им за ситуацията, а те дори не си помислят да докладват на фюрера. Що се отнася до опит да се напусне убежището, дори закалени бойци като тях изтръпват само като си го помислят. От 20 април в цял Берлин действат военновременни закони. Рохус Миш, телефонистът на бункера, също изпитва тези тревоги: „Боях се и да не ме арестува Гестапо, ако ме хване из развалините на града. […] Двамата с Хенчел*1 бяхме убедени, че ако ни залови, тайната полиция ще ни убие“*2. _Führerbunker_ с всеки миг се превръща все повече в ковчег за обитателите си.
	[*1 Колегата му телефонист в бункера. — Б.а.]
	[*2 Misch, Rochus. J’étais garde du corps d’Hitler (1940–1945, op. cit., p. 201. Тук цит. по Рохус Миш. Аз бях лична охрана на Хитлер. С., Фама, 2007. — Б.пр.]
	Все пак животът между дебелите бетонни стени малко по малко се организира. Всекидневните лоши новини се редят монотонно. Хитлеристката трагедия навлиза в последното си действие. Актьорите са едва няколко десетки, но играят ролите си с абсурдно съвършенство. В този микрокосмос на агонизиращия Трети райх една жалка фауна се опитва да оцелее. Военни, убедени, че сляпото подчинение на техните командири ги освобождава от всякаква отговорност, политици, обвързани от взаимната си омраза, младо поколение германци, нацифицирани още в училище и предани до смърт. Единствено Хитлер успява все още да обединява тези мъже и жени с оголени нерви. И да им попречи да се избият помежду си.
	Някои започват да изпитват съмнения, но повечето си остават отдадени на тоталния култ към фюрера. Той е пресметнал, предвидил, организирал всичко, смятат те. Редуващите се поражения са само капан, в който ще се хванат руснаците. Доказателството е, че Хитлер изглежда толкова спокоен. Той си играе с немската си овчарка, прочутата Блонди. Тя е родила наскоро. Кученцата търчат и джавкат из коридорите, задръстени от ботуши и каски. Впрочем почти целият бункер е превърнат в детска градина, след като Гьобелс е повикал съпругата си, гордата руса Магда, да дойде с шестте им деца. Отделили са им място във _Vorbunker_. Специално за тях и майка им са реквизирани четири стаи. Самият Йозеф Гьобелс е настанен в светая светих, в _Hauptbunker_. Той е само на няколко метра от скъпите си дечица. Те са Хелга, на дванайсет години, Хилдегард, на единайсет, Хелмут, на девет, Холдине, на осем, Хедвиг, на седем, и Хайдрун, само на четири. Имената на всички започват с буквата X. X като Хитлер. Това е най-малкото, което семейство Гьобелс могат да направят за своя фюрер.
	Как деца на възраст от четири до дванайсет години могат да прекарват времето си в бомбардиран денонощно бункер? Те си играят. Боричкат се. Тичат от стая в стая с викове. Войниците понякога са принудени да ги мъмрят и да ги гонят от залите за военни операции. Други отделят време да ги научат на някоя песен, естествено песен в прослава на онзи, когото те наричат с любов „Чичо фюрер“. Децата не изглеждат притеснени. Свикнали са много бързо с трясъка на бомбите, с разтърсванията на бетонните основи. Много повече от възрастни като личния лекар на Хитлер, доктор Морел. Този затлъстял шарлатанин със съмнителна хигиена буквално умира от страх. Не може повече и измолва правото да замине, защото, както уверява, сърцето му вече не издържа канонадата на руската артилерия. За малките Гьобелс мрачният и тревожен вид на есесовците около тях е почти забавен. Те наивно не могат да допуснат, че е възможно техният „Чичо фюрер“ да лъже. Нали им е казал, че скоро ще дойдат добрите войници и ще прогонят лошите руснаци. И че още утре може да им разреши да излязат да си играят в градината, на чист въздух.
	Магда Гьобелс също си намира занимания. Тази почти вагнеровска фигура на нацистка съпруга се опитва с всички сили да не се пречупи. Тя е на четиресет и три години и отдавна не вярва в бълнуванията, които й пробутва съпругът й. Сигурната победа, прозорливостта на фюрера — дори вече не се преструва, че му вярва. Разбрала е отлично, че бункерът ще се превърне в гроб за нея и децата й. Тя бързо си намира работа, за да не си изгуби ума, обзета е от мания за домакинстване, която може да изглежда абсурдна в толкова драматични мигове, но я връща към света на живите: да поддържа чисти дрехите на децата си. И добре подредени. Подобно на валкириите, така значими за нацистката митология, тя приема трагичния край, който ще погълне семейството й. Убеждава сама себе си, че щом Третият райх трябва да изчезне, тя предпочита също да изчезне и да спести на децата си живот в свят без нацизъм. Сковава я един-единствен страх — да не бъде убита прекалено рано. Прекалено рано, че да не успее сама да отнеме живота на своите скъпи дечица. Или още по-лошо, да не й достигне смелост в последния момент и да не намери сили за шесторното детеубийство, което трябва да извърши. Затова постоянно, с безумен поглед, иска от околните в бункера помощ, подкрепа. Да й помогнат да убие децата си, когато моментът настъпи.


>>	25 април 1945 г.

E>
	„Горкият, горкият Адолф, изоставен от всички, предаден от всички!“
@	(Ева Браун)
E$

	Настъплението на армията на Венк не води до нищо. Напористият генерал е спрян при Потсдам, на половин час югозападно от столицата. Центърът на Берлин вече е беззащитен пред съветските ударни части. Новата канцелария, масивното здание, проектирано и построено преди шест години от архитекта на режима Алберт Шпеер, издържа учудващо добре на пороя от руски снаряди. Артилерията на Червената армия съсредоточава огъня си върху бърлогата на фюрера. Американците от своя страна нанасят масиран въздушен удар по Оберзалцберг. Основната възможност за оттегляне на нацистките лидери е заличена.
	В коридорите на _Führerbunker_ обичайната строга дисциплина отстъпва място на атмосфера на край на империята. Хората си позволяват да пушат и да пият алкохол, нещо иначе немислимо при аскета Хитлер. Секретарките на фюрера Герда Кристиан и Траудъл Юнге вече нямат нищо за вършене (другите две секретарки, Криста Шрьодер и Йохана Волф, са напуснали бункера на 22 април) и си приказват с личната готвачка на фюрера Констанца Манциарли, а Ева Браун често се присъединява към тях за чаша чай. Фрау Гьобелс се държи на дистанция. Всички я отбягват, защото изглежда на ръба на безумието и се облива в сълзи всеки път щом спомене децата си.
	Ева Браун, напротив, се чувства като у дома си в бункера. Младата трийсет и три годишна жена сияе както никога преди. Наслаждава се с цялото си сърце на тези исторически моменти. Най-после любовницата на фюрера може да живее пълноценно. Хитлер е твърде отслабнал, за да може да мине без нея. Усмивката не слиза от лицето на елегантната баварка, която обича да посреща видните посетители на бункера. Естествено, удобствата са минимални и тя се извинява за това предварително. Когато Шпеер идва, за да се сбогува с фюрера, Ева Браун го кани на чашка. По този повод успява дори да намери студено шампанско „Моет и Шандон“. Вместо гигантските зали за приеми на Канцеларията се налага да се задоволи с малка стаичка без прозорци, изпълнена със задушливата миризма на бетон. За щастие, Ева я е обзавела толкова приятно. „Беше я подредила с вкус, като бе използвала красивите мебели, които бях проектирал преди години за нейните две стаи от апартамента в Канцеларията — разказва Алберт Шпеер. — Всъщност в този бункер Ева Браун беше единствената от обречените на смърт хора, която показваше царствено самообладание, предизвикващо възхищение. Докато всички други бяха обхванати от героична екзалтация като Гьобелс, уплашени за оцеляването си като Борман, изпаднали в униние като Хитлер, смазани като госпожа Гьобелс, тя демонстрираше почти радостно спокойствие.“*
	[* Speer, Albert. Au coeur du Troisième Reich, op. cit., p. 670.]
	И има защо, младата жена е на път да получи онова, което нейният любовник Хитлер й е отказвал толкова дълго: брак! Докато очаква своята брачна нощ, тя си прекарва времето в контене, в правене на впечатление с тоалети, в сервиране на чай на своите спътнички по нещастие и във вайкания, че войната е така убийствена за германците. Що се отнася до собствената й смърт, това не е проблем, тя е готова за нея. Но как да умре правилно? „Искам да бъда красив труп“, споделя тя с Траудъл Юнге. Не може и дума да става да си пусне куршум в устата и да взриви това красиво лице като презряла диня. Би било ужасно грозно, а и как биха я разпознали?, обяснява тя. Защото е очевидно, че нейното тяло ще бъде снимано от победителите и представено пред целия свят, а после в книгите по история. Единствената възможност, заключава тя, е отровата. Цианид. Изглежда, че всички офицери в бункера имат такива ампули. Хитлер също.


>>	26 април 1945 г.

E>
	„Останете жив, мой фюрер, такова е желанието на всеки германец!“
@	(Хана Райч, ас на германската авиация)
E$

	Всичките му генерали го изоставят. Хитлер се е събудил в лошо настроение. Офицерите от Вермахта, от СС, от всички тях му иде да повърне. За него те са в най-добрия случай некадърници, а в най-лошия — предатели и подлеци. Бункерът е обкръжен. А сега и летището в Темпелхоф пада в ръцете на руснаците. Остава само летището Гатов в югозападния край на града. Колко време ще издържи то? Руснаците атакуват с удвоени сили. Все пак един малък двуместен самолет „Физлер-Щорх“ успява да се приземи. Пилотира го генералът от авиацията Ритер фон Грайм. Той пътува със спътницата си Хана Райч, двайсет години по-млада от него. Тя изпълнява ролята на навигатор. Току-що е навършила трийсет и три години и не иска за нищо на света да пропусне възможността за среща с Хитлер. Тя е смятана за ас на германската гражданска авиация, но не се страхува да слаломира между снарядите на съветската ПВО. Грайм и Райч са в Рехлин, нацистка база на 150 километра на север, когато два дни по-рано получават категорично нареждане от главното командване на Райха: „Елате незабавно в Берлин! Фюрерът иска да ви види“.
	Когато пристигат в Гатов, Фон Грайм пита нацистките офицери защо се налага да рискува живота си, за да дойде в Берлин? Военна тайна, отговарят му. „Но заповедта още ли е в сила?“, ядосва се генералът от авиацията. „Повече от всякога. Трябва да стигнете до бункера на всяка цена.“
	Само трийсетина километра делят летището Гатов от _Führerbunker_, но пътищата могат всеки момент да попаднат под контрола на врага. Остава само въздушният път, за да се доберат до фюрера. Налага се да излетят отново с малкия си самолет. Двойката авиатори успява някак си да се промъква между съветските снаряди, които пронизват берлинското небе. След няколко минути машината, която лети на бръснещ полет, е засегната от откос на картечница. „Ранен съм“, извиква Фон Грайм, преди да загуби съзнание. Един куршум е пробил кабината и го е улучил в крака. Хана Райч, която седи зад него, се пресяга над раменете му и хваща лоста. Тя познава Берлин като петте си пръста, защото е летяла многократно над него. Но никога не е пилотирала под огъня на най-могъщата артилерия в света. В Гатов нацисткият офицер ги е уверил, че е подготвена импровизирана писта, за да могат да кацнат близо до бункера, при Бранденбургската врата. Ханс Баур е организирал всичко. Уличните фенери са отстранени на няколкостотин метра, за да не се пречупят крилата на самолета при кацането. Изобретателно. Райч успява някак си да се приземи на булеварда, но малко по-далеч от предвиденото от Баур място. Витлото на самолета още се върти, когато се задават съветски войници. За щастие, една нацистка кола пристига с пълна газ и прибира и двамата.
	Стигат до бункера към 18 часа, живи и почти здрави. Първа ги посреща Магда Гьобелс. Тя изпада в нервна криза и избухва в плач, когато ги вижда. Дали не вярва, че те са дошли, за да ги измъкнат? Фон Грайм не й обръща внимание, той е дошъл в съзнание, но кракът му кърви обилно. Незабавно е отнесен в малка операционна зала. Скоро при него идва и Хитлер. Най-после един храбър мъж, възкликва той. Последвалият диалог между Фон Грайм и Хитлер е предаден от Хана Райч на американските тайни служби през октомври 1945 г., след като е заловена.
C>
	Хитлер: Знаете ли защо поисках да дойдете?
	Фон Грайм: Не, мой фюрер.
	Хитлер: Защото Херман Гьоринг предаде и изостави мен и Майката Родина. Свърза се с врага зад гърба ми. Неговата постъпка е признак за подлост. И в противоречие на заповедите ми, той избяга в Берхтесгаден. Оттам ми изпрати непочтителна телеграма. Заяви, че някога съм го посочил за мой приемник и че сега, тъй като не съм в състояние да ръководя Райха от Берлин, той е готов да го прави вместо мен от Берхтесгаден. В края на телеграмата заяви, че ако не получи от мен отговор до 21 часа и 30* на датата на телеграмата, ще заключи, че одобрявам.
	[* В текста на Гьоринг става дума за 22 часа. — Б.а.]
C$
	Хана Райч, която се възхищава от фюрера, без никога да е членувала в нацистката партия, описва сцената като „дълбоко трогателна“. Според нея очите на Хитлер били пълни със сълзи, когато говорел за предателството на Гьоринг. Той изглежда дълбоко огорчен, почти като дете. После, както често се случва, настроението му се променя коренно само за миг. Очите му отново заблестяват, той се смръщва и свива нервно устни. „Ултиматум! — разкрещява се като обезумял. — Ултиматум! Нищо не ми е спестено. Клетвите за вярност се нарушават, вече няма чест, поднесоха ми всички разочарования, всички възможни предателства. А сега отгоре на всичко и това. Нищо не ми остана. Трябваше всичко да понеса!“ Фон Грайм и Райч не смеят да го прекъснат. Вцепеняват се пред това изригване на омраза от човека, за когото току-що са рискували живота си.
	Те са в неведение за „предателството“. Фон Грайм е генерал от Луфтвафе и съответно пряко подчинен на „предателя“ Гьоринг, всемогъщ министър на германската авиация до 23 април.
	„Незабавно наредих Гьоринг да бъде арестуван за измяна на Райха — продължава по-спокойно Хитлер. — Свалих го от всички постове и го изключих от всички ръководни органи. Затова наредих да се явите при мен.“
	Фон Грайм се надига с мъка от походното си легло, кракът го боли ужасно. Прикрива гримаса на болка.
	„Назначавам ви незабавно за приемник на Гьоринг като _Oberbefehlshaber_ (главнокомандващ) на Луфтвафе.“
	Ето защо Хитлер е повикал Фон Грайм да дойде в бункера! Това назначение би могло да се направи и дистанционно. Но Хитлер въобще не си дава сметка за положението извън неговото убежище и продължава да не се вълнува за живота на своите сънародници, включително и на последните останали му верни генерали.
	След като назначението е обявено официално, на Фон Грайм не му остава друго, освен да тръгва обратно за Рехлин. Няма нито миг за губене, дава му да разбере фюрерът. Раната му в крака? Нещастна случайност, но поносима по време на война! „Заминавайте и поведете въздушно контранастъпление“, нарежда му Хитлер. Само че берлинското небе вече говори на руски. Да извършиш аварийно кацане на обстрелвана берлинска улица е едно, а отново да излетиш оттам, съвсем друго. Хитлер не го интересува. Неговите заповеди са по-важни от действителността на бойното поле. Затова от авиобазата в Рехлин изпращат най-добрите пилоти, последните, да вземат от Берлин новия командващ Луфтвафе. Руснаците свалят един след друг германските самолети над Берлин. На Фон Грайм и Райч им се налага да продължат престоя си в бункера. Перспектива, която ги очарова в най-висша степен, защото възможността да умрат редом със своя фюрер им се струва върховна привилегия.
	По-късно същата вечер Хитлер кани при себе си младата жена. Тя е на същата възраст като Ева Браун, но с твърде различен характер. Хана Райч не обича нищо повече от приключението, риска и съпътстващата го тръпка. Тя е пилот-изпитател на Луфтвафе и пропагандата на режима я използва, за да илюстрира храбростта и куража на германката от Третия райх. Така тя става единствената жена в нацистката империя, получила „Железен кръст“, най-висшата военна награда на страната, и то от ръцете на самия Хитлер. Това става в други времена, когато нацистка Германия е хвърлила в ужас цяла Европа и громи една по една армиите, изправили се срещу нея. Тогава Хитлер покорява мъже и жени с огненото си слово. Казват, че погледът му пронизва като острие от най-здрава стомана. Дали на този 26 април Хана Райч разпознава онзи, който я е омагьосал така? Мъжът, или по-скоро призракът срещу нея, наистина ли е Хитлер? Ето какво споделя тя за този разговор пред американските тайни служби: „Каза ми със съвсем слаб глас: «Хана, вие сте една от онези, които ще умрат заедно с мен. Всеки от нас има ампула с отрова като тази.» После ми подаде едно флаконче“. За безстрашната авиаторка това е смъртоносен удар. Тя рухва на един стол и избухва в сълзи. За първи път си дава сметка колко безнадеждно е положението. „Мой фюрер, защо оставате — пита го тя. — Защо лишавате Германия от вашия живот? Когато вестниците съобщиха, че ще останете в Берлин до края, народът замръзна от ужас. «Фюрерът трябва да живее, така и Германия ще може да живее», така казва народът. Останете жив, мой фюрер, такова е желанието на всеки германец!“
	Как реагира Хитлер на подобно обяснение в любов, на такъв акт на преданост? Сцената протича без свидетели и единствено Хана Райч може да я пресъздаде. Иска ли тя да представи Хитлер като човек на здравия разум, като държавен глава, загрижен за бъдещето на своя народ, като хуманист? Със сигурност. Тя му приписва думи, изпълнени със съчувствие, думи, каквито никой друг член на близкото му обкръжение не е чувал в други случаи. Но да продължим с този епизод, както е видян от Хана Райч. Нацисткият диктатор отговаря със спокойствие и мъдрост на младата жена, че е избрал да остане в Берлин, за да защити по-добре трите милиона берлинчани, хванати в капан от съветското настъпление. „Като останах, смятах, че всички войски на страната ще вземат пример от мен и ще се притекат на помощ на града. Надявах се, че ще положат свръхчовешки усилия, за да ме спасят, а така да спасят и моите три милиона сънародници.“ Хитлер се жертва за благото на своя народ? Досега никога не се е вълнувал за съдбата на берлинчани. Напротив. Съветниците му го умоляват да напусне бункера и да се оттегли в Баварските Алпи и така да спести на Берлин дълга разрушителна обсада, но той винаги отказва.
	Траудъл Юнге, една от двете все още останали в бункера лични секретарки на фюрера, си спомня Хана Райч като обсебена от Хитлер. „Тя беше една от онези жени, които обожаваха Хитлер безусловно, без никакви резерви. […]. Тя сияеше от фанатично и всепоглъщащо желание да умре за фюрера и неговите идеали.“*
	[* Junge Traudl. Dans la tanière du loup. Les confessions de la secrétaire d’Hitler. Paris, JC Lattès, [2003] 2005, p. 240.]
	Дали Хана Райч е неспособна да прояви и най-малка обективност по отношение на Хитлер? Сигурното е, че тя си тръгва от фюрера с ампула с отрова в ръка и се връща при Фон Грайм, който лежи с ранен крак. Тя ще му заяви, че войната е изгубена.


>>	27 април 1945 г.

E>
	„Ева, ти трябва да напуснеш фюрера…“
@	(Херман Фегелайн, генерал от СС и зет на Ева Браун)
E$

	Невъзможно е да се спи. Въпреки дебелината на таваните и стените _Führerbunker_ се тресе целият. През цялата нощ съветската артилерия продължава адската си канонада. Хитлер е осведомен, че контраатаката на Венк е спряна и неговият генерал се нуждае от свежи подкрепления. Но откъде да ги вземат?
	В същото време обитателите на убежището губят надежда и се пречупват един след друг. Онези, които не са се отдали на алкохола, се питат на висок глас какъв е най-добрият начин да се приключи всичко веднъж завинаги. Други се затварят в стаите си, за да ридаят скрити от погледите. Хитлер чувства, че губи контрол. Вместо да свика поредното от безбройните военни съвещания, той решава да организира по-специална сбирка. Нарича я просто „Съвещание «Самоубийство»“. Той излага подробно пред смаяното си обкръжение плановете си как никой да не пропусне своето самоубийство, когато настъпи моментът. Накратко, щом руските войници проникнат в градините на Канцеларията, всеки трябва да сложи край на живота си. И дума не може да става някой от неговите приближени да бъде заловен жив. За да се предотврати подобна катастрофа, онези, които се колебаят, могат да разчитат на помощта на верните членове на СС и Гестапо. Сбирката завършва с обичайните нацистки поздрави и шумни обещания да държат на думата си докрай.
	Този въпрос е уреден, но Хитлер се вбесява. Непоносим шум отеква из целия бункер. Не се дължи на бомбите, а на нещо друго. Неговият камериер Линге му обяснява, че вентилацията на убежището едва функционира. Фюрерът е обезпокоен. Без нея не може да се диша. Навън, точно над бункера, бушува огромен пожар. Задръстването на системата за проветрение се получава заради пламъците. Хитлер изслушва спокойно и замислено обясненията на своя камериер. Пожар в градините на Канцеларията? Възможно ли е? За първи път от 20 април и малката церемония за рождения му ден в голямата зала на Новата канцелария фюрерът пожелава да излезе от убежището си. Иска да види лично какво става. Тръгва с мъка към водещата на повърхността стълба и се изкачва стъпало по стъпало, като се вкопчва в металния парапет. Линге върви плътно зад него, за да предотврати евентуално падане. Дебелата бронирана врата към градината е заключена. Линге се кани да я отвори, когато един снаряд избухва само на няколко метра. Детонацията пука тъпанчетата му. Когато камериерът се извръща, за да се увери, че с фюрера всичко е наред, него го няма, вече е слязъл в бърлогата си. Повече няма да излезе от нея.
	Генералът от СС Фегелайн обаче е излязъл от бункера и не смята да се връща там. Отсъствието на официалния офицер за връзка на Химлер при Хитлер е забелязано едва вечерта, на съвещанието на главното командване. Тогава фюрерът изпада в студен гняв, разбрал, че Фегелайн не се е подчинил на волята му за колективно самоубийство. Този пристрастен хазартен играч и женкар е само на трийсет и осем години и страстното му желание за живот го подтиква да извърши немислимото: да избяга. За Хитлер това се превръща в личен въпрос, той нарежда Фегелайн да бъде открит незабавно! Ерих Кемпка, личният шофьор на фюрера и отговорник за автомобилния парк на бункера, знае къде се крие той. Споделя, че към 17 часа Фегелайн е поискал на свое разположение двата последни автомобила, в състояние да се движат. „С военна цел“, обяснил му той. След трийсет минути колите и шофьорите им се върнали в бункера, но без генерала от СС. След бързо разследване се оказва, че Фегелайн се е скрил в личния си апартамент в Берлин. Хитлер и Борман крещят за предателство. Спешно са изпратени войници на адреса на Фегелайн. Заварват го там с жена в леглото. И тя не е съпругата му Гретъл, сестрата на Ева Браун. Войниците намират в стаята куфари, приготвени за дълъг път, както и чувалчета със злато, банкноти и бижута. Фегелайн не се съпротивлява. Той е мъртвопиян и едва ходи.
	Но какво от това. Като зет на Ева Браун не е ли той почти част от семейството на фюрера? Жени се за Гретъл Браун през юни 1944 г. с единствената цел да се предпази от близкото обкръжение на фюрера, Борман, Гьобелс и останалите, които го мразят силно. Разбрали са много бързо, че той никога не е вярвал в нацизма или в култа към свръхчовека, така скъпия на Хитлер германски ариец. Фегелайн прекалено много обича жените, живота и парите, за да се посвети на такава колкото сурова, толкова и смъртоносна доктрина.
	А и не е ли той един от любимците на Хитлер? Не му ли честити той първи рождения ден на 20 април? Всичко ще му бъде простено. Но да си мислиш така, означава, че слабо познаваш фюрера. На първо време става дума да бъде изпратен за наказание в бойна част насред Берлин, но после Хитлер размисля. Фегелайн ще бъде съден за дезертьорство от импровизиран военен съвет. Поисканото наказание е смърт.
	Ева Браун не иска да направи нищо, за да защити зет си. Тя дори издава на Хитлер, че той й се обадил предишния ден по телефона. Искал да я уговори да напусне Берлин с него. Казал й: „Ева, ти трябва да напуснеш фюрера, ако не можеш да го убедиш да си тръгне от Берлин. Не бъди глупава, вече е въпрос на живот и смърт!“*.
	[* Junge, Traudl Dans la tanière du lou…, op. cit., p. 245.]
	Не е нужно повече, за да се определи окончателно съдбата на генерала от СС. Но не може и дума да става да се съди пиян човек. Фегелайн е затворен в килия под усилена охрана. Съдът ще почака, докато изтрезнее.


>>	28 април 1945

E>
	„Химлер предлага преговори за слагане на край на войната в Европа“
@	(Агенция Ройтерс)
E$

	Денят започва лошо. Към 9 часа офицер от бойна част на СС идва да докладва на Хитлер. Той го осведомява, че първите руски десантници се приближават до „Вилхелмщрасе“, на малко повече от километър от Канцеларията. А Венк все така не пристига. Въпросът вече не е дали бункерът ще падне, а кога ще стане това. Щом новината се разчува, всички в убежището поискват да получат ампулите си с цианид. Те не достигат за всички и само някои избраници са удостоени с тази чест. Военните от личната охрана на фюрера ще трябва да се самоубият със служебните си оръжия. Вече няма и как да се повика някаква помощ отвън — и последните телефонни линии са прекъснати. За да се информират за придвижванията на вражеските войски, операторите в бункера слушат радиопредаванията. Включително и на Би Би Си. Благодарение на британската станция фюрерът разбира за ново предателство. Предателство, още по-болезнено от това на Гьоринг. Макар че звукът едва се чува, информацията, която се върти непрекъснато по Би Би Си, не оставя място за съмнения: Химлер е предложил на Съюзниците капитулацията на Третия райх. Би Би Си цитира депеша на английската агенция Ройтерс, според която райхсфюрерът на СС Хайнрих Химлер е предложил сепаративен мир на англо-американците. Информацията на Ройтерс е озаглавена „Химлер предлага преговори за слагане на край на войната в Европа“ и гласи: „Предложението на Химлер да капитулира само пред британците и американците, а не пред руснаците, което стана сензация през уикенда, се смята за начало на маневри, които да сложат бързо край на войната в Европа.“ Сделката е следната: Хитлер ще бъде свален, Химлер ще заеме мястото му, Третият райх ще бъде запазен, а германската армия ще се присъедини към Съюзниците, за да се сражават срещу болшевиките.
	В бункера това прелива чашата. Постъпката на Гьоринг не е била истинска изненада за никого, но действията на Химлер, човека зад „окончателното решение на еврейския въпрос“, най-верния сред верните, разрушават и последните устои на нацисткия режим.
	Хитлер реагира като обезумял. Хана Райч си спомня: „От розово, лицето му стана мораво и направо неузнаваемо. […] След този продължителен пристъп Хитлер изпадна в някакво вцепенение и в бункера настъпи пълна тишина“. Както е постъпил и с Гьоринг, Хитлер незабавно отстранява Химлер от всички постове и го изключва от партията.
	Фегелайн ще плати за предателството на шефа на СС. Тъй като е негов официален офицер за връзка при Хитлер, смъртната му присъда е потвърдена моментално. Според фюрера зетят на Ева Браун със сигурност е знаел за плановете на Химлер да вземе властта и да преговаря с врага. Доказва го опитът му за бягство. „Късно вечерта шепа полицаи от RSD (Служба за сигурност на Райха) дойдоха да вземат Фегелайн. Били изминали по коридора само няколко метра, когато един от телохранителите изстрелял с автомата си цял откос в гърба му.“*
	[* Misch, Rochus. J’étais garde du corps de Hitler (1940–1945), op. cit., p. 206. Тук цит. по Рохус Миш. Аз бях лична охрана на Хитлер. С., Фама, 2007. — Б.пр.]
	Като следствие от многобройните предателства в бункера се възцарява атмосфера на параноя. Кой ще бъде следващият? Всички се озъртат, дебнат за най-малкия намек за бягство, за критика на върховния вожд. Навън, на повърхността, центърът на Берлин е в руини. Руският гняв продължава да се стоварва върху столицата на Райха. Мощните съветски танкове изтърбушват сградите около Потсдамер Плац, в съседство с бункера. Германската съпротива в лицето на малцината войници и предимно опълчението от цивилни _Deutscher Volkssturm_ („Народна буря“) успява само да забави с няколко дни неизбежното поражение.
	Народното опълчение _Volkssturm_ е създадено през есента на 1944 г. по идея на Химлер. Целият народ трябва да вземе участие във войната. На първо време тази масова мобилизация обхваща всички годни мъже от шестнайсет до шейсет години. После, особено в Берлин, дори ранените, по-малките деца и старци са призовани да попълнят частите, хвърлени в битката. Зле въоръжените и екипирани опълченци от _Volkssturm_ са смятани от съветските военни за доброволци, които не са защитени от международните конвенции за военнопленниците. Накратко, дори и да се предадат, ги разстрелват.
	За последен път обитателите на убежището умоляват Хитлер да се измъкне. Артур Аксман, шефът на Хитлерюгенд, се кандидатира за спасител. Наема се да изведе фюрера. С помощта на отряд от подбрани хора, готови да умрат за него, бягството все още е възможно. На летището в Гатов е останал един самолет, способен да лети. Импровизираната писта до Канцеларията още е под германски контрол. Ханс Баур потвърждава: опасно е, рисковано е, но е възможно. Една дума, един жест от фюрера и спасяването ще започне.
	Хитлер слуша, обмисля, но е толкова уморен. Тялото му е болно, нервите изопнати, ще може ли да издържи на напрежението? Според Хана Райч този мъж на петдесет и пет години вече е просто старец в края на живота си. „Дори и да имаше сигурен път, по който да напусне укритието, той не би имал сили да го измине“, смята тя. Хитлер напълно го осъзнава. Последната му надежда да излезе жив от бункера е да спечели битката за Берлин.


>>	29 април 1945 г.

E>
	„В присъствието на свидетелите ви питам, мой фюрер Адолф Хитлер, желаете ли да вземете за жена госпожица Ева Браун?“
@	(Валтер Вагнер, член на градския съвет)
E$

	Полунощ е.
	Хитлер е силно развълнуван. Той смята, че е намерил решение как да се изплъзне от лапите на руснаците. Не е избрал предложението на Аксман да бягат под бомбите. С решителна стъпка отива в стаята, където си почиват неговият нов командващ на Луфтвафе Фон Грайм и Хана Райч. Показанията на младата жена за този епизод са класифицирани като „строго секретни“ от американските власти. Ето какво съдържат.
	„Фон Грайм беше смаян, когато Хитлер му заповяда да напусне бункера още тази нощ“, разказва тя. Съвсем новият фелдмаршал от авиацията (Хитлер току-що го е повишил) е ранен и заседнал в Берлин, а му възлагат невероятната мисия да преобърне хода на историята и да отблъсне или поне да забави руското настъпление. За целта трябва на първо време да стигне до авиобазата в Рехлин, на 150 километра на север, а оттам да командва германските въздушни удари по съветските сили около Берлин. Хитлер до такава степен не се съмнява в успеха на плана си, че възлага и друга задача на Фон Грайм. По-лична, дори много лична. „Втората причина за вашето заминаване за Рехлин е, че Химлер трябва да бъде спрян.“ Когато произнася името на райхсфюрера на СС, гласът на Хитлер се разтреперва, устата и ръцете му се сгърчват. Но той настоява. Фон Грайм трябва да предупреди гросадмирал Дьониц в главната му квартира в Пльон, до границата с Дания, че е необходимо да бъде арестуван Химлер. „Предателят няма никога да ме наследи като фюрер. Вие трябва да заминете оттук, за да се уверите в това!“
	Целият Берлин е залят от войници на Червената армия. На земята те са вече два милиона и изпепеляват нацистката столица, а в небето кръстосват близо 1000 изтребителя с червена звезда. Фон Грайм и Хана Райч се опитват да вразумят Хитлер. Като ги принуждава да заминат, той им подписва смъртната присъда. „Като войници на Райха — ядосва се Хитлер, — ваш свещен дълг е да използвате и най-малката възможност. Това е последният ни шанс. Ваш и мой дълг е да се възползваме от него.“ Спорът е приключен. Той заповядва, а войниците се подчиняват. Но Хана Райч не е военна. Младата жена е цивилна и притежава силен характер. „Не! Не!“, възкликва тя. За нея всичко това е чиста лудост. „Всичко е загубено, вече е безумие да се опитваме да променим нещо.“ Неочаквано Фон Грайм я прекъсва. Новият фелдмаршал не иска да остане в историята като човека, отказал да спаси фюрера. Дори шансът да е едно на сто, трябва да се опитаме, заявява той, като гледа право в очите младата си спътничка.
	Подготовката за заминаване отнема само няколко минути. Белов, офицерът за връзка на Луфтвафе в бункера, окуражава новия си командващ. „Вие трябва да успеете. От вас зависи истината да достигне до нашия народ, да бъде спасена честта на Луфтвафе и на Германия пред света.“ Обитателите на укритието са предупредени за намеренията на Хитлер. Всички завиждат на заминаващите. Някои им предават написани набързо писма, прощални послания до близките. Хана Райч ще заяви по-късно на представителите на Съюзниците, които я разпитват, че е унищожила всички, включително писмото на Ева Браун до сестра й Гретъл, за да не попаднат в ръцете на врага. Всички, освен две. Две писма от семейство Гьобелс до Харалд Кванд, големия син на Магда от първия й брак. Тогава Харалд е на двайсет и четири години и единствен от семейството не е дошъл в бункера. Пленен е от Съюзниците през 1944 г. в Италия. Магда Гьобелс дава не само писма на Хана Райч. Тя й подарява за спомен пръстен с диаманти.
	Изтекли са само трийсет минути след заповедта на Хитлер. Грайм и Райч са готови. Те излизат на повърхността и скачат в приготвената за тях бронирана кола. По-малко от километър ги дели от Бранденбургската врата. Там ги чака малък самолет, „Арадо 96“, скрит под камуфлажно покривало. Над улиците ехтят във все по-влудяващ ритъм залповете на руските гаубици, небето е озарено от пламъците на стотиците горящи сгради в столицата. Наситеният със сажди въздух почерня лицата и дращи гърлата. В колата, която слаломира по осеяните с трупове улици, Хана Райч се люшка от едната врата до другата, но е толкова съсредоточена, че едва се смръщва от болката. Тя знае, че това е най-простата част от бягството им.
	След няколко секунди ще поеме управлението на самолета, който забелязва отдалеч. Той е насред булеварда, преминаващ от изток на запад, край най-прочутия монумент на Берлин, Бранденбугската врата.
	„Арадо 96“ не е военен самолет, в Луфтвафе го използват предимно за обучение в школите за пилоти. Не е много бърз, развива само 330 км/ч, докато изтребителят „Месершмит 109“ надхвърля 650 км/ч. Но е невероятно маневрен. Хана Райч познава много добре този модел и е способна да изпълни всякакви номера с него. Само трябва да успее да излети от павираната улица, обсипана с най-различни останки. Положителен момент е, че импровизираната писта не е надупчена като швейцарско сирене от попадения на снаряди. Отрицателният момент е, че е дълга само 440 метра. Хана Райч заема мястото на пилота и едва оставя време на Фон Грайм да се настани отзад. Тя има право само на един опит. Руснаците се усещат какво става веднага щом чуват бученето на 465-те коня на „Арадо“. Дали Хитлер не се опитва да се измъкне! С дузини, като демони, те плъзват бързо по димящите руини и се устремяват към самолета. Но вече е късно. Машината се отлепя от земята и се издига почти вертикално, за да избегне откосите на картечниците. Когато се озовава над сградите, изниква друга опасност. Гигантските прожектори на съветската ПВО претърсват трескаво небето. После преградната стрелба се издига като метална вълна, за да сложи край на невероятното им бягство. Като по чудо самолетът понася само няколко попадения без особени последствия. На 6000 метра височина вече не може да бъде засегнат. Извършеното надминава разбиранията. Но се оказва безполезно. Петдесет минути по-късно, към 2 часа сутринта, Фон Грайм и Райч стигат до авиобазата в Рехлин. Както му е заповядал фюрерът, новият главнокомандващ на Луфтвафе хвърля всички самолети на разположение към Берлин. Но очевидно те са твърде малко, за да променят хода на войната.
	Фон Грайм не остава в Рехлин, за да се увери. Вече мисли само за изпълнението на втората си мисия: да се арестува Химлер. За целта Райч и Фон Грайм отлитат за главната квартира на гросадмирал Дьониц в Пльон, на 300 километра северозападно от Рехлин. Дьониц, един от последните верни на Хитлер, не е бил информиран за предателството на Химлер. Освен това си има други грижи, освен да арестува шефа на СС. Тъкмо това обяснява на Фон Грайм. За когото провалът е пълен.
	Най-после на 2 май Химлер ще се окаже лице в лице с емисарите на Хитлер в Пльон. Шефът на СС пристига за военно съвещание с Дьониц. Авиаторката го пресреща, преди да влезе на заседанието.
C>
	— Един момент, хер райхсфюрер, много е важно, моля ви.
	— Разбира се — отговаря Химлер почти дружелюбно.
	— Вярно ли е, хер райхсфюрер, че сте установили контакт със Съюзниците с предложения за мир, без да сте получили такава заповед от Хитлер?
	— Но разбира се.
	— Вие предадохте вашия фюрер и вашия народ в най-тежките им часове? Подобна постъпка представлява държавна измяна, хер райхсфюрер. Направихте го, докато всъщност мястото ви беше в бункера с Хитлер?
	— Държавна измяна? Не! Ще видите, историята ще отсъди другояче. Хитлер искаше да продължи битката. Беше обсебен от гордостта си и от своята „чест“. Искаше да пролива още германска кръв, а тя беше свършила. Хитлер беше безумец. Това трябваше да бъде спряно много по-рано.
C$
	Райч уверява американските тайни служби, че се е противопоставила на шефа на СС и че разговорът им бил прекъснат от една атака на Съюзниците срещу главната квартира на Дьониц.
	Дали Химлер е изрекъл тези думи? Възможно е. Повтарял ги е много пъти пред други високопоставени нацисти. Това внезапно прозрение за разрушителната лудост на Хитлер не му помага да се спаси. Той е издирван от Съюзниците и заловен на 22 май 1945 г., докато се опитва да избяга към Бавария. Самоубива се на следващия ден с ампула цианид. Същата, която му е дал Хитлер.
	Да се върнем в Берлин, на 29 април. Хитлер не подозира, че заповедта му да бъде ликвидиран Химлер няма да бъде изпълнена. Току-що са го уведомили за успеха на невероятното бягство на неговия командващ Луфтвафе заедно е Хана Райч. Ето най-после един признак, че положението се променя и че не всичко е загубено.
	Вече може да се посвети изцяло на церемонията, която се подготвя пред очите му.
	{img:pokazania_hana.jpg|#Показания на Хана Райч пред американските тайни служби. Екземпляр, запазен в ГАРФ}
	От няколко минути войниците шетат трескаво из малката зала, където Хитлер обикновено провежда военните съвещания. Под наблюдението на Линге те изнасят столове, разместват забързано мебелите. Ще се заминава ли най-после?
	В коридора се появява някакъв непознат в нацистка униформа. Той се казва Валтер Вагнер и пристига отвън. Придружават го двама мъже със строг вид. Обитателите на убежището си задават въпроси. Кой е той? Има ли връзка с предателството на Химлер? Подофицер Рохус Миш пита един от колегите си: „Каза ми лаконично, че е длъжностно лице от гражданското. Изгледах го слисано. «Да, длъжностно лице от гражданското, защото Хитлер ще се жени!»*.“
	[* Misch, Rochus. J’étais garde du corps d’Hitler (1940–1945), op. cit., p. 207. Тук цит. по Рохус Миш. Аз бях лична охрана на Хитлер. С., Фама, 2007. — Б.пр.]
	Ева Браун ликува. Тя отдавна умолява своя любовник да се оженят. Не може да се примири с мисълта, че ще умре, без да носи официално фамилията на онзи, когото обича. Мъжа, когото среща в Мюнхен през 1929 г. По онова време тя е само на седемнайсет години и работи в ателието на Хайнрих Хофман, официалния фотограф на Хитлер. Те стават двойка много бързо. Тя му говори за брак. Той отговаря, че не принадлежи на себе си, че вече има съпруга и това е Германия. Днес Германия вече не го задоволява. Сякаш е метреса, недостойна за любовта му, затова е решил да се отрече от клетвата си и вече се чувства свободен да се бракосъчетае с Ева Браун.
	Изборът на свидетели на брака е ограничен от обстоятелствата, това ще бъдат Йозеф Гьобелс и Мартин Борман. Без свидетели жени. Ева Браун няма думата и неохотно приема присъствието на Борман, когото мрази силно. Двамата от години си оспорват благоразположението на Хитлер. Всеки ревнува другия заради влиянието, което би могъл да има върху повелителя им. Борман, както и мнозина от приближените на Хитлер, никак не одобрява младата жена. Липсва й задълбоченост, прекалено повърхностна е, повече загрижена за цвета на лака си за нокти, отколкото за политиката. Хана Райч, може би защото е тайно увлечена по фюрера, стига дотам да я представи като егоистична и инфантилна полуидиотка.
	Към един часа през нощта бъдещите съпрузи влизат в заседателната зала. Тенът на Хитлер е восъчен, като на човек, който не е виждал слънчева светлина от много дни. Носи обичайното си сако, цялото измачкано, защото е лежал с него в леглото. Единствен намек за тържественост — закачил си е златна партийна значка, своя „Железен кръст“ първа степен и медала си за раняване от Първата световна война. Ева Браун е усмихната и облечена в елегантна рокля от тъмносиня коприна. На раменете си носи сива наметка от скъпа кожа. Двамата годеници се хващат за ръце и застават пред Валтер Вагнер. Той трепери от страх. Не може още да повярва, че се намира пред господаря на Германия. С неуверен глас започва да чете двете типови страници със задълженията в брака при Третия райх. Докато ги изрежда, Валтер Вагнер си дава сметка, че не могат да бъдат изпълнени. Той е възпитан и обучен да следва буквата на правилата, постановени от нацисткия режим, и сега не знае как да постъпи. Липсват толкова много официални документи като свидетелство за чисто съдебно минало (с каквото Хитлер не би могъл да се сдобие, защото е бил осъден на пет години затвор след неуспешния опит за преврат през 1923 г.), удостоверение от полицията за техния здрав морал, както и уверение за политическа лоялност към Райха на бъдещите съпрузи. Чиновникът изпада в пълен смут. Но фюрерът не може да чака. В крайна сметка служителят се решава да направи изключение и отбелязва изрично в регистъра на брака, че съпрузите са изтъкнали извънредните обстоятелства, дължащи се на войната, за да се прескочат обичайните изисквания и срокове. Така чиновникът потвърждава единствено въз основа на думите на годениците, че имат чист арийски произход и не страдат от наследствени болести.
	Най-после се стига до основния въпрос. Вагнер си прочиства гърлото и изрича: „В присъствието на свидетелите ви питам, мой фюрер Адолф Хитлер, желаете ли да вземете за жена госпожица Ева Браун? Ако е така, ви моля да отговорите с «да».“
	Церемонията продължава само десет минути. Колкото годениците да отговорят утвърдително, да подпишат официалните документи и да се поздравят. Ева вече не се казва Браун, а Хитлер. Младоженката е толкова развълнувана, че бърка, когато се подписва на официалния документ за гражданско състояние. Започва да се подписва с главно Б като Браун, преди да се усети. Затова Б е поправено несръчно на X като Хитлер.
	Приемът след това продължава само няколко минути. В стаята на фюрера са поканени няколкото все още останали в бункера видни личности. Изтощени генерали, потиснати високопоставени нацисти и три жени на ръба на нервна криза, Магда Гьобелс и двете лични секретарки на Хитлер. Поднесен е чай и дори шампанско. Само Траудъл Юнге, по-младата от секретарките (тя е само на двайсет и пет години), не се възползва от този рядък миг на разтуха. Тя отделя време колкото да поднесе поздравленията си на новата двойка и се измъква с притеснен вид.
	„Фюрерът нямаше търпение да види какво съм написала — свидетелства тя в мемоарите си. — Идваше постоянно в стаята ми, гледаше докъде съм стигнала, не казваше нищо, но проверяваше с тревожен поглед колко ми остава да препиша на машина от стенографските си бележки.“ Траудъл Юнге е заета да преписва на чисто онова, което Хитлер е продиктувал точно преди сватбената церемония. Неговото завещание. И по-точно неговите завещания. Първото е лично, а второто, по-дългото, политическо. Личното си завещание Хитлер започва с изброяване на аргументи за внезапната си женитба с Ева Браун. Сякаш според него са необходими обяснения за съвсем разбираемия жест на мъж, който дълги години е живял на семейни начала с една жена. „Реших, преди края на земния си път, да взема за съпруга младата жена, която след много години вярно приятелство влезе по своя воля в обсадения град, за да сподели моята съдба.“ Великодушен жест, който обаче си има цена: смъртта! В следващия абзац той посочва, че жена му ще го последва и в гроба. Дори и да има предвид самоубийството, той се въздържа да използва точната дума. „Съпругата ми и аз, за да избегнем позора на отстраняването или капитулацията, предпочитаме смъртта. Нашата воля е да бъдем изгорени тук, където през последните дванайсет години полагах повечето от всекидневния си труд в служба на моя народ.“
	Ева Браун, макар че е пряко засегната от тези думи, не участва в съставянето на завещанието. Дали въобще е наясно какъв „сватбен подарък“ й подготвя нейният съпруг?
	Траудъл Юнге препрочита още веднъж записките си. Тя осъзнава историческите измерения на задачата си и няма право на грешка. Когато преди трийсет минути Хитлер я е повикал да го последва в т.нар. „заседателна“ стая, тя е очаквала, че ще записва нови военни заповеди. Както обикновено иска да седне пред пишещата си машина, специално изработена с големи букви, за да може Хитлер да ги чете лесно. „Направо стенографирайте в бележника си — нарежда й той като изневерява на навиците си. След миг размисъл започва: — Това е моето политическо завещание…“
	След войната Траудъл Юнге непрестанно ще обяснява в пресата, в мемоарите си и пред Съюзниците какво разочарование е събудил у нея този текст. Тя е очаквала много от него, да стане някакъв епилог, способен да придаде смисъл на всички страдания, предизвикани от нацизма. Да направи интелектуално приемливо кървавото безумие на бедствието, програмирано още с написването на _Mein Kampf_ през 1924 г. Вместо това секретарката чува все същата нацистка логорея, която познава толкова добре. И отново изразите, присъщи на този език на Третия райх. Един германски интелектуалец евреин, филологът Виктор Клемперер, анализира този език и му дава име: _LTI_ (_Lingua Tertii Imperii_ — език на Третия райх). Виктор Клемперер наблюдава експанзията на този нов начин за изразяване, на превръщането му във всеобщ през дванайсетте дълги години на Третия райх. Той остава в Германия, принуден е да се крие и се спасява по чудо от лагерите на смъртта. Едва след падането на хитлеристкия режим, през 1947 г., ще успее да издаде труда си, посветен на LTI. Според него този език спазва строго установени правила. Целта му е да служи на новия човек, който режимът твърди, че ще създаде за векове напред. Езикът LTI е създаден както за да ужасява врага, така и за да въодушевява народа. Неговият речник набляга на действието, волята, силата. Думите се повтарят, отсичат, натъртват като биене на барабан, с напор и агресивност. Думи, които помагат да бъдат банализирани най-зловещите актове на жестокост. Вече не се убива, а се „прочиства“. В концентрационните лагери не се ликвидират живи същества, а „единици“. А еврейският геноцид става просто „окончателно решение“.
	Политическото завещание на Хитлер е само по себе си един от най-ярките примери за такъв език. Фюрерът започва, като се представя за жертва, после много бързо се нахвърля върху своя вечен враг: евреина.
C>
	Не е вярно, че аз или който и да е друг в Германия през 1939 г. е искал война. Тя беше желана и предизвикана единствено от чуждите политици от еврейски произход или работещи за еврейските интереси. […] Ще минат векове, но от руините на нашите градове и паметници непрестанно ще се надига ненавистта към отговорните, на които дължим всичко това: международното еврейство и неговите лакеи.
C$
	Траудъл Юнге полага усилия да възпроизведе възможно най-точно стила на фюрера въз основа на своите записки. Под трескавия поглед на повелителя си тя продължава да натиска възможно най-бързо клавишите на пишещата машина. Следващият пасаж намеква, без да я споменава изрично, съдбата, отредена от режима за милиони евреи.
C>
	Аз не оставих никого да се съмнява, че ако народите на Европа още веднъж бъдат третирани като обикновени пакети акции в ръцете на международните финансови и икономически конспиратори, то тогава цялата отговорност за кланетата трябва да се понесе от истинските виновници: евреите. Нито пък оставих у някого съмнението, че този път милиони европейски деца с арийски произход няма да умрат от глад, милиони мъже няма да загинат в битка и стотици хиляди жени и деца няма да бъдат изгорени или да загинат бомбардирани в градовете ни без истинските виновници да платят за вината си, макар и по един по-хуманен начин.
C$
	Въпреки фаталния резултат от предизвикания и разпален от неговата агресивна политика конфликт Хитлер не съжалява за нищо.
C>
	След шест години война, които въпреки всички провали един ден ще останат в историята като проява на най-славната и героична борба за живот на един народ, аз не мога да изоставя столицата на този Райх. Тъй като нашите сили са твърде слаби, за да удържат вражеските атаки, и тъй като нашата съпротива бе отслабена от едни толкова заслепени, колкото и безхарактерни същества, аз държа да споделя съдбата си с милионите други, също решили да останат в града. Освен това аз няма да падна в ръцете на врага, който се нуждае от нов спектакъл, режисиран от евреите за развлечение на истеричните маси.
	Затова реших да остана в Берлин и тук да избера доброволната смърт, когато преценя, че позициите на фюрера и самата Канцелария не могат повече да бъдат защитавани.
C$
	Във втората част на завещанието той потвърждава официално решенията си за отстраняването на Химлер и Гьоринг, които заклеймява безпощадно. „Гьоринг и Химлер навлякоха непоправим позор върху целия народ, като преговаряха тайно с врага без мое знание и против волята ми и се опитаха незаконно да заграбят властта в държавата, да не говорим за подлостта им лично към мен.“
	После посочва приемника си начело на Третия райх: гросадмирал Дьониц. Той не получава титлата фюрер, а става президент на Райха. Гьобелс става канцлер. Общо дузина министерства са разпределени между последните верни хора, без да се забравят главните командвания на сухопътните, военновъздушните и военноморските сили. По-скоро виртуални постове, тъй като държавата и нацистката военна машина са на ръба на имплозията.
	Хитлер завършва с един последен съвет: „Най-много от всичко настоявам ръководителите на страната и техните поданици да се придържат стриктно към расовите закони и да се съпротивляват безпощадно на отровителя на всички народи: международното еврейство.“


	Траудъл Юнге вече привършва, когато я прекъсва видимо развълнуваният Гьобелс. Той току-що е научил, че е назначен за канцлер. Отказва категорично, защото това би означавало да надживее своя вожд. За него е немислимо. С риск да усложни още повече задачата на секретарката, шефът на германската пропаганда решава да й продиктува веднага свое собствено завещание. „Животът ми няма да има никакъв смисъл, ако фюрерът умре“, хленчи той със сълзи на очи. „Пишете, фрау Юнге, записвайте каквото ви диктувам.“ Стилът му също е типично нацистки. Говори за верността си към Хитлер и за решението си да не надживява падането на националсоциализма в Германия. Включва цялото си семейство в желанието си да умре. „Борман, Гьобелс и самият фюрер постоянно идваха, за да проверят дали съм свършила“, разказва Траудъл Юнге. „Накрая едва ли не изтръгнаха последната страница от пишещата ми машина и отидоха в заседателната зала, за да подпишат трите екземпляра на завещанието.“*
	[* Junge, Traudl. Dans la tanière du loup., op. cit., p. 253–254.]


	Вече е 4 часът сутринта, когато Гьобелс, Борман и генералите Бургдорф и Кребс подписват като свидетели политическото завещание на Хитлер. Трите екземпляра са предадени на трима куриери. Всеки от тях получава тежката и опасна задача да предаде скъпоценния документ извън Берлин. Единия на гросадмирал Дьониц на север, втория на фелдмаршал Шьорнер (командващ групата армии „Център“), укрепил се по това време на чешка територия, и последния в седалището на нацистката партия в Мюнхен.
	Фюрерът е изтощен и отива да си легне. Отдихът му ще бъде кратък.
	Ново руско нападение срещу бункера го стряска в 6 часа сутринта. Наоколо отекват викове, някои са убедени, че Канцеларията вече е обкръжена. Аварийният изход е под картечен обстрел. Ще издържи ли дълго? Хитлер поглежда ампулите с цианид, които постоянно държи в джоба си. Обзема го съмнение. Нали му ги даде Химлер? Ами ако е било клопка? Достатъчно е да се подмени отровата със силно приспивателно и той ще бъде заловен жив от врага. За да е спокоен, трябва да изпробва една върху някого. Но върху кого?
	Ще бъде неговата кучка, вярната Блонди. Немската овчарка, която толкова обича. Налага се да се намеси кучкарят на Канцеларията, за да я накарат да глътне отровата. Животното се съпротивлява. Включват се няколко души, за да задържат устата му отворена и да счупят ампулата с клещи. Блонди веднага започва да се гърчи и след няколко минути неописуеми страдания издъхва пред очите на своя господар. Хитлер наблюдава безмълвно животното. Вече е сигурен, наистина е цианид.
	Обитателите на бункера не са готови да приемат сигурната смърт, без да се опитат да избягат. Но за това им е нужно разрешението на Хитлер. Иначе със сигурност ще свършат с куршум от Гестапо в главата. Няколко млади офицери получават зелена светлина от фюрера. „Ако срещнете Венк навън — нарежда им той, — кажете му да побърза, без него сме загубени.“ Полковникът от Луфтвафе Николаус фон Белов също решава да опита късмета си. Напуска бункера през нощта на 29 срещу 30 април и се насочва на запад. Поверени са му две писма. Едното е от Хитлер за фелдмаршал Кайтел, другото от генерал Кребс за генерал Йодъл. Както и Хана Райч предния ден, веднага щом напуска Канцеларията, Фон Белов изгаря двете писма. За да не попаднат в ръцете на врага, твърди той. По-скоро, за да прикрие по-добре самоличността си, в случай че бъде задържан от руснаците. В крайна сметка го залавят англичаните, но много по-късно, на 7 януари 1946 г. Така или иначе войната е била загубена, обосновава се той пред британските военни, които го разпитват. Тогава какво значение имат тези писма! Все пак, преди да ги унищожи, Белов си дава труда да ги прочете. И предава по памет съдържанието им на британското разузнаване в Берлин през март 1946 г. Ето какво е писал Хитлер на фелдмаршал Кайтел според Белов: „Битката за Берлин е към своя край. На другите фронтове също краят ще настъпи скоро. Аз ще се самоубия, но няма да се предам. Назначих гросадмирал Дьониц за мой приемник като президент на Райха и главнокомандващ на Вермахта. Очаквам от вас да останете на вашите постове и да окажете на моя приемник същата ревностна подкрепа, каквато предложихте на мен. […] Усилията и жертвите на германския народ в тази война бяха толкова големи, че не мога да си представя да отидат напразно. Крайната цел си остава да завоюваме територии на Изток за германския народ“. Хитлер изразява ясно решението си да се самоубие. Както отбелязва справедливо британският офицер, подписал доклада за Фон Белов, нищо не доказва, че Хитлер наистина е написал тези думи. Но „те съвпадат с други сведения, получени от други източници“.


	За Белов през нощта на 29 април идва краят на седмиците психически изтезания във _Führerbunker_, но за Хитлер кошмарът продължава. Той получава посред нощ потискаща новина, подсказваща каква съдба му е отредила Историята. Научава, че неговият верен съюзник, вдъхновявал го толкова в началото, Бенито Мусолини, е мъртъв. Дучето е екзекутиран предния ден от италиански партизани, докато се е опитвал да избяга към Северна Италия, преоблечен като германски войник. Хитлер е смразен не толкова от смъртта на своя съюзник, колкото от подобието на съдбите им. Италианският диктатор е убит като куче заедно с любовницата си Клара Петачи след имитация на съдебен процес. После труповете им са изложени на площад Лорето в Милано, провесени за краката. Тълпата се развихря и обезобразява дивашки телата. Налага се намесата на войниците на Съюзниците, освобождаващи страната, за да се прекратят тези сцени на колективна истерия. Мусолини е погребан тайно същата вечер в гробище в Милано.
	Хитлер е ужасен. Не бива да понесе подобно унижение. Той се доверява на своя личен пилот Ханс Баур: „Руснаците ще направят всичко, за да ме заловят жив. Способни са да използват упойващ газ, за да ми попречат да се самоубия. Целта им е да ме покажат като животно на панаир, като военен трофей, а после ще свърша като Мусолини“.


>>	30 април 1945 г.

E>
	„Къде са вашите самолети?“
@	(Хитлер към своя личен пилот Ханс Баур)
E$

	„Венк? Къде е той?“ Един часът през нощта е и в двата бункера звучи все същият въпрос. Хитлер губи търпение. Кога настъплението на Венк ще го освободи? Фюрерът не може да издържи още дълго. От много седмици прекарва нощите си в бродене из коридорите на своето убежище в преследване на съня, който все не идва. Впрочем денят и нощта са се превърнали в абстрактни понятия при този живот под земята, далеч от естествената светлина. Влажният въздух на подземията дразни кожата и дихателните пътища. Дали той не обърква и умовете, не прави и най-издръжливите така лабилни? Или пък предчувствието, че абсолютният ад очаква тези корабокрушенци на Третия райх?
	Редките контакти с външния свят говорят за все по-намаляващи възможности. Военни, покрити с прахоляк, с блуждаещи погледи на оцелели по чудо, идват да докладват. Битката е загубена, откровени са те. Руснаците газят всичко по пътя си. Напредват към сградата на Райхстага (парламентът на Райха) и вече са само на 300 метра от Новата канцелария. Само на пушечен изстрел разстояние.
	Към 3 часа идва радиограма с отговора, очакван от всички: армията на Венк продължава да се сражава храбро, но няма да може да стигне до Берлин и още по-малко да спаси Хитлер.
	Значи е свършено.
	„Колко време можем да издържим?“ Въпросът на фюрера вече не се отнася за Германия като цяло, нито дори за Берлин, а само за неговия бункер. Колко дни или часа преди финалния щурм? Офицерът, застанал пред него, се изопва и отговаря без никакво колебание: „Най-много два дни.“
	Часът е 2 и 30. Всички жени, които се намират все още в Новата канцелария, предимно прислуга, са събрани в една трапезария. Те са десетина и стоят прави в очакване. Никоя от тях няма представа защо са ги събудили посред нощ. Внезапно в помещението влиза Хитлер. Следва го Борман. Сцената е описана в доклад на британските тайни служби, съставен на 1 ноември 1945 г. по разкази на очевидци. Диктаторът изглежда отнесен, с изцъклен поглед, сякаш е под въздействието на лекарства, на опиати. Той ги поздравява една по една, стиска им ръцете, после изрича няколко трудноразбираеми изречения за предателството на Химлер, тежестта на положението и най-вече за решението му зоната да бъде евакуирана. Така той ги освобождава от клетвата им за вярност към него. Единственият му съвет: по-добре бягайте на запад, защото на изток руснаците контролират всичко. Ако попаднат в ръцете им, напомня той, със сигурност ще бъдат изнасилени и ще свършат като курви за войниците. После замълчава и бързо напуска помещението заедно с Борман. Жените остават сами, вцепенени за няколко секунди. Техният фюрер току-що ги е изоставил на печалната им съдба.
	Идва редът на офицерите, на генералите и на тесния кръг на близките да получат същите съвети. През това време Ева Хитлер подрежда вещите си в своята малка стая. Тя повиква Траудъл Юнге. Секретарката си взема бележника, като смята, че ще трябва да запише и нейното завещание. Нищо подобно. Тя се е заровила в гардероба, натъпкан с рокли и кожени палта, и прави знак на младата жена да се приближи. „Фрау Юнге, бих искала да ви предложа тази наметка като прощален подарък — казва Ева Хитлер. — Винаги ми е харесвало да съм обкръжена от добре облечени жени. Бих искала да ви я дам, за да я носите с удоволствие.“*
	[* Junge, Traudl. Dans la tanière du loup…, op. cit., p. 255.]
	Наметката от сребърна лисица е същата, с която е била на венчавката си.
	В 8 часа сутринта най-после е издадена официална заповед да се евакуира правителственият квартал. Хитлер я продиктува на Борман. Незабавно се организират малки групи. Всички искат да си опитат късмета. Едни смятат да тръгнат на югозапад, други на север. Руснаците кръстосват из столицата, но те не познават Берлин, а още по-малко подземната мрежа на канализацията и меандрите на берлинското метро. Измъкването все още е възможно. Летецът Ханс Баур прелива от ентусиазъм. Най-после ще може да бъде полезен. Той се втурва при фюрера и заявява, че може да го изведе от Берлин. Той знае къде в столицата са укрити самолети. Баур е помислил за всичко. После ще скрие Хитлер на сигурно място далеч оттук. Остават още няколко приятелски страни като Япония, Аржентина, Испания… „Или при някой от арабските шейхове, които винаги са изпитвали приятелски чувства към вас заради вашето отношение към евреите.“*
	[* Baur, Hans. I was Hitler’s Pilot, op. cit., p. 255.]
	За да се отблагодари на своя деен пилот, Хитлер му подарява голямата картина, която украсява кабинета му. Тя изобразява Фридрих Велики, прочутия крал на Прусия, типичното въплъщение на просветения деспот. Политически и военен образец за фюрера. Баур полудява от радост. Мнозина в бункера смятат, че това е безценна творба на Рембранд. Всъщност картината е от един германски художник от XIX век, Франц фон Ленбах, представител на предпочитания от Хитлер натурализъм. „Струва ми 34 000 марки през 1934 г.“, добавя фюрерът с точността на счетоводител. Сума, еквивалентна на днешни 400 000 евро. „Тя е ваша.“ После добавя тихо: „Къде са вашите самолети?“.
	Хайнц Линге, личният камериер на фюрера, също е зает. Неговият господар му е доверил още призори, че е ударил „часът на истината“. Съветва го да се измъкне на запад и дори да се предаде на англо-американците. Потвърждава пред него решението си за портрета на Фридрих Велики. Непреклонен е, че дори в тези мигове на огромни сътресения волята му трябва да се спазва. Фюрерът сякаш е обсебен от съдбата на картината. Той иска да я спаси от грабежите, които ще последват падането на бункера. Линге обещава да се заеме с нея лично.
	Успокоеният Хитлер се оттегля да си почине в своята стая. Той си ляга облечен и нарежда на охранителите от СС да застанат на пост пред вратата.
	Към 13 часа излиза отново, за да обядва в компанията на съпругата си, на двете си секретарки и своята лична готвачка. От известно време отказва да се храни заедно с мъже. Всички около малката маса се опитват да запазят достойно държане. Но разговорът върви трудно. На никого не му е до шеги, както предишните дни.
	Щом обядът приключва, Ева Хитлер става първа от масата. Секретарките също се измъкват, за да изпушат по цигара. Към тях се присъединява Гюнше, строгият адютант на фюрера. Той им съобщава, че вождът желае да се сбогува с тях. Двете млади жени смачкват фасовете и тръгват след внушителния офицер от СС, висок 1,93 метра, към малката групичка на последните останали верни, които чакат в коридора: Мартин Борман, съпрузите Гьобелс, генералите Бургдорф и Кребс, както и Линге. Наближава 15 часът, когато вратата на преддверието се отваря. Хитлер излиза бавно и се насочва към тях. Повтаря се същата церемония. Влажната му гореща ръка улавя и стиска протегнатите към него длани. Той измънква няколко думи и веднага се прибира обратно. Ева Хитлер изглежда по-оживена от всякога. Току-що фризираните й коси блестят. Преоблякла се е в любимата рокля на своя съпруг, черна, с кант от рози около врата. Тя прегръща за последен път секретарките, моли ги да се измъкнат възможно най-бързо оттук и се присъединява към Хитлер. Линге затваря вратата и застава на пост пред апартамента на фюрера. Вече всеки е свободен да избере съдбата си.


>>	1 май 1945 г.

E>
	„Хитлер е мъртъв. Той се сражава до последния си дъх за Германия срещу болшевизма.“
@	(Изявление на гросадмирал Дьониц по Радио Хамбург)
E$

	Къде е Хитлер? По среднощните улици на Берлин думите отекват като картечен откос. Руските войници са научили наизуст тези думи на немски: _„Wo ist Hitler?“._ Къде е Хитлер? За командването на Червената армия въпросът е едва ли не на живот и смърт. Маршалите Жуков и Конев, които ръководят настъплението срещу германската столица, са получили две поръчения от Сталин: да завземат града преди пристигането на англо-американците и да заловят Хитлер. Нито Жуков, нито Конев смятат да разочароват господаря на Кремъл.
	Те са разбрали много бързо, че Хитлер се крие някъде край Новата канцелария. Усилената отбрана на нацистите около имперския квартал е красноречиво доказателство, освен това има свидетелства на цивилни и военни пленници: „Хитлер заяви, че ще остане в града до края — казват те. — Затворил се е в един бункер“.
	Залавянето му вече изглежда неизбежно. Символите на германската власт падат един след друг. Предишния ден вечерта, към 22 часа, е превзет Райхстагът. Знамето на Съветския съюз се развява над разрушения му купол. По улиците продължават ожесточените сражения. За петнайсет дни в битката за Берлин загиват най-малко 20 000 цивилни и 200 000 военни от двата лагера. Към един часа през нощта последните метри до правителствените сгради са изтръгнати с цената на кръвта на стотици войници. Последните части на СС отбраняват фанатично димящите руини на Новата канцелария.
	Внезапно, като по вълшебство, става тихо. Никакви изстрели повече, никакви крясъци. Целият квартал потъва в почти нереална тишина. Двама мъже в униформи на Вермахта напредват опипом сред обгорелите камъни и безформените купчини по улицата, която някога е била една от най-красивите в Берлин. Генералът от пехотата Ханс Кребс говори руски доста добре. Благодарение на езиковите си умения и на поста си главнокомандващ на сухопътните сили сега трябва да рискува живота си сред една от най-опасните зони на сражения в Берлин. Заповедите, които е получил във _Führerbunker_, са ясни — трябва да се опита да преговаря с руснаците. До него е друг офицер, полковник Фон Дуфвинг, със задачата да го придружава и да го защитава, ако се наложи. Наистина преди няколко часа двете воюващи страни са постигнали уговорка да бъдат оставени да минат свободно, но ще я спазят ли руснаците?
	Двамата германски офицери са отведени бързо в най-близкия съветски команден пункт — на Осма армия на генерал Чуйков. С простонароден произход, неуморим и непреклонен с врага, той е син на руски селяни, великан с грубовати маниери. Докато Ханс Кребс е самото въплъщение на германската военна аристокрация. Гладко избръснат, с безупречна униформа и дълго кожено манто, с „Железен кръст“ на гърдите. А завършващият щрих е монокълът на лявото му око. Двамата мъже са на почти еднаква възраст, руснакът е на 45, а германецът на 47 години. Но са противоположности във всичко. Чуйков има четинеста черна коса, чело, набраздено от дълбоки бръчки, преплитащи се с жестоки белези, гъсти ресници и строг поглед, счупен нос, надебеляла и отпусната кожа заради употребата на силни напитки и най-вече невероятни зъби, всичките изкуствени, от сребрист метал. Те правят подобната му на гримаса усмивка още по-заплашителна. Кребс остава невъзмутим пред животинската сила, която се излъчва от неговия враг. Но на снимките, направени от руснаците по време на тези преговори, си личи притеснението на германския генерал. Кребс допуска първата си грешка. Той застава мирно и отправя военен поздрав. Убеден е, че срещу него е маршал Жуков. Чуйков се развеселява от объркването и се обръща със смях към своите офицери. Кребс успява да долови няколко думи от разговора на руснаците и как Чуйков изругава: „Трябва да ги довършим всичките!“, което не предвещава нищо добро.
	В крайна сметка руският генерал телефонира на Жуков и му казва: „Лично аз не бих се церемонил. Безусловна капитулация и толкоз“. Поведението на присъстващите съветски военни по време на телефонния разговор безпокои двамата германци. Омразата им е осезаема. Кребс дори е нападнат грубо от един полковник, който иска да изтръгне пистолета му от кобура на кръста. Налага се няколко от останалите офицери да се намесят, за да го усмирят. От своя страна Жуков потвърждава, че не са допустими никакви преговори в отсъствието на Съюзниците.
	Тогава Кребс изиграва последната си карта. Той подава един документ, който изважда от кожената чанта на Фон Дуфвинг. Това е писмо от Гьобелс, адресирано до „вожда на съветския народ“. В него пише, че Хитлер е сложил край на живота си предната вечер и е предал цялата власт на Дьониц, Борман и Гьобелс.
	Хитлер е мъртъв! Руснаците не са го очаквали. Жуков е осведомен моментално. Информацията е твърде сериозна, той решава да се обади незабавно на Сталин. В Москва е 4 часът сутринта и съветският диктатор спи. „Настоявам да го събудите — изкрещява Жуков на дежурния офицер. — Въпросът е спешен и не може да чака до утре.“*
	[* Joukov (maréchal), Mémoires, vol. 2, De Stalingrad à Berlin (1942–1946). Trad, par Serge Obolensky, Paris, Fayard, 1970, p. 323. Тук превод по Г. К. Жуков. Воспоминания и размишления. В 2 т. М. Олма-Пресс, 2002. — Б.пр. В оригинала източникът е сгрешен.]
	Съобщението за самоубийството ядосва господаря на Кремъл: „Получи си заслуженото, подлецът. Жалко, че не успяхме да го заловим жив. Къде е трупът на Хитлер?“*
	[* Пак там.]
	През това време, в 15 часа и 18 минути, в щаба на гросадмирал Дьониц в Пльон се получава спешна радиограма, подписана от Гьобелс и Борман:
C>
	Гросадмирал Дьониц (лично и секретно).
	Да се предаде само от офицер.

	Фюрерът почина вчера 15 ч. 30. В завещанието си от 29 април той ви поверява поста президент на Райха, назначава Райхсминистър Гьобелс за канцлер на Райха, Райхслайтер Борман за министър на Партията, Райхсминистър Зайс-Инкварт за министър на външните работи. По заповед на фюрера ви е изпратен един екземпляр от завещанието, втори е занесен на фелдмаршал Шьорнер, а друг на сигурно място извън Берлин. Райхслайтер Борман ще се опита да стигне до вас още днес, за да ви запознае с положението. Формите и сроковете за информиране на войските и общественото мнение оставяме на ваша преценка.
	Потвърдете получаването.
@	Подписи: Гьобелс, Борман.*
	[* Dönitz, Karl. Memoirs, Ten Years and Twenty Days. Barnsley, Frontline Books, 2012, p. 452.]
C$
	Няколко часа по-късно, към 19 часа, Радио Хамбург прекъсва програмата си и започва да излъчва Траурния марш от „Залезът на боговете“ на Вагнер. После неколкократно е прочетено комюнике, в което се твърди, че в Берлин армията продължава да защитава Хитлер. Два часа по-късно строг глас предупреждава слушателите, че ще последва официално съобщение. На фона на траурна музика отеква гласът на Дьониц. „Германци и германки, войници на Вермахта: Нашият фюрер Адолф Хитлер падна за Германия. Германският народ потъва в траур и преклонение.“
	В края на деня генерал Кребс се връща във _Führerbunker_ в Берлин. Руснаците са отхвърлили категорично предложението за примирие. Те изискват безусловна капитулация. Освен това искат тялото на Хитлер като доказателство, че наистина е мъртъв, а не е избягал.


>>	2 май 1945 г.

E>
	„Хитлер е избягал!“
@	(Съветската информационна агенция ТАСС)
E$

	В броя на в. „Правда“ от 2 май е поместено съобщение на съветската информационна агенция ТАСС:
C>
	Късно снощи германското радио разпространи комюнике на т.нар. Главна квартира на фюрера, в което се твърди, че Хитлер е умрял на 1 май следобед. […] Въпросните съобщения на германското радио представляват нов фашистки трик. Германските фашисти очевидно се надяват да дадат възможност на Хитлер да слезе от сцената и да премине в нелегалност.
C$


>	Част III
>	Проучването (II)

>>	Глава I

	_Москва, декември 2016 г._
	Близостта на Червения площад се усеща. Новогодишна украса от множество гирлянди обгръща гората от малки къщички в руски фолклорен стил. Московчани в пъстри топли якета вървят в плътен поток между магазинчетата. Бързат със смях по дългата пешеходна улица „Николская“ към карминовите крепостни стени на Кремъл. Зиморничавите или не толкова дебело облечените намират оазис от топлина, щом влязат през някоя от внушителните порти в ГУМ, историческия търговски център на Москва. Невъзможно е да не бъде забелязан този презокеански кораб от камък и стъкло точно срещу мавзолея на Ленин. Храмът на буржоазната хиперконсумация е пълна противоположност на зловещия саркофаг от тъмен мрамор на вожда на руската революция. Сякаш за да се присмее още по-добре на стария Владимир Илич, ГУМ е накичен за празниците с хиляди светлини, а приказните му витрини преливат от луксозни западни марки. Няколко чуждестранни туристи, доволни от отоплителните качества на ушанките си, предизвикват полярния вятър. Сякаш учудени от собствената си издръжливост на студ, те се снимат, като вдигат мобилните си телефони на крехки телескопични пръчки. Скоро е Нова година.
	Нашият подарък ни очаква на другия край на туристическия квартал.


	Ето ме отново на руска земя. След като Лана ми се обади миналата седмица, се реших. „Уредено е — съобщи ми тя, — получих зелена светлина, вземи първия полет Париж-Москва.“ Затова сега двамата с Лана се срещаме в самия център, близо до Кремъл.
	Значимостта на подаръка още не ни е известна, докато си пробиваме път през тълпата по улица „Николская“.
	Сумракът на руските зимни дни прави ухапванията на студа още по-остри, макар че при минус 15 градуса времето си остава приемливо за московчани. Появата на автомобили със синеещи фарове ни подсказва, че пешеходната част на улицата свършва. Озоваваме се на монументален площад от онези, които руснаците умеят толкова добре да създават. В средата му има покрита със сняг ниска могила. По-нататък, отвъд нея, се издига пастелно оранжево здание в италиански стил. Строгостта на архитектурата без декоративни излишества му придава незабавно разпознаваем официален статут. Ето го значи прочутия Лубянски площад с печално известната му сграда: Лубянка.
	Лубянка значи КГБ, КГБ значи терор. Ако историята на Съветския съюз има сенчести страни, то Лубянка със сигурност е нейното черно слънце. В продължение на десетилетия на адреса „Болшая Лубянка“, номер 2, са се разполагали тайните служби на комунистическия режим, КГБ. Не само административните служби, онези, които само с един печат са изпращали в сибирските лагери. Не, в тази Лубянка се крият и зали за разпити и затвор. За поколения съветски граждани да попаднат в тази сграда, е означавало смъртна присъда или най-малко сигурно изчезване за дълги години. Някои от най-високопоставените нацисти, заловени след падането на Райха, преживяват най-страшните изтезания между тези дебели стени. От 1995 г. КГБ вече не съществува, заменен от ФСБ. Седалището на службата се намира все така на номер 2, улица „Болшая Лубянка“. Там имаме среща. Среща, за да се опитаме да получим достъп до тайните доклади за смъртта на Хитлер, онези, които още не са разсекретени. Включително за откриването на предполагаемото тяло на фюрера. Повече от седемдесет години след падането на Третия райх досието „Хитлер“ остава частично секретно, под контрола на тайните служби.
	Доста бързо разбрахме, благодарение на нашите събеседници в ГАРФ, руските държавни архиви, че един от ключовете към загадката Хитлер се намира в сърцето на ФСБ. Сякаш гигантски пъзел, разпилян от капризно дете, парчетата от „досието X“ са разделени в различни руски държавни органи. Нарочно ли е направено, за да не се оставя такава тайна в ръцете на една-единствена администрация? Или е просто резултат от подмолни войни между бюрократи, пазещи ревниво своите архиви? СССР, а после и днешна Русия успяват да раздухат и поддържат тези административни разпри, отлична илюстрация за една параноична система. Така или иначе достигането до тези документи наподобява игра на търсене на съкровище, в която правилата се променят с всеки следващ събеседник. И Сталин би харесал тези методи. На ГАРФ се пада парчето от череп, предполагаемо на Хитлер, на военните архиви — досиетата на свидетелите на последните дни на фюрера, а на ФСБ — досието за откриването и определянето на самоличността на тялото. Хаотично разпределение, с което се сблъсква всеки, на когото му се иска изследването на документите да бъде поне малко по-просто. Т.е. историците и журналистите. С множеството си капани и началници, които трябва да бъдат убеждавани, всяко проучване за изчезването на германския диктатор бързо се превръща в адско преживяване, при това изцеждащо. Време и пари.
	Изминали са вече три месеца откакто подадохме искане във ФСБ. Беше през октомври. Три месеца на очакване. На мълчание. На нищо. После отговор. „Не. Дори не си го помисляйте. Невъзможно.“ Лана познава достатъчно руските нагласи, за да не спре при първия отказ. Затова започва да пише нови имейли. После да отива на място. Най-големият й талант е умението да убеждава. За да увеличи шансовете ни, се обръща към отдела за връзка с медиите на Министерството на външните работи. Там Александър Орлов отговаря за чуждестранните журналисти, командировани в страната. Той ми осигури временната руска журналистическа карта, без която не бих могъл да осъществя това проучване. Александър говори френски и е в течение на нашите разследвания за Хитлер. Със сигурност има връзки с ФСБ. Лана е убедена в това и се свързва с него. Резултатът се бави, но най-после идва под формата на обаждане от Александър. „Да. Другата седмица. Сряда!“ В навечерието на срещата, когато тъкмо съм се настанил в московския си хотел, Лана ми съобщава, че в крайна сметка няма да бъде в сряда. Всичко е отменено. Е, не отменено, а отложено. Отложено за кога? Може би за четвъртък. Лана преговаря, убеждава по телефона. „Дойде специално за това от Париж“, обяснява тя на Александър. „Кога си заминава френският журналист?“, пита той. „А, в петък! В колко часа е полетът му? В 13 и 30! Тогава срещата ще се състои в петък в 10 часа. Човекът, който ще ви приеме, се казва Дмитрий. Не закъснявайте!“ След изненадата, дори радостта от положителния отговор започва да ни тормози един въпрос: защо? Защо е този внезапен обрат при руските власти? Защо ФСБ ще ни допусне до тайните, които пази толкова строго повече от седемдесет години? Защо нас? Да бъдем честни, двамата с Лана бързо се усъмнихме в нашата значимост за тях. Не че се съмнявахме в сериозността на искането си и в солидността на професионалната си репутация, но това не можеше да бъде достатъчно.
	Имаше ги, разбира се, упоритите и търпеливи усилия на Лана пред различните бюрократични инстанции на руската администрация. Без да се забравя постоянната подкрепа на нейните приятели на високи позиции в сферите на „путинската“ власт. Това съчетание изглеждаше идеално, за да преодолее препятствията в държавните архиви (ГАРФ). То ни помогна да получим относително лесно зелена светлина от съответните служби. Заедно с увереността, че проучваме документи, които малцина изследователи, особено чуждестранни, са имали възможността да държат в ръце. Но архивите на ФСБ представляваха друг свят, затворен свят. Особено след овладяването на властта над страната от Путин. По времето на Елцин, през 1990-те години, можеше да получиш всичко, стига да разполагаш с финансови средства, но сега това е невъзможно. Впрочем всички, с които се срещнахме при това проучване, го заявяваха многократно: досието „Хитлер“ се контролира директно от Кремъл. Никакво решение не може да бъде взето без съгласието на върховете на държавата или поне без да са информирани.
	Най-вероятната хипотеза, която ни идва на ум, не работи в наша полза. Тя може да бъде обобщена с една дума: манипулация. Ами ако ни позволяват да проучим досиетата за смъртта на Хитлер, защото това ще послужи на пропагандата на руските власти? Също като по времето на Сталин, непосредствено след войната, Москва и днес се отнася враждебно към Запада, към Европа и на първо място към Съединените щати. Дипломатическото напрежение между Белия дом и Кремъл се засилва от десетина години и не е нужно да си ясновидец, за да усетиш охлаждането на отношенията между западните страни и Русия. А нашето проучване идва в този напрегнат контекст. То дава на Москва възможност да напомни на целия свят, че именно Червената армия е победила нацизма и е смазала Хитлер. Доказателството е върховният трофей от Втората световна война: останките от трупа на фюрера, а именно парчето от черепа му. Изваждането наяве на тези факти днес напомня, че Русия е велика нация, сила, с която отново трябва да се съобразяват.
	И кой е по-подходящ да предаде това послание от един международен екип от журналисти: Лана е руско-американка, аз съм французин.
	Такава е нашата хипотеза. При липсата на сигурност тя ни насърчава да оставаме бдителни.


	Може да се помисли, че раните от Втората световна война зарастват, докато последните актьори в тази драма си отиват в резултат на болестите и старостта. Последните дни на _Führerbunker_ и на неговите обитатели са известни от десетилетия. Не липсват нито подробности и свидетелства, нито исторически трудове. Знае се кой от присъствалите в убежището е задържан от руснаците, кой от англичаните или от американците. Също и кои са загинали там. Съществуват визуални доказателства за всички, освен за Хитлер и Ева Браун.


	За да се подготвим за нашите срещи с ФСБ, двамата с Лана събрахме неоспоримите исторически факти за падането на Берлин.
	На 2 май 1945 г. първите съветски части превземат _Führerbunker_. В апартамента на Хитлер заварват няколко ранени, които са твърде слаби, за да избягат, и три трупа. Това са генералите Кребс и Бургдорф, както и командирът на телохранителите на Хитлер, Франц Шадле. И тримата са избрали да се самоубият. Никаква следа от Хитлер. Предишната вечер официално съобщение, подписано от Гьобелс и Борман и предадено на върховното командване на Червената армия, осведомява за самоубийството на фюрера. Сталин е информиран незабавно и издава спешна заповед да бъде открито тялото на врага му. Всички тайни служби на Съветския съюз, както и елитни военни части, са информирани за новата си задача.
	По този начин няколко часа след завземането на _Führerbunker_ са намерени труповете на семейство Гьобелс и са фотографирани и филмирани. Такива са доказаните факти. Да се върнем за момент на случая Гьобелс. Около него няма никаква загадка. Самоубийството му е потвърдено от многобройни документи и особено от фотографии и филми. Фанатичният шеф на нацистката пропаганда се самоубива и повлича в последното си безумие своята съпруга и шестте си деца. Това става на 1 май 1945 г. Както им е заповядано лично от Гьобелс, последните есесовци в бункера изгарят труповете — неговия и на жена му Магда. После тръгват да бягат от Червената армия. В бързината забравят или нямат време да се занимават с телата на децата. Въпреки заповедите те не са изгорени.
	Руснаците откриват телата на семейство Гьобелс веднага след влизането си в убежището. Ето какво се казва за това в строго секретен доклад на НКВД, народния комисариат (министерство) на вътрешните работи. Той е с дата 27 май 1945 г. Изпратен е лично до един от най-могъщите и вдъхващи най-силен страх хора в СССР, шефа на НКВД Лаврентий Берия.
C>
	На 2 май 1945 година в Берлин, на няколко метра от аварийния изход на бомбоубежището на територията на райхсканцеларията, където в последно време е бил разположен щабът на Хитлер, бяха открити обгорелите трупове на един мъж и една жена, при което мъжът е с нисък ръст, стъпалото на десния крак е в полусгънато състояние с обгоряла ортопедическа обувка, останки от обгоряла партийна униформа на НСДАП и обгоряла партийна значка. При обгорелия труп на жена са открити обгоряла златна табакера, златна партийна значка и обгоряла златна брошка.
	До главите на двата група лежаха два обгорели пистолета „Валтер“ №1.
C$
	Децата на Гьобелс са намерени по-късно. Офицерът, подписал този доклад, генерал-лейтенант Александър Вадис, е твърд като кремък, мъж, обръгнал на ужасите на войната за изтребление, водена от нацистите срещу неговата страна. Вадис не е кой да е, той командва в Берлин една много секретна и много жестока част на СМЕРШ, съветската контраразузнавателна служба, съществувала между април 1943 и май 1946 г. Въпреки това в доклада си той трудно прикрива изпитания ужас.
C>
	На 3 май тази година в отделна стая в бункера на имперската канцелария бяха открити на леглата 6 детски трупа — 5 момичета и 1 момче, облечени в леки нощници, с признаци за отравяне.
	[…]
	Фактът, че откритите трупове на мъж, жена, шест деца действително са труповете на имперския министър на пропагандата д-р Гьобелс, на неговата жена и деца, се потвърждава от показанията на редица задържани от нас лица. При това най-характерни се явяват показанията на зъболекаря на имперската канцелария „щурмбанфюрера от СС“ Кунц Хелмут, който е взел пряко участие в умъртвяването на децата на Гьобелс.
	Разпитан по този въпрос, Кунц заяви, че още на 27 април жената на Гьобелс го е помолила да й помогне да умъртви децата, като заявила: „Положението е тежко и очевидно ще ни се наложи да умрем“. На което Кунц дал съгласието си.
	На 1 май 1945 г., в 12 часа, Кунц бил повикан от лазарета в бункера на Гьобелс, намиращ се на територията на имперската канцелария, и тук отново жената на Гьобелс, а после и самият Гьобелс му предложили да умъртви децата, като заявили: „Решението вече е взето, тъй като фюрерът умря, трябва да умрем и ние. Няма друг изход“.
	След всичко това жената на Гьобелс предала на Кунц спринцовка, напълнена с морфин, и последният поставил инжекции на децата, като въвел на всяко по 0,5 мл морфин. След 10–15 минути, когато вследствие на инжекцията децата изпаднали в полусънно състояние, жената на Гьобелс поставила в устата на всяко смачкана ампула с цианид.
	По такъв начин били умъртвени всичките 6 деца на Гьобелс на възраст от 4 до 14 години*.
	[* Всъщност най-голямата, Хелга, е само на 12 години. — Б.а.]
	След умъртвяването на децата жената на Гьобелс заедно с Кунц влязла в кабинета на Гьобелс и съобщила на последния, че с децата всичко е свършено, след което Гьобелс благодарил на Кунц за помощта при умъртвяването на децата и го отпратил.
	Както свидетелства Кунц, Гьобелс и жена му имали намерение след умъртвяването на децата също да сложат край на живота си със самоубийство.
C$
	Руснаците ще се съгласят да предадат тази чувствителна информация на англо-американските Съюзници. Гьобелс е значим трофей за Кремъл. Трофей, който може да се покаже пред целия свят. Поради липсата на достатъчно бензин и на време, е било лесно да бъдат идентифицирани съпрузите Гьобелс. Червената армия бърза да разпространи в целия свят снимките и филма за своята военна плячка. Труповете на децата са изнесени от стаята, в която са открити, и са подредени в градината на Канцеларията до останките на техните родители. Двете почернели от пламъците тела, ужасяващи купчини плът, лежат до детските телца в бели пижами. Те изглеждат просто заспали. Зловещият мизансцен е плашещо ефикасен. Руснаците искат да поразят умовете. Посланието им към света е ясно: вижте на какво са способни нацистките лидери! Вижте какъв чудовищен режим победихме!
	Снимки, филми, не липсва нищо, за да бъде потвърдена смъртта на Гьобелс. Да, германският министър на пропагандата сам по себе си въплъщава голяма част от тоталитарното безумие на нацисткия режим, а трупът му символизира падането на нацизма. Да, той е бил за няколко часа канцлер на Третия райх след смъртта на Хитлер. Защо тогава руснаците не са разпространили същите филми и не са направили публични същите документи за главния символ на нацисткия режим: фюрера. Дори и днес още не съществува никакво официално визуално доказателство с овъглените трупове на Хитлер или на неговата съпруга.
	Може ли да се вярва, че службите на Червената армия не са се погрижили да фотографират или да филмират останките на най-големия си враг? Ако не за медиите, то поне за Сталин? Още повече че веднага след падането на Берлин на 2 май 1945 г., при най-малкото подозрение, че е открито тялото на Хитлер, се правят филми и фотографии. На някои от тях може да се види как съветски войници показват гордо някой мъртъв мъж с малки мустачки, приличащ бегло на германския диктатор. Руското командване се старае да потвърди автентичността на тези „мними Хитлер“. За целта искат от пленени нацистки офицери да ги идентифицират. Съветски дипломат, който се е срещал с фюрера приживе, е изпратен от Москва, за да участва в идентификациите. В крайна сметка всеки път резултатът се оказва отрицателен. Официално никое от откритите тела не е на Хитлер.
	Затова много бързо плъзват най-безумни слухове. Диктаторът наистина ли е мъртъв, или е избягал? Мълчанието на съветските власти само ги умножава и слага началото на загадката Хитлер.


	Загадка, която ние се надяваме да осветлим в архивите на ФСБ седем десетилетия след падането на Берлин. При условие че ни дадат възможност да потвърдим автентичността на документите, които ще успеем да проучим. Доверието е за предпочитане, но не и задължително в Русия.
	С такава предпазлива нагласа се отправяме към седалището на ФСБ. За разлика от другите тротоари около Лубянския площад, този покрай фасадата на Лубянка е учудващо пуст. Без нито един минувач. Само двама униформени полицаи с палки в ръце. Нашето приближаване не остава незабелязано. Те ни наблюдават крадешком. Нищо не подсказва къде се намира входът на сградата. Както се озъртаме и пристъпваме колебливо, приличаме на заблудени туристи. Едното ченге тръгва към нас със застрашителен вид. „На този тротоар е забранено да се снима — предупреждава ни най-напред. — Не можете да стоите тук, охраняван район, има камери навсякъде“, продължава, като сочи с палката си многобройните камери, закрепени на первазите на прозорците. Нашият отговор го изумява. Тук сме, защото искаме да влезем, не да снимаме, а само да влезем. „Сигурни ли сте?“, настоява полицаят, сякаш ни съжалява. После си тръгва, като вдига яката на дебелото си подплатено яке. „Влиза се през онази врата, там.“ Тя се намира в средата на сградата, в рамка от големи блокове тъмносив мрачен гранит, с герба на бившия Съветски съюз отгоре. Ако този вход е избран, за да впечатлява посетителя, тази цел е постигната напълно.
	Дмитрий вече ни чака вътре. Между него и нас стои дежурен в парадна униформа. Висок е близо два метра. Без да произнесе и дума, рязко протяга ръка към нас. „Паспортите!“, обяснява Дмитрий със застинала усмивка. В този момент Лана още не знае дали ще получа разрешение да премина през пропускателния пункт. Чужденец в централата на ФСБ, при това журналист, прекалено е да се иска това от Русия в разгара на международна дипломатическа криза. Възможно ли е руски журналист да бъде поканен да влезе в централата на ГДВС в Париж? Не е сигурно. С електронни писма и обаждания по телефона Лана успя да намери правилните аргументи, за да убеди ФСБ. Но всичко може да се промени в последния момент. Преди няколко дни руският посланик в Турция беше убит на живо по телевизията от един турчин в името на джихада в Сирия. Тогава Дмитрий едва не отмени всичко. Кой знае дали тази сутрин в Кремъл не са променили мнението си. Тогава нашето проучване за изчезването на Хитлер ще спре тук, пред стълбището в централата ФСБ, само на няколко метра от секретните сведения.


>>	Глава II

	_Лубянка, Москва, декември 2016 г._
	Правилата са прости. Не пипате нищо. Не снимате нищо без разрешение и чакате. Лана слуша, клати глава и ми превежда нарежданията, изричани от Дмитрий в асансьора. Нашият придружител се опитва да бъде любезен. Усилието му е осезаемо. Не може да се каже същото за мъжете, които ни посрещат на третия етаж. Както и Дмитрий, те са в строго облекло: черни костюми, черни вратовръзки и бели ризи. За разлика от домакина ни, техните лица си остават безстрастни. Нито агресивни, нито враждебни, но още по-малко дружелюбни. Същински злодеи, излезли направо от шпионски филм от 1950-те години. Дмитрий ни повежда по коридор, покрит с мокет в унили цветове, който му придава патината на нещо древно и подчертава атмосферата „сърп и чук“ на мястото. Сега ни заобикалят вече трима офицери от ФСБ. Никой не говори. Слабите лампи не успяват да осветят целия безкраен коридор. От нашата позиция не можем да видим другия му край. Вероятно прекосява зданието по цялото му протежение, на много десетки метри. В стените на равни интервали се редят облицовани със светло дърво врати. Никоя не е отворена. Без имена са, различават се само по номерата. Само на този етаж, покрай тази фасада, изглежда, има по двайсетина врати от всяка страна. Но има ли вътре служители? Когато наближаваме една врата, забавям крачка и надавам ухо. Нищо. Нито звук. Само нашите стъпки отекват въпреки дебелината на мокета. Хотел „Панорама“ от „Сияние“* би изглеждал желан и гостоприемен в сравнение с този етаж на Лубянка.
	[* Роман на Стивън Кинг. — Б.ред.]
	„Тук е. Влезте! Настанете се удобно.“ Малката ни група се попълва с още двама привърженици на черните костюми, черните вратовръзки и белите ризи. Те чакаха мълчаливо пред една от облицованите врати. За разлика от другите, тази е отворена. Не може да откажем на поканата да влизаме и да се разполагаме. Впрочем тук не се отказва нищо. И не се задава никакъв въпрос, без предварително да си го обмислил добре. Стаята, в която ни подканят да се разположим, е кабинет от десетина квадратни метра. Прозорецът е грижливо закрит със завеси. Кръгла маса, остъклена библиотека и евтини етажерки, няколко руски знамена, телевизор, диван от изкуствена кожа и дори малка пластмасова елха, която мига нервно: интериорите на руските административни сгради наистина си приличат. Но тук от едната стена гордо гледа гербът на ФСБ. Мечът, покрит от щит с двуглав орел, напомня, че не се намираме в какво да е учреждение на Руската федерация. Дмитрий е изчезнал. Времето се изнизва бавно, но сигурно. Към нас в кабинета се е присъединил нисичък набит мъж. Той не говори, не отвръща на въпросите на Лана. Гледа ни, открито ни надзирава, без да си прави труда да се прикрива. Навън, в коридора, срещнатата преди малко група спори. Някои гласове се извисяват над другите. Включително един женски. Тя е дошла току-що и изглежда, не се радва на присъствието ни. Какво ще склонят да ни покажат? Какви заповеди са получили? За да разбера нещо, решавам да надникна. Едва пристъпвам към вратата и нашият надзирател се изпречва пред мен. Импровизирам: „Пиш-пиш. Тоалетна?“. Невинният ми вид не размеква цербера. Повтарям молбата си. „Тоалетна? WC?“ Знам, че ме разбира. Мъжът се поколебава, прави ми знак да чакам и излиза. След миг се появява Дмитрий и ми махва да го последвам. Ето ме отново в коридора. Провирам се през групата, която чувахме да спори яростно. Тук са поне шест мъже и една жена. Веднага замълчават, когато минавам. Жената е със строга тъмна рокля. Късо подстриганите й руси коси внасят малко цвят в този черно-бял свят. Тя е по-висока от повечето си колеги, с широки рамене като тях, и с целия си вид ми дава да разбера, че моето присъствие тук е подигравка с нейните принципи. Дори с гръб усещам как ме следи неотлъчно с поглед. Друга врата, също без никакъв надпис. Дмитрий я отваря. Ето я тоалетната.
	„Всеки момент ще донесат досиетата.“ Лана ме посреща с триумфален вид при завръщането ми. По време на отсъствието ми са потвърдили, че секретните документи ще ни бъдат предоставени. Най-после, защото ми остава само час и половина преди да се наложи да бързам към летището. Изведнъж цялата група, която видях в коридора, нахълтва в малкия кабинет. Най-отпред върви жената. Носи с изпънати напред ръце няколко папки, сякаш са свещени реликви. Както и голяма кутия за обувки. Двамата мъже зад нея внасят внимателно шивашки манекен, завит с покривало.
	Сега всичко се развива бързо. Жената подрежда папките и кутията на масата, двамата мъже разполагат манекена вляво от нас, другите се задоволяват да гледат. Някои са насядали по столовете или остават прави. Толкова много са, че не се побират в стаята. Ние наблюдаваме сцената, без да смеем да отворим уста от страх всичко да не спре.
	„Правилата са следните…“ С категоричен тон, недопускащ никакви възражения, русата жена изброява едно по едно условията, при които ще се извършва проучването на документите. Лана слуша съсредоточено, скръстила ръце зад гърба като ученичка пред учителката си. В същото време ми превежда шепнешком. „Снимките са разрешени, но само на документите. Пълна ЗАБРАНА да се снима някой от присъстващите служители на ФСБ.“ Думата „забрана“ е произнесена толкова натъртено от представителката на тайните служби, че я разбирам дори на руски. „Впрочем ние ще прегледаме всяка снимка, която ще направите. За вас са достъпни само страниците, подбрани от нашата служба. Ще ги разпознаете лесно по разделителите, пъхнати в папките.“ Хвърлям бърз поглед, за да преценя броя на тези разделители и съответно на документите, до които ни разрешават достъп. Трябва да са около десетина. Това е добро начало, казвам си, за да си вдъхна увереност. „Донесохме също веществени доказателства за залавянето на трупа на Хитлер от нашите войски.“ Лана едва успява да преведе последното изречение и двамата мъже до шивашкия манекен, сякаш фокусници в кабаре, вдигат покривалото. Ефектът на изненада е гарантиран. Разкрива се жълт като горчица кител. Изглежда стар, но отлично запазен. На един от външните джобове на гърдите, вляво, са закачени три значки. Кръгъл медальон с червена и бяла ивица по ръба и пречупен кръст в средата, военен орден и потъмнял знак във формата на каска върху два кръстосани меча. „Това е мундирът на Хитлер“, заявява нашата събеседничка от ФСБ. Трите знака са отлично разпознаваеми: официалната значка на нацистката партия, орденът е „Железен кръст“ първа степен, а последната награда е медалът за раняване от Първата световна война. Точно тези, които Хитлер е имал навика да носи.
	„Къде е намерен този кител?“ Нашият въпрос веднага ядосва младата жена. Как се осмеляваме да се усъмним в автентичността на дрехата? Това означава ни повече, ни по-малко, че ги смятаме за лъжци. Дмитрий се намесва. „Открита е от съветските части на място в района на Райхсканцеларията.“ Принадлежала ли е действително на Хитлер? Или става дума само за предположение, наистина напълно вероятно, но все пак невъзможно да бъде проверено? В крайна сметка няма особено значение. Не сме тук, за да зяпаме парчета плат, а за да получим неопровержими доказателства за смъртта на Хитлер на 30 април 1945 г. и особено подробностите за откриването на тялото му от руснаците. Нито Лана, нито аз изпитваме каквото и да е увлечение по тези нацистки вещи. Дори напротив. Нашата липса на ентусиазъм при вида на китела и медалите подтиква Дмитрий да ускори програмата. Той прави знак на своята колежка да продължи демонстрацията. С пресилена усмивка тя ни подканя да се доближим до кръглата маса. Досиетата са точно пред нас. Малкият кашон, който прилича невероятно на стара кутия от обувки, донякъде като онази в ГАРФ с парчето от череп, е отместен по-надалеч, извън обхвата на ръцете ни. „Това ще го видите по-късно!“ Моето продължително взиране в кутията не е останало незабелязано. „Вижте, ето ги досиетата. Съдържат поверителни документи, отнасящи се до трупа на Хитлер.“ Да отварям, да оглеждам, да снимам, бързо, възможно най-бързо. Разполагам само с няколко минути преди да се наложи да си тръгна. Позволено ли е да седна, за да ги проуча? Задавам въпроса. Лана не може да превежда, заета е с Дмитрий. Обръщам се на английски към нашата домакиня. Явно ме разбира. „Да, да“, задоволява се тя да отговори. Отварям първата папка, като спазвам нареждането за разделителите. Пазя се и от най-малка грешка.
	Това е доклад, написан на машина. Хартията е лошокачествена и груба. По гънките личи, че е сгъвана на четири. Ръбовете са протрити и леко разкъсани, както става, когато документът е носен в тесен джоб. Някои от буквите са се отпечатали наполовина още при писането, сигурно лентата на пишещата машина е била изхабена. Много детайли, които подсказват, че този текст не е напечатан в канцелария при нормални условия. Дали не е станало сред руините на разрушения от бомбардировките Берлин?
	Веднага поглеждам датата. Не разбирам руски, но успявам да я прочета. „Година 1945, месец май, 5-и ден“. В доклада се казва кой е открил труповете на една двойка. Информацията се оказва кратка, точна, без никаква двусмисленост. Включително за самоличността на телата.
C>
	От мен, от гвардията старши лейтенант ПАНАСОВ, Алексей Александрович, и редниците ЧУРАКОВ, Иван Дмитриевич, ОЛЕЙНИК, Евгений Степанович и СЕРОУХ, Иля Ефремович, в г. Берлин, в района на Райхсканцеларията, близо до мястото на откриването на труповете на Гьобелс и жена му, до противовъздушното убежище на Хитлер, бяха открити и иззети два изгорени трупа, единият женски, вторият мъжки. Труповете са силно обгорени и без никакви допълнителни данни е невъзможно да бъдат разпознати. Труповете се намираха в яма от снаряд, на три метра от входа на бункера, и бяха засипани с пръст. Труповете се съхраняват от отдела за контраразузнаване СМЕРШ на 79-и армейски корпус.
C$
	Текстът завършва с четири ръкописни подписа на четиримата военни, направили това откритие.
	{img:orig_doklad.jpg|#Оригинален доклад на съветските тайни служби за откриването на 5 май 1945 г. на труповете на една двойка пред бункера на Хитлер. Документът още се съхранява в архивите на ФСБ}
	{img:plan.jpg|#План за откриването на вероятните тела на Хитлер, Ева Браун и съпрузите Гьобелс пред аварийния изход на бункера на фюрера. Планът е начертан на 13 май 1945 г. от съветските следователи. Номер 6 обозначава мястото, където са намерени овъглените тела на мъж и жена. Номер 7 е мястото на изгаряне на труповете на двамата Гьобелс. Номер 8 е мястото на вероятното изгаряне на Хитлер и съпругата му}
	Следващият документ е схема, начертана грижливо на ръка и оцветена. Хартията изглежда със същото лошо качество като на предишния, но този не е сгъван и мачкан. Отгоре с големи букви пише „План“. Веднага отдолу следва „Място на откриването на труповете на Хитлер и жена му“. Това е чертеж на градината на Новата Райхсканцелария, направен много детайлно и със спазване на пропорциите. Осеян е с номерирани точки. Те сочат точните места, където са били изгорени телата на съпрузите Гьобелс, като и предполагаемите тела на Хитлер и неговата жена. Руснаците наричат ямата от снаряд „фуния“, в която са били заровени труповете на фюрера и на Ева Браун. Документът е подписан от майора от гвардията Габелок на 13 май 1945 г.


	Какво се е случило между първия документ с дата 5 май, в който нищо не сочи, че намерените тела са на Хитлер и на Ева Браун, и този от 13 май, в който тяхната идентификация изглежда възприета? Само осем дни делят тези два доклада. Лана едва привършва да ми ги превежда, а аз вече изразявам на висок глас на френски своите съмнения и въпроси. Как са могли руснаците да идентифицират със сигурност тези овъглени трупове? Обръщам се към заобикалящите ни служители на ФСБ. Двамата с Лана се опитваме възможно най-дипломатично да научим повече. За начало им благодарим. С тяхна помощ вече имаме доказателство, че съветските власти са смятали, че са намерили Хитлер още на 5 май 1945 г. Но това не е достатъчно за нашето проучване. Атмосферата в кабинета става още по-напрегната. Нашите домакини, изглежда, не са очаквали да реагираме така. „Ти на чия страна си?“, пита младата жена остро Лана. „Рускиня ли си, или американка?“ Лана се опитва да остане усмихната. Откакто през 1997 г. е спечелила от лотарията за зелена карта за пребиваване в Америка, а после е получила и американски паспорт, е свикнала с подобни упреци. Предателка на родината. Ни повече, ни по-малко! „Не са ли ви достатъчни тези документи?“, продължава служителката на ФСБ. „И вие като другите американски журналисти отказвате да повярвате, че ние първи сме намерили Хитлер. Ровите за сензации.“ Разговорът поема в неприятна посока. Зад нас се надигат гласове, тонът се повишава. Един плешив мъж става рязко от стола си и излиза от стаята. Дали това не е знак, че всичко е свършило? Нали ни остават толкова документи за преглеждане и онази кутия, която ни примамва от другия край на масата. Оставям Лана да се опитва да умилостиви жената, която явно е против нашето присъствие, и се обръщам към Дмитрий. Сигурен съм, че говори френски или английски. „Проблем ли имаме?“ Вместо да ми отговори, той ми прави знак да почакам. След няколко дълги минути плешивият мъж се изправя пред мен и ми подава голям плик от амбалажна хартия. _„Open, open!“_ Правя го, докато Лана спори все по-разгорещено със своята сънародничка. Или трябва да кажа полусънародничка.
	Снимки за самоличност или по-скоро антропометрични, в черно-бяло, преливащо към сепия. Това са увеличени копия. На едната е по скоро млад мъж, със сресани, дори зализани назад коси. Името му е изписано с големи букви на кирилица: Ехтман Ф., последвано от датата 1913.
	{img:antr_ehtman.jpg|#Антропометрични снимки, направени от съветските следователи, на Фриц Ехтман, зъботехник на Хитлер (ЦА ФСБ)}
	На другата има жена, също в разцвета на годините си, с шемизета на ситно каре. Името й, написано на руски, всъщност е Хойзерман К., следвано от друга година: 1909.
	{img:antr_hoizerman.jpg|#Антропометрични снимки, направени от съветските следователи, на Кете Хойзерман, асистентка на личния зъболекар на Хитлер (ЦА ФСБ)}
	Всъщност става дума за Фриц Ехтман и Кете Хойзерман, двамата германци, участвали в зъбната идентификация на откритите пред бункера тела. Фриц Ехтман е зъботехник, работил с Хуго Блашке, личния зъболекар на Хитлер, а Кете Хойзерман е била помощничка на Блашке. Снимките са придружени от два лични картона. От тях личи, че през 1951 г. и двамата са осъдени от Съветския съюз на десет години принудителен труд. Единият като „зъботехник на Хитлер и близкото му обкръжение“, другата „за служба на Хитлер, Химлер и други фашистки главатари“. Затова пък няма нищо за заключенията от зловещата им експертиза, никаква снимка на въпросните зъби. Плешивият мъж, който ми даде кафявия плик, наблюдава огромното ми разочарование не без известно задоволство. Наистина ли това е всичко, което могат да ни дадат? Времето се топи неумолимо. Остава ни само половин час. Визата ми изтича тази вечер, а те знаят, че полетът ми за Париж е следобед. Докато ние губим надежда да получим конкретна информация, официални доказателства, нашата строга и потайна „приятелка“ изважда латексови ръкавици от джоба на полата си. Ръкавици като онези, използвани от хирурзите. Без да каже нито дума, тя най-после взема „кутията за обувки“, поставя я точно в средата на масата и я отваря, като отмята капака. Двамата с Лана веднага се надвесваме над нея като привлечени от магнит. Едва успяваме да различим какво е пред нас, а младата жена започва, без да чака, да хваща предметите, които се намират там. Чувам се да викам „Стоп!“. Не знам кой, аз или тя, се изненадва повече от дързостта ми. Все пак тя се подчинява и оставя всичко на мястото му. Трябва ми време, за да огледам и да разбера какво има пред очите ми. Толкова по-зле, ако си изпусна самолета. Скришом давам на Лана знак да започне сценката, за която сме се уговорили. Принципът е прост: Лана трябва да говори, да говори, без да спира. Трябва да привлече вниманието на нашите събеседници, за да мога да оглеждам, да правя снимки така, както искам, колкото потрябва. Просто е, а благодарение на необикновената способност на Лана да говори с часове, дяволски ефикасно. Без да чака да я молят повече, тя подхваща монолог пред присъстващите.
	Кутията е пълна с дебели пластове бяла вата. Върху тях са разположени три предмета, които заемат цялото пространство. Най-едрият е съставен от голяма извита метална лента, свързана с кожена мембрана с размерите на прасец. Веднага си помислям за ортопедичния уред, носен от Гьобелс заради куция му крак. Частите са почернели и силно повредени, сякаш са били обгорени от много силен, но кратък огън.
	Има и един малък предмет от позлатен метал, също много силно пострадал от огън. Представлява табакера. По вътрешността също има следи от изгаряне, но ясно се различава гравираният подпис. Прилича като две капки вода на подписа на Хитлер. Разпознавам този зигзаг като светкавица, пресечен от къса чертичка в долния край, и толкова характерното главно X. Отдолу има дата: 29.X.1934. Дали не е подарък от фюрера за Магдалена Гьобелс? Не е ли това табакерата, спомената в доклада на НКВД от 27 май 1945 г.? „При обгорения труп на жена са открити обгоряла златна табакера…“ Съответства. Ако е автентична, тази вещ е била надписана на 29 октомври 1934 г. Към тази дата Хитлер отскоро е съсредоточил в ръцете си цялата власт в Германия. След смъртта на президента генерал-фелдмаршал Хинденбург, на 3 август той се оказва едновременно канцлер и президент на германската държава. Тогава става Фюрер.
	{img:kutia.jpg|#Кутия, съдържаща според архивите на ФСБ протезата на Йозеф Гьобелс и златната табакера на Магда Гьобелс, подарена от Хитлер. Вижда се също кутийката с предполагаемите зъби на Хитлер}
	Но да се върнем в Москва. Съсредоточавам се върху последния предмет, който ме интригува най-много. Квадратна кутийка с прозрачно капаче. От едната страна може да се прочете на руски и френски „25 цигари №57, Дружество Бостанджогло“. Явно представлява кутия за пурети. През прозрачното капаче се вижда вътрешността. Няма никакъв тютюн, а още памук, върху който са нахвърляни хаотично останки от човешка челюст. Челюст, която е начупена на няколко парчета. Без да кажа нито дума, ръцете в ръкавици на служителката на ФСБ отварят внимателно кутията и изваждат едно по едно четирите части от тази челюст. Пред мен са подредени двайсет и четири зъба, вкоренени в почерняла костна тъкан. Повечето зъби са изкуствени или покрити с коронки и позлатени мостове. Различавам само няколко естествени зъба, може би три или четири. Останалите са или порцеланови, или метални. Зъбите на мъжа или жената, на които са принадлежали, са били в катастрофално състояние. „Ето доказателството, което търсехте.“ Със скръстени ръце, с все така суров поглед, моята презентаторка за деня най-накрая се решава да се обърне към мен на английски. Позволявам си да й поискам потвърждение: „Това зъбите на Хитлер ли са?“. Единственото „Да“, което получавам в отговор, трябва според нея да ме задоволи. Но не ме задоволява. Или поне не ми е достатъчно. Тъй като сме тук, ще отделя цялото необходимо време, за да снимам под всички възможни ъгли тези зъби и вървящите с тях останки от челюсти.
	{img:zub.jpg}
	{img:chene.jpg}
	{img:zubi.jpg}
	Докато Лана продължава да залива с думи останалите присъстващи, аз успявам да се разбера с моята надзирателка. Моля я да поставя един по един пред обектива ми тези човешки фрагменти. В анфас, в гръб, отпред, отзад, не искам да пропусна нищо. И особено онзи мост, който свързва два зъба, преминавайки като дъга над трети.
	Моят фотосеанс завършва. Атмосферата се разведрява. Спасявам Дмитрий и колегите му от логореята на Лана и им благодаря. Те са изпълнили обещаното. Поне отчасти, защото така и не сме видели направени тогава снимки на труповете на Хитлер или на Ева Браун. „Няма такива“, отсича Дмитрий. Разбира се, не вярваме нито на дума. Но не е страшно. Нашето проучване напредва. Пъзелът започва постепенно да се подрежда. През 1945 г. руснаците са били убедени от експертизата, проведена от личния зъботехник на Хитлер и неговата помощничка. Значи наистина са разполагали с тялото на нацисткия диктатор.
	„Преди да си тръгнете, вижте това.“ Дмитрий ни подава една от папките, които още не сме огледали. Отваря я на един от предварително поставените разделители. „Ето какво е направено с тялото на Хитлер, след като е било идентифицирано официално.“
	Жадно разчитам няколко думи от документа. Горе вдясно има „Строго секретно“, заглавието е „Акт“, датата — 4 юни 1945 г., в долния край на страницата са подписите и печатът. Лана ми превежда останалото:
C>
	В резултат на продължилите издирвания на 5 май 1945 г., на няколко метра от мястото, където бяха открити телата на Гьобелс и жена му, в яма от попадение на снаряд бяха открити два силно обгорени трупа: трупът на райхсканцлера на Германия Адолф ХИТЛЕР и трупът на жена му БРАУН Ева. Тези две тела също бяха доставени в отдела за контраразузнаване СМЕРШ на Трета ударна армия в гр. Бух (Берлин).
	По отношение на всички трупове, доставени в отдела за контраразузнаване СМЕРШ на Трета ударна армия бяха проведени съдебномедицинска експертиза и опознаване от лица, които са ги познавали добре приживе.
	След завършването на съдебномедицинската експертиза и провеждането на всички оперативни мероприятия по опознаването им, всички трупове бяха погребани в района на гр. БУХ.
	Във връзка с предислокацията на отдела за контраразузнаване СМЕРШ труповете бяха извлечени и превозени най-напред в района на гр. Финов*1, а после, на 3 юни 1945 г., в района на гр. Ратенов*2, където бяха погребани окончателно.
	[*1 На 60 км северно от Берлин. — Б.а.]
	[*2 На 80 км западно от Берлин. — Б.а.]
	Труповете се намират в дървени сандъци, в яма с дълбочина 1,7 метра и са разположени в следния ред:
	От изток на запад: ХИТЛЕР, БРАУН Ева, ГЬОБЕЛС, Магда ГЬОБЕЛС, КРЕБС, децата на ГЬОБЕЛС.
	В западната част на общия гроб се намира също кош с труповете на кучетата, едното от които е принадлежало лично на ХИТЛЕР, а другото на БРАУН Ева.
	Местоположението на погребаните трупове е следното: Германия, провинция Бранденбург, района на гр. Ратенов, гората на изток от Ратенов, по пътя от Ратенов за Щехов, малко преди градчето Нойе Фридрихсдорф, на 325 метра от моста на железопътната линия, по горска просека, от каменен стълб с номер 111 — на североизток до следващия каменен знак със същия номер 111 — 635 метра. После от този знак в същата посока до каменния знак със същия номер 111 — 55 метра. От този трети стълб точно на изток — 26 метра.
	Заровената яма е изравнена със земята, на повърхността й са засадени малки борчета, образуващи цифрата 111.
	Карта със схема се прилага.
	Актът е съставен в 3 екземпляра.
C$
	{img:sekr_doklad.jpg|#Оригиналът на секретния доклад на съветското контраразузнаване за тайното погребение на Адолф Хитлер и съпругата му Ева Браун на 4 юни 1945 г. в гората край Ратенов}
	Получих разрешение да снимам и тази карта, начертана на ръка и оцветена грижливо в зелено и червено. Тя посочва много точно къде са погребани останките на нацисткия вожд. Град Ратенов не е избран случайно от руснаците. Това селище с десетина хиляди жители през 1945 г. е разположено в зоната, контролирана от Червената армия, и е достъпно лесно и бързо от Берлин.
	{img:karta.jpg|#Оригинал на картата, начертана от съветското контраразузнаване на 4 юни 1945 г., сочеща мястото на погребване на Хитлер и Ева Браун, двамата Гьобелс и генерал Кребс (ЦА ФСБ)}
	Тъй че, ако се вярва на този документ, на 4 юни 1945 г. трупът на Хитлер е бил открит, идентифициран и погребан в най-строга тайна в съветската зона на победена Германия. Но Сталин заявява официално пред целия свят и на първо място пред своите англо-американски съюзници, че Хитлер навярно е още жив и се е измъкнал! Защо го прави?
	Преди да отговорим, трябва да се върнем към дните непосредствено след падането на Берлин. От 2 май 1945 г.


>>	Глава III

	_Берлин, 2 май 1945 г._
	Столицата на Третия райх току-що е паднала. Няколко часа по-рано, към 8 и 30, военният комендант на Берлин генерал Хелмут Вайдлинг дава заповед на своите части да прекратят съпротивата. Решението е взето след съобщението за самоубийството на Хитлер. Вайдлинг смята, че смъртта на фюрера освобождава неговите хора от клетвата да се бият до смърт. „На 30 април 1945 г. фюрерът сложи край на живота си и така изостави онези, които се бяха заклели пред него във вярност. […] Всеки час допълнителни сражения удължава страданията на гражданите на Берлин и на нашите ранени“, пише той в публичното си обръщение. „Съгласувано с Върховното командване на съветските войски, нареждам да прекратите незабавно бойните действия.“
	Тогава за командванията на съюзниците започва ново надбягване с времето. Кой първи ще сложи ръка на нацисткия диктатор? Наистина ли е мъртъв, или това е уловка на нацистите? Съветските войски имат териториално предимство. Градът е под техен контрол до Потсдамската конференция на 17 юли 1945 г. Едва тогава Берлин е разделен на четири зони, по една за всеки от съюзниците: Съединените щати, Великобритания, Франция и естествено, Съветския съюз. Кварталът на Канцеларията, където се намира _Führerbunker_, остава в сектора под руско управление.
	Тъй като не знаят със сигурност, а не искат да правят предположения без доказателства, разследващите — съветски, английски, американски и в по-малка степен френски — цели месеци неспирно разпитват, провеждат кръстосани разпити и проверяват всичко. Винаги с един и същ въпрос: какво се е случило във _Führerbunker_ на 30 април? Всички нацисти, които са станали, отблизо или отдалеч, свидетели на последните часове на Хитлер, се превръщат в съществени източници на информация. И поне от съветска страна, в незабавно засекретени затворници. Тайните служби на СССР отказват систематично да споделят наученото със своите съюзници. Войната едва е свършила, а вече надделява недоверието, дори враждебността.


	Руските архиви от този период предлагат завладяваща картина на тези провеждани спешно разследвания в окупирания Берлин. Сталин желае да остане единствен победител на нацистка Германия и не възнамерява дори за миг да сподели нито победата си, нито своя върховен трофей: трупа на фюрера. За съветските следователи залогът е двоен: да намерят Хитлер и да го направят първи.
	Москва изпраща на тази мисия най-добрите си кадри от тайните служби и от Червената армия. Мъже и жени, които са наясно, че от тези няколко дни зависят кариерите, а дори и животът им.
	Първи етап: да се намерят свидетели.
	На 2 май 1945 г. сутринта, докато повечето германски войски в Берлин капитулират, кварталът на Новата канцелария все още не е овладян. Въпреки яростната съпротива и готовността по-скоро да умрат, отколкото да сложат оръжие, последните фанатични нацисти все пак са пометени от ураганния картечен и артилерийски огън. Подземните укрития незабавно са претърсени от частите на съветската Трета ударна армия. Те откриват там зашеметени мъже и жени, почти оглушали след дните непрекъснат обстрел. Те са ранени, изтощени, гладни. Някои са с цивилни дрехи, други с униформи на германската армия. Хаосът е пълен. Как да бъдат открити в тази тълпа членовете на близкото обкръжение на Хитлер? Веднага е поставен охранителен кордон. Никой не бива да излиза, без да бъде разпитан. Но всичко се развива много бързо и заплахата от самоубийствен атентат си остава съвсем реална. След няколко часа на руснаците се налага да признаят очевидното: всички близки на Хитлер са се измъкнали.
	С изключение на съпрузите Гьобелс, Кребс, Бургдорф и Шадле, които са се самоубили, всички са напуснали бункера предишната нощ. Трудно е да се установи със сигурност колко от тях са били останали в убежището на Хитлер. Максимум трийсетина, сред които най-малко четири жени, трите секретарки и личната готвачка на фюрера. Бягството започва около 23 часа. За да намалят рисковете да бъдат заловени, се разделят на десетина малки групи. Те напускат правителствения квартал на интервали от трийсет минути и се промъкват през подземните тунели на метрото. Щом се озовават на открито, сред трясъка на бомбите и уличните боеве, едни си опитват късмета на запад, други на север. С малки изключения, никой от тях не успява да остане дълго свободен. Повечето попадат през следващите няколко часа в ръцете на Червената армия. Други са арестувани от англичаните или американците. Сред всеобщия хаос те се присъединяват към хилядите германски пленници и се опитват да се разтворят в тълпата и да минат за обикновени войници. Хайнц Линге, камериерът на Хитлер, тръгва заедно с Ерих Кемпка, личния шофьор на фюрера. Двамата мъже бързо се разделят, докато се промъкват по улиците, обзети от пламъци. Линге решава да се скрие в тунелите на трамвая. Струва му се, че чува германски войници през една шахта, която води към повърхността. „Отгоре долетя вик: «Наближават германски танкове. Елате, другари!»“, разказва Линге в мемоарите си. „Погледнах навън през шахтата и действително видях един германски войник, който също ме видя и ми помаха. Едва напуснал скривалището си, видях, че съм заобиколен от руски танкове.“*
	[* Linge, Heinz. With Hitler to the End…, op. cit., p. 210. Цит. по Хайнц Линге. С Хитлер до края. С., 2013, с. 148. — Б.пр.]
	Германският войник служи за примамка, за да залавят бегълци. Линге бързо откъсва от униформата си знаците на СС, сребърния орел и свастиката, както и пагоните си. Действията му се оказват успешни, защото в радостта си от края на битките руските войници дори го черпят с цигара. Истинската му самоличност е открита едва няколко дни по-късно поради непредпазливостта на друг виден член на близката гвардия на Хитлер: неговия личен пилот Ханс Баур.
	Ерих Кемпка има повече късмет. На 2 май, след като се разделя с Линге по време на бягството си, той бързо сменя с цивилни дрехи есесовската си униформа. След няколко часа, когато е спрян за проверка от патрул на Червената армия, успява лесно да мине за германски работник. Удава му се да напусне Берлин и след няколко седмици стига до Мюнхен. В крайна сметка е заловен от американските войски, които са окупирали тази част на Германия.
	Борман, личният секретар на Хитлер и със сигурност най-близкият му довереник, остава неоткриваем. Слуховете не закъсняват. Избягал е с Хитлер, твърдят едни. Убит е по време на бягството си, заявяват други. Накрая трупът му ще бъде открит през декември 1972 г. в Берлин по време на пътни работи. Ще бъде идентифициран през 1973 г. чрез сравнително изследване на зъбите му със зъбния му картон. По-късно, през 1998 г., ДНК проба от предполагаемите кости на Борман е сравнена с ДНК от децата му. Резултатите са положителни.
	През май 1945 г. съветските войски пленяват повече нацисти от _Führerbunker_, отколкото Съюзниците, взети заедно. Но това не прави разследването им по-просто. Преди всичко заради вътрешните разпри между различните армейски корпуси и многобройните съветски тайни служби. Всеки пази ревниво своите военни трофеи и се противи неговите „скъпоценни“ затворници да бъдат разпитвани от други, освен собствените му служби. Първото разследване за смъртта на Хитлер се ръководи от Александър Вадис, началник на Управлението за контраразузнаване СМЕРШ на Първи белоруски фронт. Първи белоруски фронт, командван от маршал Жуков, е едно от основните съветски армейски формирования, хвърлени в битката за Берлин. СМЕРШ е създадено през 1943 г. със задача да преследва дезертьори, предатели и други шпиони в Червената армия. Съкращението СМЕРШ е образувано от две руски думи: „смерть шпионам“, което се превежда като „смърт на шпионите“. Много бързо СМЕРШ се превръща в контраразузнавателна служба, подчинена пряко на Сталин. Вадис именно е доверен човек на повелителя на Москва. През май 1945 г. този блестящ офицер е на трийсет и девет години и е достигнал чин генерал-лейтенант. Вадис не е начинаещ. Постъпил е в службите за сигурност на Червената армия през 1930 г., в съветското контраразузнаване през 1942 г. и в СМЕРШ на следващата година. Той е убеден сталинист с необикновен усет за политическите интриги и успява да избегне поредицата чистки сред военните, предшестващи войната срещу Германия. Сталин го смята за един от най-добрите кадри в областта на контраразузнаването. Затова е логично, че Вадис получава всички пълномощия за да доведе до успешен край разследването си. Той не е длъжен да се отчита пред никого на място, в Берлин. Докладва директно на Сталин или на най-близките му съратници, по-специално на Лаврентий Берия, шефа на тайните служби на СССР. Никой друг не е осведомен за мисията му. Дори победителят на Хитлер маршал Жуков е държан настрана. Той никога няма да научи нищо за работата на Вадис. Впрочем още от следобеда на 2 май, когато _Führerbunker_ е окончателно овладян от частите на Червената армия, хората на СМЕРШ от Първи белоруски фронт го поставят под свой контрол, като отстраняват без церемонии съветските военни и забраняват достъпа дори на генерали.
	Вадис изпраща толкова очаквания си от Москва доклад на 27 май 1945 г. Въпреки предоставените му ресурси _missi dominici_ на Сталин не постига чудеса. Поради липса на време не е успял да разпита последните свидетели на края на Хитлер. Затова пък майсторът на шпионажа може да представи резултатите от аутопсията на предполагаемия труп на нацисткия диктатор.
	Но преди това обяснява при какви обстоятелства е открито тялото.
C>
	На 5 май, въз основа на показанията на един задържан, полицай от охраната на Имперската канцелария, обершарфюрер* Менгерсхаузен, два обгорени трупа на мъж и жена бяха открити и ексхумирани в гр. Берлин, в квартала, където е разположена Имперската канцелария, близо до аварийния изход на бункера на Хитлер. Труповете се намираха в яма от снаряд и бяха покрити със слой пръст. Бяха силно овъглени и без допълнителни сведения не можеха да бъдат разпознати.
	[* Подофицер. — Б.а.]
C$
	Както често става със съветските тайни служби, необходимо е информацията, съдържаща се в техните доклади, да се проверява с изключителна предпазливост. Тук Вадис лъже.
	Елена Ржевская тогава е преводачка към управлението на СМЕРШ на Първи белоруски фронт, а Лев Безименски също е преводач, но пряко към Първи белоруски фронт. Те се намират в Берлин на 2 май 1945 г. Според тях предполагаемият труп на Хитлер не е открит на 5 май 1945 г., а предишния ден. И съвсем не по показанията на обершарфюрер Менгерсхаузен, а по случайност благодарение на съветския войник Чураков. Според Ржевская и Безименски, Чураков е придружавал подполковник Клименко от Трета ударна армия при повторния оглед на мястото, където на 2 май са открити съпрузите Гьобелс. Часът е 11, сутринта на 4 май, когато наблизо, до една яма от снаряд, Чураков извиква на офицера Клименко: „Другарю подполковник, тук стърчат някакви крака!“*
	[* Bezymenski, Lev. The Death of Adolf Hitler: Unknown Documents from Soviet Archives. New York, Harcourt, Brace & World, 1969, p. 45.]
	Започват да разкопават и изваждат не един, а два трупа. Клименко не си помисля дори за миг, че това може да са останките на Хитлер и неговата съпруга. Затова заповядва да ги заровят отново. Постъпва така, защото предния ден друг труп вече е бил идентифициран от няколко нацистки пленници като Хитлер. В 14 часа Клименко научава, че в крайна сметка тази идентификация не е била убедителна: това не е бил Хитлер. На следващия ден, на 5 май, Клименко нарежда на своите хора отново да изровят двата трупа и информира висшестоящите.
	Тази версия за откриването на предполагаемите тела на Хитлер и Ева Браун частично съвпада със секретния документ от архивите на ФСБ, който имахме възможност да проучим. Този документ е приподписан на 5 май 1945 г. от същия войник Чураков и се отнася за откриването на двете обгорени тела. Но никъде в него не се споменава подполковник Клименко. Елена Ржевская също е озадачена от необичайната потайност на офицера. Той й отговаря само: „Никога не съм докладвал на никого по повод тези трупове“*.
	[* Rjevskaya, Elena. Carnets…, op. cit., p. 273.]
	Що се отнася до обгорените тела, открити на този 4 май 1945 г., Елена Ржевская твърди, че ги е видяла: „На сивото одеяло, зацапано с кал, лежаха деформирани от огъня черни, страшни останки“*.
	[* Пак там, c. 276. Тук прев. по Елена Ржевская. Берлин, май 1945. Записки военного переводчика. М., 1976.]
	Дали Вадис е бил информиран при какви обстоятелства са открити двата трупа? Като безспорен шеф на контраразузнаването в Берлин той е длъжен да знае всичко. Но дори и да е знаел за тази версия, решението му да я скрие си остава разбираемо.
	Той не желае да споменава пред Кремъл за невероятния начин, по който е направено откритието. Дори поема значителен риск, като изопачава истината. Макар че всичко вече е описано в доклад, изпратен в Москва. Вадис не е осведомен за тази подробност, защото, както са свикнали, съветските власти не обменят информация, дори между тайните служби.
	Онова, което Вадис също премълчава, е, че двата трупа са откраднати от Пета ударна армия, на която от Москва е възложен контролът над квартала на Канцеларията. Откраднали са ги членове на неговото управление на СМЕРШ. Те проявяват инициативата да не оставят на военните от Пета ударна армия такава безценна плячка. През нощта на 5 срещу 6 май човешките останки тайно са увити в чаршафи и поставени в сандъци от муниции. Елена Ржевская е участвала в това отвличане. „[…] труповете бяха прехвърлени над оградата на градината и натоварени в камион […].“*
	[* Пак там, с. 277.]
	Красноречива илюстрация за абсурдните вътрешни конфликти между съветските части. Според сътрудниците на СМЕРШ, ако тези тела наистина са на двамата Хитлер, никой в Берлин освен тях не трябва да го научи. На 6 май двата сандъка са доставени в новия щаб на СМЕРШ в берлинското предградие Бух.
	Естествено, Вадис не споменава нито дума за тази „кражба“ в доклада си. Тайната за съществуването на двете тела трябва да се запази.
	Но да се върнем към доклада му за разпита на Менгерсхаузен, проведен от него на 13 май 1945 г.:
C>
	Менгерсхаузен заяви, че е разпознал труповете на мъжа и жената като канцлера на германския Райх Хитлер и жена му Ева Браун. Той допълни, че лично е видял да изгарят труповете им на 30 април при следните обстоятелства: на 30 април от 10 часа сутринта Менгерсхаузен бил на смяна в охраната на Имперската канцелария и патрулирал в коридора, където се намират кухнята и трапезарията на Имперската канцелария. Същевременно му било възложено да наблюдава градината на бункера на Хитлер, която се намирала на 80 метра от зданието, където бил Менгерсхаузен.
	По време на патрулирането срещнал помощника на Хитлер, БАУР, който го информирал за самоубийствата на Хитлер и жена му Браун.
	Един час след срещата с БАУР, когато излизал на терасата, разположена на 80 метра от укритието на Хитлер, Менгерсхаузен видял щурмбанфюрер ГЮНШЕ, личен адютант, и щурмбанфюрер ЛИНГЕ, камериер на Хитлер, да напускат укритието през аварийния изход и да носят на ръце трупа на Хитлер, който оставили на около метър и половина от изхода. После влезли, след няколко минути донесли трупа на жена му Ева Браун и го оставили до трупа на Хитлер. Край трупове имало две туби с бензин и ГЮНШЕ и ЛИНГЕ започнали да поливат с тях труповете, а после ги запалили.
	Когато труповете се овъглили, двама мъже от личната охрана на Хитлер (чиито имена не са му известни) излезли от укритието, отишли при изгорените трупове и ги сложили в яма, издълбана от взрив на снаряд, и ги засипали с пръст.
C$
	Вадис основава цялото си представяне на събитията върху единственото свидетелство на един германски военен, Хари Менгерсхаузен. Сцената обаче, която той описва с такава точност, се е разиграла далеч от него, на 80 метра. Значително разстояние, от което всякакво разпознаване не може да е особено сигурно. Вадис очевидно си е дал сметка за това, както го доказва продължението на доклада му:
C>
	Попитан как е разпознал изнесените от бункера трупове като принадлежащи на Хитлер и жена му Браун, задържаният Менгерсхаузен заяви: „Разпознах Хитлер по лицето, ръста и униформата му“.
	Подофицерът от СС дори успява да си спомни някои подробности за облеклото: Хитлер бил с черен панталон, вратовръзка и бяла риза. А Ева Браун била облечена в черна рокля. „Виждал съм я много пъти с тази рокля — уточнява Менгерсхаузен. — Освен това познавам добре лицето й. Беше овално, изящно, с прав малък нос, със светли коси. Затова, като познавах добре фрау Браун, мога да потвърдя, че от укритието беше изнесен нейният труп.“
C$
	Да напомним, Вадис едва ли си представя, че ще убеди началниците си само с едно свидетелство на подофицер от СС. Знае го, но като в добър криминален роман поддържа напрежението. Ето го и неговият коз, който трябва да стане окончателното доказателство:
C>
	Фактът, че откритите трупове наистина са на Хитлер и жена му, се потвърждава от показанията на Хойзерман, техническа помощничка на зъболекаря Блашке, който е лекувал Хитлер, жена му Браун, Гьобелс и семейството му, както и други ръководители на Райха.
C$
	Кете Хойзерман, съкровището на Вадис, неговият ключов свидетел. Това е онази млада жена, чиято биография и антропометрични снимки ни бяха предоставени от ФСБ. Идентификацията на тялото на най-издирвания човек на планетата лежи изцяло на раменете на една медицинска помощничка на трийсетина години.
	Но не е ли и това още едно не съвсем убедително свидетелство? Вадис няма избор. Неговите сътрудници напразно търсят из цял Берлин, зъболекарят Блашке си остава неоткриваем. Според Хойзерман той се е укрил в Берхтесгаден, далеч от зоната, контролирана от руснаците. Това е вярно. Блашке ще бъде заловен от американците. Поради липсата на зъболекаря, Вадис трябва да се задоволи с неговата помощничка. Затова се опитва да изтъкне професионалния опит на Кете Хойзерман.
C>
	При разпита тя призна, че много пъти е асистирала на доктор Блашке при лечението на зъбите на Хитлер и на Браун. Освен това описа подробно състоянието на зъбите на горната и долната челюст на Хитлер […].
C$
	Едва след тези проверки на действителните познания на младата жена за медицинското досие на Хитлер са й показани челюстите.
C>
	Хойзерман идентифицира тези мостове и зъби като принадлежащи на Хитлер и заяви: „Потвърждавам, че показаните ми златни мостове и зъби принадлежат на Хитлер въз основа на следните данни: на показаната ми горна челюст виждам ясна резка, оставена от бормашината при срязването на златния мост зад 4-тия зъб. Помня добре тази следа, защото операцията беше извършена през есента на 1944 г. от проф. Блашке с мое участие, за да бъде изваден шестият зъб на Хитлер. Освен това, тук са налице всички отличителни белези на мостовете и зъбите на Хитлер, относно които дадох показания при разпита“.
C$
	Представянето на Вадис спира дотук. Все пак цитира още един свидетел, Фриц Ехтман, другия германски арестант, споменат от ФСБ при нашето посещение. Той е зъботехник, работил и със зъболекаря на Хитлер. Вадис го използва, за да идентифицира зъбите на Ева Браун.
	А останките от двете тела, къде са те? Вадис говори подробно за челюстите, но остава учудващо лаконичен за аутопсията на труповете.
C>
	Поради значителните поражения, нанесени от огъня по телата и главите, при изследването на обгорения труп на Хитлер и трупа на жена му Браун съдебномедицинската експертиза не успя да установи видими признаци за тежки смъртоносни наранявания. В устните кухини на Хитлер и Браун бяха открити остатъци от смачкани ампули с цианови съединения. При лабораторния анализ на последните е установена пълната им идентичност с циановите съединения, открити в труповете на Гьобелс и семейството му.
C$
	Нищо повече. А съдебномедицинската експертиза със сигурност заслужава повече от няколко реда в края на доклада.
	Подробностите от тази аутопсия си остават секретни и днес. Не успяхме да видим пълните й заключения нито в ГАРФ, нито във ФСБ.
	Успяхме най-много да зърнем някои фактически сведения, разпръснати из други секретни доклади. Така научихме за екипа, провел съдебномедицинското обследване под ръководството на съдебномедицинския експерт на Първи белоруски фронт подполковник Фауст Шкаравски. Знаем също, че обследването е проведено на 8 май 1945 г. в североизточната част на Берлин, в градчето Бух, в самия ден на подписването на капитулацията на Германия.
	Що се отнася до резултатите от аутопсията, ето какво открихме в един доклад на НКВД с дата 19 януари 1946 г.
C>
#	Предполагаемият труп на Хитлер
	(акт от 8 май 1945 г.)
	По силно повреденото от огъня тяло не са установени видими признаци на тежки смъртоносни наранявания или заболяване.
	Наличието на парчета стъкло от счупена ампула в устната кухина, ясно доловимата миризма на горчив бадем, лъхаща от трупа, и резултатите от съдебно химическото изследване на вътрешностите с установено съдържание на цианови съединения позволяват на комисията да стигне до заключението, че в дадения случай смъртта е настъпила в резултат на отравяне с цианови съединения.

#	Предполагаемият труп на Ева Браун
	(акт от 8 май 1945 г.)
	По силно овъгленото тяло се откриват следи от раняване с разкъсване на гръдния кош с хемоторакс, пробит бял дроб и перикард, както и шест малки метални осколки.
	Освен това в устната кухина са открити остатъци от счупена стъклена ампула.
	Като се вземат предвид наличието на ампула, миризмата на горчив бадем, усещаща се при аутопсията на трупа, както и резултатите от съдебно-химическото изследване на органите на трупа, при което е установено съдържание на цианови съединения, комисията стига до заключението, че въпреки тежкото нараняване на гръдния кош пряката причина за смъртта е отравянето с цианови съединения.
	Същевременно комисията отбелязва, че поради големите поражения, нанесени на труповете от огъня, основната анатомическа находка, която може да се използва за идентификацията на личността, са челюстите с голямо количество изкуствени мостове, зъби, коронки и пломби.
C$
	За повече подробности от аутопсиите трябва да се обърнем към Лев Безименски, преводача от руски на немски и обратно, служил в Червената армия. През 1968 г., вече като журналист, този съветски гражданин пише гръмка книга за смъртта на Хитлер и успява да я публикува в Западна Германия. В Европа Студената война е в разгара си, а начело на СССР е Леонид Брежнев. Да се публикува подобен труд, е възможно само със съгласието на съветските власти и особено ако те имат някаква изгода. Това уточнение е важно. Казва ли истината Безименски, или разпространява пропагандата на комунистическия режим? Така ли иначе той обяснява в най-малки подробности как съветските войски откриват тялото на Хитлер и как успяват да го идентифицират.
	Той дори си позволява лукса да илюстрира доводите си с непубликувани досега документи като снимките на руски войници пред бункера на Хитлер. Текстът пояснява, че те „изравят труповете на Хитлер и на Ева Браун“. Могат също да се видят две снимки на членовете на комисията за аутопсия, подредени в редица, с телата на генерал Кребс и на Йозеф Гьобелс пред тях. Затова пък няма никакви снимки от аутопсията на Хитлер или на Ева Браун, а ръководителят на аутопсията Фауст Шкаравски твърди, че му е било забранено да ги снима*.
	[* Rjevskana, Elena. Carnets…, op. cit., p. 339.]
	Все пак Безименски публикува две лошокачествени фотографии, на които се различават два дървени сандъка с някаква безформена маса в тях. Ако се вярва на текстовете под снимките, това би трябвало да са останките на съпрузите Хитлер.
	Безименски твърди, че освен с тези исторически изображения се е сдобил и с всички доклади за аутопсиите на телата, открити във _Führerbunker_.
	На семейство Гьобелс, на генерал Кребс, на двете немски овчарки и разбира се, на онези, които би трябвало да са Хитлер и Ева Браун.
	Тонът на тази книга е умишлено политически. Например Безименски пише, че „между другото, медицинските доказателства опровергават честите твърдения в западните исторически изследвания, че генерал Ханс Кребс, последният началник на генералния щаб на армията, е загинал като войник, като се е застрелял с личното си оръжие. […] Медицинските заключения казват: «Умрял от отравяне с цианид»*.“
	[* Bezymenski, Lev. The Death of Adolf Hitler, op. cit., p. 57.]
	В този абзац се съдържа всичко: почти идеологическото противопоставяне на Запада, като тук съветската истина е подкрепена от научни факти и опровергава западните манипулации. Присъства също и принизяването на нацисткия враг. Оказва се, че Кребс се е самоубил с отрова, постъпка на страхливец в очите на руснаците. Според Москва истинският воин може да се самоубие само с куршум. В още по-голяма степен този дълг важи за военачалник.
	Не е изненадващо, че според Безименски аутопсията на предполагаемото тяло на Хитлер дава следните резултати: ръстът на мъжа е около 165 сантиметра*, възрастта му е между петдесет и шейсет години (оценката се основава на общото развитие, размера на органите, състоянието на долните резци и на десния предкътник). В устата са открити парчета стъкло от медицинска ампула. Съдебномедицинските експерти изтъкват „типичната миризма на горчив бадем, излъчваща се от телата, и съдебно химическите изследвания на вътрешните органи, които установяват наличие на цианид.“
	[* Според личния му лекар доктор Морел Хитлер е бил висок 176 сантиметра и е тежал 70 килограма. — Б.а.]
	Комисията стига до заключението, че „в дадения случай смъртта е настъпила като резултат от отравяне с цианови съединения“*.
	[* Пак там, с. 67.]
	Съветският медицински екип констатира също липсата на част от черепа. Онази лява задна част, която би съответствала на парчето, съхранявано днес в архивите на ГАРФ.
	Според Безименски медиците твърдят, че се е усещала силна миризма на горчиви бадеми, идваща от овъглените тела, които са престояли погребани в продължение на пет дни, ако приемем хипотезата, че са на Хитлер и съпругата му. Възможно ли е цианидът да излъчва миризма толкова продължително? И защо Безименски не привежда резултатите от токсикологическите анализи на органите на двата трупа? Той се задоволява да напише: „Химическите изследвания на вътрешните органи установиха наличие на цианид.“
	Няма значение за бившия преводач на Червената армия. Целта е да се представи като сигурна причината за смъртта на изследвания мъж: отрова. В нито един момент не се споменава съществуването на дупка от куршум. Ако това тяло е наистина на Хитлер, значи диктаторът се е самоубил, като е погълнал ампула с цианид.
	Така е доказано: Хитлер е бил страхливец като своя началник на генералния щаб генерал Кребс, и разбира се, като Гьобелс.
	Този стремеж на Кремъл да бъдат представени нацистките ръководители като „низши хора“ се проявява още след като съобщават на Сталин за самоубийството на Хитлер. Не бива в никакъв случай неговият враг да изглежда като герой. Дори германският диктатор да е останал до края в Берлин въпреки бомбардировките, това не е, защото е имал кураж, а заради разрушителното си безумие.
	Генерал-лейтенантът от СМЕРШ Александър Вадис не казва нищо различно в доклада си с дата 27 май 1945 г., изпратен до Берия, дясната ръка на Сталин.
	Берия се запознава с него и го препраща директно на Сталин. А доказателствата, че наистина става дума за Хитлер, т.е. зъбите, са изпратени тайно в Кремъл.
	Досието X е на път да бъде затворено. Сталин ще може да обяви пред целия свят, че е открил Хитлер, който е мъртъв, умрял като страхливец в мишата си дупка.
	Само че един човек току-що е разкрил пред тайните служби на НКВД, че Вадис и СМЕРШ грешат. Този човек е не друг, а Ото Гюнше, личният адютант на Хитлер. Той също е заловен от съветските войски след опита си за бягство от бункера и е идентифициран много бързо. Първият му разпит ще постави всичко под въпрос. Той е категоричен, фюрерът си е изстрелял куршум в главата!


>>	Глава IV

	_Москва, март 2017 г._
	По принцип само членове на семейството имат право на достъп до това досие, повтаря още веднъж Владимир Иванович Коротаев. Макар че е разсекретено и е загубило статута си на „секретно“, военното досие „Ото Гюнше“ си остава поверително. „Само ако член на семейството подаде официално искане“, отсича той и затваря рязко папката от кафяв картон с означение МВД на СССР (Министерство на вътрешните работи на СССР). На корицата с големи печатни букви е написано: „Лично дело: Гюнше Ото Херман“. Същият онзи Ото Гюнше, който е бил личен адютант на Адолф Хитлер до смъртта му. Един от малцината свидетели на последното действие от драмата във _Führerbunker_. Владимир Коротаев е заместник-директор на Российский государственный военный архив, т.е. на руските военни архиви. Държавна организация, където се съхраняват близо 7,3 милиона документи на съветските, а после и на руските въоръжени сили, както и на военните разузнавателни служби. Там се намират и всички официални документи на Третия райх, конфискувани от съветската армия в края на Втората световна война. Включително личните досиета на нацистките вождове, интимният дневник на Гьобелс и работният бележник на Химлер. Още на първата ни среща Владимир се държа повече от учтиво, почти любезно. Този мъж на петдесетина години, с прошарена коса и къса брадичка, говори тихо и малко.
	Затова пък притежава доста рядката способност да изслушва. Когато го заговарям, погледът на бледосините му очи не се отделя от мен. Но лицето му не издава никакво чувство, никаква реакция. Като восъчна маска.
	Лана се свърза с него няколко седмици по-рано, след посещението ни в централата на ФСБ. Преди да си тръгнем от Лубянка, помолихме за съвет Дмитрий, нашия „офицер за връзка“ от руските тайни служби. Как да подходим към военните архиви? Може ли да ни подскаже някое име? Или може би телефонен номер? Едно „оправяйте се сами“ е всичко, което благоволява да ни предложи. „Ние нямаме нищо общо с военните, тук е ФСБ. Бъркате институциите.“ Кой казва, че руснаците не били докачливи? „Защо искате да си губите времето във военните архиви?“ Старият журналистически инстинкт ме възпира да споделям цялата информация, с която разполагам. Особено с щатен служител на ФСБ. Дали той нямаше да се намеси, за да възпрепятства достъпа ни до военните досиета? Ние се опитвахме да проникнем в архивите на руската армия по съвет от Държавния архив на Русия, ГАРФ. „Ако искате повече сведения за Гюнше, идете там“, беше ни подсказала Дина Николаевна, архивистката без възраст, пазителката на черепа на Хитлер. „Искаме да проучим досиета на французи, пленени от Червената армия през 1945 г.“ Импровизацията е деликатно изкуство. Дмитрий не реагира на обяснението, което му дадох. Поздрави ни за последен път и ни придружи до изхода, до тротоара, ако трябва да сме точни. Извън сградата.
	Военни архиви. Епитетът „военни“, естествено, предизвика допълнителни притеснения у мен и Лана. Съществуваше ли руска институция, толкова малко склонна да общува с чуждестранни журналисти, колкото и ФСБ? Да, армията. Как щяхме ние, Лана с нейното двойно руско и американско гражданство, и аз, френският гражданин, да проникнем в тези архиви? Въпреки очакванията ни, това не се оказа толкова сложно. Майката на една приятелка на Лана беше работила като историчка във военните архиви. Вече беше пенсионерка, но бе запазила отлични връзки със сегашното ръководство. Тя подхвърли името на Владимир Коротаев на Лана. Още при първия ни телефонен разговор Владимир се остави да го убедим. Не постави никакви условия, не изиска никакво специално разрешение от официален орган. Не е длъжен да докладва за нашето искане нито на Кремъл, нито на началниците си. „Кажете ми какво точно за Третия райх ви интересува“, попита само. „Хитлер? Пак ли Хитлер?“ Тонът на заместник-директора се промени веднага. Лана настояваше. Заговори му едновременно меко и умоляващо. Накрая той отговори сухо: „Един или два дни. Дайте ми време да намеря необходимите досиета.“ Четиресет и осем часа по-късно Владимир се обади на Лана, беше открил всичко. Срещата можеше да бъде насрочена. Следващата седмица. В края на деня, в 17 часа. В Москва обществените учреждения затварят рано. В 17 часа повечето руски чиновници отдавна са си тръгнали. В толкова късния час за среща нямаше нищо случайно. Владимир искаше да е сигурен, че никой няма да се натъкне на нас в сградата на архивите. Щеше да бъде сам.
	Вече са минали петнайсет минути след 17 часа, а нашето такси си остава безнадеждно заседнало на Патриаршеския мост, в центъра на града. Шофьорът заряза всякаква мисъл за напредване и включи дивиди плейър в контакта за запалка. Предложи ни потискащ преглед на местната поп музика с клипове, изпълнени с млади жени, с удоволствие клатещи ханшове по шорти. Заради задръстванията в Москва е невъзможно да се живее, не спираше да си мърмори Лана. Епохата на пустите московски булеварди е приключила, откакто Русия се поддаде на чара на сирените на либерализма. Старите „Лади“ и „Волги“ са отстъпили пред евтините коли от Азия и пред флота от луксозни лимузини и огромни джипове от Европа.
	Колко време ще ни трябва, за да стигнем до кабинета на Владимир? „Един час“, отговаря шофьорът, като почуква по джипиеса си. „Може би малко по-малко или малко повече.“ Мокрият сняг, типичен за края на руската зима, затрупва бавно стъклата и прави още по-потискащо положението ни. Лана внезапно изскача от колата и ми извиква да я чакам. Като се има предвид какъв е трафикът, това няма да ме затрудни. Само след десет минути, когато мъчително сме напреднали с петдесетина метра, тя изниква отново с побелели от снежинките коси и с найлонова торбичка в ръка. „Ще се извиним с това“, показва тържествуващо бутилка арменски коняк. „Всички в Русия го обожават“, уверява ме тя.
	Съжаляваме, хиляди пъти съжаляваме. Повтарям руските думи, на които Лана се опитва да ме научи. Държа след малко да ги произнеса възможно най-правилно пред Владимир. Минава 18 часа. Бетонното здание на военните архиви в типичен комунистически стил се извисява с тъмните си прозорци в неугледния краен квартал. То е празно. Или поне си дава вид, че е. Във вътрешността му никаква светлинка не проблясва на никой от десетината му етажа. Само партерът още е осветен.
	Тежката врата на главния вход се затвори зад нас с притесняващ трясък. Сиви мраморни плочи покриват пода на фоайето чак до стените и създават впечатлението за неф на запустяла църква. Благодарение на шумното ни пристигане една глава се подава иззад масивния плот, който прегражда пътя към стълбището. Главата принадлежи на жена в униформа. Военната служителка се надига бавно, сякаш самият факт, че трябва да се размърда, й струва болезнено усилие. Присъствието й, макар и мрачно, ни стопля сърцата. То доказва, че сградата не е изоставена след разпадането на Съветския съюз. Съвсем „ретро“ обзавеждането лесно може да убеди в обратното. Като този телефон от оранжевокафяв бакелит или пък онзи стенен часовник от плексиглас със стрелки във формата на мечове. Вещи от комунистическата епоха, които продължават отлично да изпълняват предназначението си. Часовникът е точен, а телефонът работи. Нашата посрещачка го демонстрира пред очите ни. „Двама. Да, двама са, господин заместник-директор. Не, не мога да ги пусна да се качат. Вие трябва да слезете да ги вземете. Да. Да. Те чакат.“ Разговорът е кратък. Жената в униформа поставя внимателно старата слушалка и ни прави знак да почакаме.
	„Съжаляваме, Владимир, наистина съжаляваме.“ Дали разбра моето ломотене, претендиращо, че прилича на руски? Заместник-директорът на военните архиви ни остави да чакаме десетина минути. После се появи с мрачен израз. Отвърна на извиненията ни единствено със смръщена полуусмивка, врътна се и тръгна обратно към стълбите, по които беше дошъл. Лана ме побутна по гърба, за да го последвам. „Всичко е наред — шепне ми тя. — Не си е облякъл палтото, значи няма да си тръгне веднага.“
	Досието на Гюнше, невъзможно! Личният дневник на Гьобелс, защо не, но Гюнше, със сигурност не. Владимир настоява, не може и дума да става да проучим личното дело на есесовеца Ото Гюнше.
	Но то е тук, пред нас. Владимир го е извадил от стелажите, където се съхранява, и го е приготвил специално за тази среща. Той го отвори, показа ни няколко снимки за идентификация от онова време, но нищо повече. Или почти. Сякаш по някаква неочаквана случайност, като по чудо, заместник-директорът внезапно стана и ни помоли да го извиним. „Отивам да потърся още досиета в едно от хранилищата ни. Ще ми отнеме десетина минути. Чакайте ме тук.“ Изгледахме го безмълвно как излиза. После Лана ми се усмихна и ми каза: „Хайде!“.
	Прелиствам страниците, затаил дъх, с несръчни пръсти. Ото Гюнше е пред очите ни. Животът му на есесовец, на личен телохранител на Хитлер и на съветски затворник. Толкова исторически значими и неизвестни документи. Нашето проучване поема в нова посока. Гюнше е единственият член от последния кръг на Хитлер, който никога не се съгласява да напише биографията си. Не е словоохотлив по природа и отказва да дава интервюта. Мълчи до смъртта си през 2003 г., на 86-годишна възраст. Споделя откровенията си единствено пред съветските тайни служби. Е, споделя не е точното определение. По-скоро са му изтръгнати насила.
	Първата страница от личното му дело представлява формуляр за самоличност, съставен от управлението в Министерството на вътрешните работи на 4 юни 1950 г. Или повече от пет години след залавянето му в Берлин. Това е стандартната бланка за всички затворници в Съветския съюз. Само че върху тази е добавено на ръка, с големи червени букви: „Под специален контрол“. Гюнше Ото, номер 4146, не е затворник като другите. Освен основните данни като дата на раждане (1917 г.), място на раждане (Йена, Германия), ръст (193 сантиметра), място на задържане (военнопленнически лагер №476) на ръка е добавено, че затворникът трябва да бъде под засилена охрана. Посочено е също, че Гюнше е в добро здравословно състояние и че в неговия затвор „няма инфекциозни болести“. Следващите страници са откъсвани, с различни размери, някои почти колкото листове от джобен бележник. Повечето са написани направо на ръка, сякаш набързо. На всяка подписалият се посочва и своя чин и длъжност. Разкрива се цяла йерархия със сложни названия на постовете, има „заместник-началник по оперативната работа“, „директор на отдел“, „началник на специален отдел“. Често докладните записки просто съобщават за враждебно отношение на затворника Гюнше към Съветския съюз. Тогава те се състоят само от няколко реда и изискват съответните наказания. На всяка от тях по диагонал е изписано едно голямо „Одобрявам“.
	Най-често за Гюнше донасят онези, с които споделя всекидневието си, германски затворници, бивши нацисти. Съветската организация на затворите фаворизира и поощрява старанието на доносници като този, някой си Нокри. Той пише на „Гражданина началник“ на своето затворническо подразделение, 14-а бригада от лагер №476. Лагерът със специален режим №476 се намира в Свердловска област, в Уралския регион, известен със суровия си климат. Този лагер е един от най-големите в Съветския съюз.
	Речникът, както и почеркът на доносника не се отличават с увереност. Нокри е германец и пише много лошо на руски. „Днес ми беше наредено от охраната на лагера да се заема с рязане на дърва в стопанския двор на зоната. […] Гюнше Ото взе думата в помещението, където живеят 74 души от 14-а бригада. Той каза: «Аз няма да отида. Руснаците знаят много добре, че отказвам да работя». Той го каза като че е някакъв герой, нещо повече от съветските власти. […] Моля ви, Гражданино началник, да накажете строго това лице.“
	Присъдата идва няколко седмици по-късно, след бързо разследване. Според документа пред нас то е установило, че:
C>
	Осъденият Гюнше, бивш личен адютант на Хитлер, изразява пред осъдените реваншистки, антисъветски съждения и възхвалява бившия хитлеристки режим. Той не влага старание в работата си в производството.
	Беше решено осъденият Гюнше като особено опасен елемент да бъде въдворен в единична килия, при пълна изолация, за 6 месеца.
@	Подпис: Главен следовател при отряд №5 капитан П. Оленов
C$
	Досието на Гюнше съдържа стотина страници от този тип. Една от тях привлича вниманието на Лана. Напечатана е старателно на пишеща машина, с означение „Секретно“ горе вдясно. Печат с лилаво мастило, с герба на Съветския съюз, допълва официалния, дори тържествен вид на документа. „Това е присъдата от процеса му“, обяснява Лана. Издадена е от военния трибунал в Ивановска област, на 300 километра североизточно от Москва. Датата е 15 май 1950 г.
C>
	Съдебното следствие и материалите по случая установиха следните обстоятелства:
	Обвиняемият ГЮНШЕ, убеден нацист и предан привърженик на Хитлер и неговата политика по време на цялата си служба в бившата германска армия, е активен привърженик и участник в осъществяването на престъпните намерения на Хитлер и подготовката на война срещу Съветския съюз.
	Преди идването на Хитлер на власт, през 1931 г. ГЮНШЕ се присъединява към младежката фашистка организация Hitler-Jugend, а през 1934 г. на 17-годишна възраст постъпва като доброволец в подразделението на СС Leibstandarte Adolf Hitler, с което участва в укрепването на фашисткия режим в Германия.
	През 1936 г. ГЮНШЕ е отличен за службата си и е прехвърлен в корпуса за лична охрана на Хитлер.
	През периода на войната на Германия срещу СССР ГЮНШЕ служи в германската армия в състава на дивизията Leibstandarte Adolf Hitler, най-напред като командир на взвод, а после като командир на рота от бронираната дивизия.
	Когато се озовава на временно окупираната територия на СССР в състава на своята дивизия, той извършва жестокости срещу съветски граждани и военнопленници. Дивизията от СС действа на принципа: „Трябва ни руското пространство без руснаци“ за пълното унищожение на руското население.
	В изпълнение на тези престъпни намерения дивизията разстрелва в района на Житомир 285 цивилни, обесва 8 души, измъчва до смърт 73 души, умъртвява с глад 25 196 съветски военнопленници.
	От януари 1943 г. до 30 април 1945 г. ГЮНШЕ като убеден фашист служи като личен адютант на Хитлер, а от март до април 1945 г. съчетава тази длъжност с поста на комендант на Имперската канцелария.
	Като личен адютант на Хитлер ГЮНШЕ присъства на всички съвещания, свиквани от Хитлер по въпросите на войната, водена срещу СССР и народите, привърженици на мира и демокрацията.
	Като личен адютант на Хитлер ГЮНШЕ изпълнява различни негови заповеди и нареждания с престъпен характер.
	[…]
	Въз основа на тези обстоятелства Военният трибунал признава ГЮНШЕ за виновен в престъпленията по чл. 1 от Указа от 19/IV-1943 в съответствие с чл. 319 и 320 от Наказателнопроцесуалния кодекс и
#	ОСЪЖДА:
	ГЮНШЕ Ото Херман, на основание чл. 1 от Указа на Президиума на Върховния съвет на СССР от 19/IV-1943 и в съответствие с чл. 2 на Указа от 26/V-1947 „За отмяната на смъртното наказание“, на затвор в Поправително-трудов лагер за срок от ДВАЙСЕТ И ПЕТ (25) години.
	За начало на изпълнение на наказанието на ГЮНШЕ да се смята дата 6/IV-1950.
C$
	Тогава Ото Гюнше е на трийсет и две години и е затворник в Съветския съюз от близо пет години. Идентификационната снимка, която придружава присъдата, показва преждевременно състарен мъж, отслабнал, но с все още твърд, дори заплашителен поглед, който сякаш отправя предизвикателство към руските власти. Дали офицерът от СС не показва така, че не се заблуждава? Че неговият процес е само спектакъл и не е имало никакво съмнение, че ще бъде осъден?
	Не е ли по-лошо от екзекуция да бъдеш осъден на двайсет и пет години лагер? Кой би могъл да оцелее при такъв срок в Гулаг? В какво физическо и психическо състояние би излязъл? Гюнше ще бъде на петдесет и седем години, когато излежи присъдата си. Бившият приближен на Хитлер не може да се примири с перспективата за живот на каторжник. „Присъдата може да бъде обжалвана пред касационната инстанция към Военния трибунал на войските на МВД от Московски окръг“, се посочва писмено. Разполага със седемдесет и два часа за да го направи. Няколко страници по-нататък откриваме резултата от обжалването. На 21 октомври 1950 г. или пет месеца след процеса, Гюнше отново е изправен пред съда. Ето какво гласи решението:
C>
	В касационната си жалба Гюнше твърди, че не е извършвал престъпления и иска отмяна на присъдата.
	Като не откриваме в обстоятелствата по случая мотиви за отмяна или промяна на присъдата,
#	ПОСТАНОВЯВАМЕ:
	Да се остави в сила присъдата по отношение на подсъдимия Гюнше Ото Херман и да не се дава ход на касационната му жалба.
C$
	Смърт, депортация, трудни условия в затвора. _Sturmbahnfuhrer_ (майорът) от СС е бил готов за тях, когато е решил да избяга от бункера на Хитлер. Но едва ли е очаквал немислимото отношение към приближените на фюрера, което им е приготвил Сталин.


	1 май 1945, във _Führerbunker_. Генерал Кребс се е провалил. Опитът за преговори със съветското Главно командване, предприет предишната вечер, се оказва неуспешен. Надеждата за примирие се е изпарила. Руснаците изискват безусловна капитулация. Краят е близък и неизбежен за последните обитатели на имперския бункер. През целия ден всеки от тях се подготвя за почти невъзможна операция: бягство. Вече е почти 22 часа, когато първата група се впуска в отчаяна надпревара. Гюнше е включен в нея. Придружават го двете секретарки и готвачката на Хитлер, както и секретарката на Борман. Ескортират ги стотина войници. През цялата нощ те заедно се опитват напразно да пресекат съветските линии. На 2 май сутринта намират убежище в мазето на една бирария на Шонхаузер Алее, в самия център на града. Никой от тези бегълци не знае, че командващият германските войски в Берлин генерал Вайдлинг вече е дал заповед за капитулация. Следобед руски войници обкръжават бирарията. „Войната свърши. Вашият командващ подписа за прекратяването на огъня“, крещят те. Гюнше и другите германски офицери се колебаят. Но трябва да признаят очевидното: сраженията наистина са престанали, те вече нямат избор. Преди да се предадат в плен, германските офицери помагат на двете секретарки на Хитлер, Герда Кристиан и Траудъл Юнге, на готвачката му Констанца Манциарли и на Елзе Крюгер, секретарката на Борман, да напуснат скришом скривалището. За младите жени е по-добре да опитат всичко възможно, отколкото да попаднат в ръцете на руснаците. Хитлер ги е предупредил, че моментално ще бъдат изнасилени. Герда Кристиан ще успее да се добере до Бавария, където ще бъде задържана от американската армия през март 1946 г. Траудъл Юнге след много премеждия из Германия ще се върне да се укрива в Берлин, където ще бъде заловена в началото на юни 1945 г. от Червената армия. Констанца Манциарли няма никога да бъде открита. Герда Кристиан ще твърди, че е видяла как руски войници я арестуват на 2 май 1945 г. До днес в руските архиви не е открита нито следа от тази жена. Що се отнася до Елзе Крюгер, тя ще попадне в ръцете на британците.
	Вече е 22 часа на 2 май 1945 г., когато Гюнше се предава без бой.
	Разпитите ще се редят един след друг. Много бързо статутът му на _Sturmbannführer_ от СС, на служба лично при Хитлер, му осигурява специално отношение. Така Гюнше се оказва в ръцете на Народния комисариат на вътрешните работи, НКВД. Този държавен орган притежава полицейски пълномощия, управлява трудовите лагери и вътрешните тайни служби. Той ще направи разкритията си пряко пред генерал Кобулов, заместник-началник на Главното управление по делата на военнопленниците и интернираните (ГУПВИ), и полковник Парпаров, ръководител на неговия оперативен отдел. При разпита на 18 и 19 май 1945 г. той им съобщава, че Хитлер си е изстрелял куршум в главата. Твърде смущаваща информация за съветските тайни служби, защото поставя под въпрос хипотезата за самоубийство с отрова. Хипотеза, официално приета и поддържана от генерал-лейтенанта от СМЕРШ Александър Вадис.
C>
	Sturmbannführer Линге се намирал пред входната врата на бункера, близо до вратата на кабинета на Хитлер. Към 16 часа на 30 април 1945 г. той чул изстрел.
C$
	Отговорите на Гюнше са предадени буквално, без украсяване и тълкувания. Кобулов и Парпаров записват точно всяко негово твърдение. Това, което чуват, едновременно ги изненадва и очарова. Получили са нещо, с което да надвият своите колеги, но и съперници от СМЕРШ. Кобулов и Парпаров мразят тази контраразузнавателна служба, която се смята за всемогъща. Те двамата са хора на Лаврентий Берия, страховития шеф на НКВД. Берия изпитва смъртна ненавист към СМЕРШ и неговия ръководител генерал Абакумов. Господарят на НКВД се опасява от тази тайна служба, която е извън неговия контрол. Защото, макар че официално СМЕРШ зависи от НКВД, в действителност Абакумов често докладва лично на Сталин, без да минава през Берия. Съперничеството между съветските тайни служби не може да продължава до безкрай. При сталинския режим оцеляват само най-добрите. А Берия е твърдо решен да си остане най-добрият.
	През май 1945 г. Лаврентий Павлович Берия е на четиресет и шест години. Формиран от съветската революция, произхождащ от Грузия като Сталин, той е на върха на кариерата си. С измамния си вид на дребен чиновник и смешното си пенсне изглежда безобиден. Но съвсем не е. Той е заместник на Сталин в правителството, член на Държавния съвет на отбраната и ръководи външното разузнаване освен тайната полиция. Мразят го, презират го, но преди всичко се страхуват от него. Жесток, безмилостен, садистичен, порочен, психопат, алкохолик — черната легенда за „първия полицай“ на сталинската власт не преувеличава особено, но трябва да бъде нюансирана. Вярно е, че притежава известен талант в ръководенето на разпитите с изтезания и дори лично измъчва най-упоритите затворници. Без да трепне, подписва между 1941 и 1944 г. заповедите за депортиране на „вражеските народи“, близо един милион съветски граждани от малцинствата (чеченци, ингуши, поволжски немци, кримски татари). Сталин ги подозира в сътрудничество с нацистите. Те са изселени в Сибир и в Централна Азия в нечовешки условия. Само четири години след депортирането им смъртността сред тях достига до 20 процента. Близо 200 000 не издържат на тормоза, на който ги подлага НКВД. Без колебания одобрява избиването на над 25 000 полски офицери в гората на Катин през 1940 г. Никита Хрушчов ще каже за него, че за да се издигне до това равнище на властта в СССР, той „се е изкачвал нагоре по държавното стълбище през множество трупове на всяко стъпало“*. Но ако Берия може обективно да бъде определен като чудовище, той същевременно е и политик, надарен с феноменален инстинкт за оцеляване. Бързо е разбрал — фактът, че е грузинец като Сталин и му е почти болезнено верен, не го прави недосегаем. Той може във всеки миг да бъде елиминиран от системата. Нали Сталин обича да повтаря, че в тайните служби съществуват само две възможности: „или повишение, или взводът за разстрел“.
	[* Таен доклад, изнесен на 25 февруари 1956 г. пред XX конгрес на Комунистическата партия на СССР.]
	Това изречение непрекъснато се върти в главата му, докато наблюдава нарастването на влиянието на бившия си подчинен генерал Абакумов.
	Виктор Семьонович Абакумов го дразни с много неща. Той е с девет години по-млад, московчанин по произход, докато Берия е парий, син на бедни грузински селяни. Началникът на СМЕРШ има телосложение на завоевател, с прям и искрен поглед, с гъста черна коса и квадратни рамене. Униформата му стои като на един от онези герои, възхвалявани от съветската пропаганда. Точно обратното на Берия, който е късокрак (Абакумов е с една глава по-висок), почти плешив, късоглед и склонен към напълняване. Сталин често го представя като „моя Химлер“, имайки предвид Хайнрих Химлер, есесовеца, изпълнител на мръсната работа на Хитлер. Той трудно може да съперничи физически на своя пряк конкурент. Абакумов влиза в специалните части на Червената армия още тринайсетгодишен и се изкачва по стъпалата на военната йерархия, а после преминава в разузнавателните служби. Там се превръща в специалист по наблюдението над вътрешните врагове. Технологиите за тайно подслушване не крият никакви секрети за него. Берия много скоро забелязва този блестящ изпълнител. През 1938 г. дава тласък на кариерата му в НКВД и го назначава за свой заместник. Надява се да го направи верен васал. Но това са сметки без Сталин, който го изтръгва от ноктите на Берия и го издига през 1943 г. за началник на СМЕРШ. Така за шефа на НКВД Абакумов се превръща в опасен конкурент и следователно в смъртен враг.
	Берия се смята за най-добре информирания човек в страната благодарение на десетките хиляди мъже и жени на негово подчинение. А скоро и в голяма част от Европа поради окончателната победа над нацистка Германия. Затова е естествено да не му убягва нищо от случващото се в Берлин, дори когато той е в Москва, на 2000 километра разстояние. Той научава почти моментално за откриването на предполагаемия труп на Хитлер. Откритие, заслугата за което си приписва подразделение на СМЕРШ. За Берия заплахата Абакумов става още по-остра. Постът му е в опасност. За щастие, задържането на Гюнше му предоставя силна карта, която би могъл да изиграе. Благодарение на този гигант от СС с квадратна челюст, на този убиец на евреи и комунисти Берия ще може отново да докаже на Сталин, че си остава незаменим.
C>
	„Как се самоуби Хитлер?“, питат Гюнше агентите Кобулов и Парпаров.
	„Според Линге, Хитлер си е изстрелял куршум в слепоочието.“
C$
	Преводачът, който присъства на разпита, има за задача да използва точните думи, за да пресъздаде възможно най-близко мисълта на затворника. Напомнят му, че в случай на грешка може да бъде пратен в лагер в Сибир.
	Гюнше разказва без никаква видима емоция, че самоубийството на германския диктатор се е случило малко преди 16 часа на 30 април.
C>
	Въпрос: Кога влязохте за първи път в помещението, където се е случило самоубийството? И какво видяхте?
	Отговор: Влязох в стаята в 16 часа и 45 минути. Видях, че килимът на пода беше леко разместен и имаше кърваво петно. На масата имаше няколко кутийки с ампули отрова. На дивана, до стената, откъм вратата, имаше чифт обувки. На пода до дивана имаше два пистолета. Единият калибър 7,65 милиметра, а другият 6,35 милиметра. Тези пистолети бяха дадени на Хитлер от един човек на Аксман*, чиято самоличност не ми е известна. В преддверието, където се намираше трупът на Хитлер, се усещаше силна миризма на бадеми.
	[* Артур Аксман, шеф на Хитлеровата младеж. — Б.а.]
C$
	Кой казва истината? Гюнше и теорията за смърт от куршум? СМЕРШ, които твърдят, че се е самоубил с цианид? А може би са верни и двете? Или пък всичко това е една голяма измама, а Хитлер си е жив и здрав?
	Берия вече не знае какво да мисли. Абакумов, началникът на СМЕРШ, му е изпратил доклада, в който заключава, че Хитлер се е отровил. На него, на Берия, а не на Сталин. Поне веднъж Абакумов спазва каналния ред. Но не е ли това начин Берия да бъде приобщен към това разследване и така двамата да се окажат свързани пред евентуални упреци на „Бащата на народите“? И пред нова чистка в тайните служби?
	Сталин не е човек, който дава лесно доверието си. Нито пък е човек, който прощава лесно. Победата му над нацистка Германия е укрепила властта му и популярността му в Съветския съюз. На международната сцена се превръща в един от силните хора на очертаващия се нов световен ред. Макар че за мнозина буди не толкова възхищение, колкото страх. Това не го вълнува. Той умее да си играе ловко със страха. През войната е доказал, че никой не може да се изплъзне и от най-суровите му решения. Дори собствените му близки. Големият му син Яков е вече на 34 години през 1941 г., когато е призован да влезе в Червената армия и да се бие срещу нацистите. Пленен е още на 16 юни 1941 г. Сестра му Светлана разказа години по-късно този трагичен епизод. „Брат ми не беше голям боец. Беше твърде мек за това. Отиде на война, защото баща ни пожела така. Когато германците го плениха, нацисткият режим се изгаври с него. Водеха го из Германия и го показваха като животно на панаир. Представяте ли си, синът на Сталин! Беше добре дошло за нацистката пропаганда. В края на януари 1943 г. германският фелдмаршал Паулус беше заловен от нашите войски при Сталинград. Германците сметнаха, че баща ми ще го размени за Яков. Но това значеше, че го познават зле.“ В крайна сметка най-големият син на Сталин ще намери смъртта си няколко седмици по-късно, на 14 април 1943 г., във военнопленнически лагер в Германия.
	Посланието на господаря на Кремъл е ясно: никакво привилегировано отношение за никого. Впрочем вече е било предвидено, ако Яков беше оцелял или ако беше успял да избяга, да бъде изпратен в специален лагер в Сибир. „Така се отнасяха към съветските войници, минали през германските военнопленнически лагери“, свидетелства Светлана Сталин. „Подозираха ги.“
	Абакумов и Берия добре си спомнят съдбата на Яков. Познават непреклонността и жестокостта на своя господар. И особено болезнената му параноя. Най-малката грешка от тяхна страна може да се окаже фатална. А очевидно докладът за смъртта на Хитлер съдържа грешки или поне големи празнини. Тогава, в края на май 1945 г., Берия е сигурен в това. Шефът на НКВД препрочита тринайсетте страници от разпита на есесовеца Гюнше, проведен от неговите хора на 18 и 19 май 1945 г. Трябва ли да предупреди Сталин? И да посее съмнения в ума му? Няма нищо по-опасно. Берия избира предпазливостта. Най-крайната предпазливост. Запазва за себе си полученото от неговите хора и се задоволява да предаде досието на Сталин без никакъв коментар. Нито положителен, нито отрицателен.
	На 27 май 1945 г. докладът на СМЕРШ е в ръцете на Сталин. За Кремъл смъртта на Хитлер е официална.


	Гюнше от своя страна тъкмо започва да разбира, че няма да излезе скоро от килиите на тайните служби. Прехвърлен е от Берлин в Москва. В специалния затвор на Лубянка под контрола на НКВД.
	Същата Лубянка, където ни беше позволено да открием предполагаемите зъби на Хитлер. Тогава бяхме на третия етаж. Разпитите на затворниците от СС са се провеждали на първия или на втория етаж. Не можехме да не се питаме дали стенанията им са стигали до кабинета, в който се намирахме. Докато напредваме с нашето проучване, това смразяващо усещане, че будим призраци, почти не ни напуска. Толкова кръв, толкова сълзи, жестокости, безчовечност обгръщат като мрачна аура нашите търсения. Истината за досието „Хитлер“ продължава и днес да се крие зад зловонна мъгла под претекста за държавни тайни, за борби за геополитическо влияние. Вече са изминали седемдесет години, а въпросът си остава чувствителен. Ще престане ли някой ден призракът на Хитлер да броди из Запада?


	Тези въпроси ме измъчват, докато прелиствам досието на Гюнше в кабинета на заместник-директора на военните архиви. Лана открехва вратата и хвърля бърз поглед в коридора. Не се чува никакъв шум. Зданието си остава дълбоко заспало. Можем да продължим да преглеждаме поверителните документи. Вземам друго досие. Още един германски офицер. Разчитам с мъка името му: Ратенхубер, Йоханес.
	{img:dosie_ratenhuber.jpg|#Досието на затворник на генерала от СС Йохан Ратенхубер (Държавен военен архив на РФ)}
	Не, не Йоханес, а Йохан. Откривам снимки на мъж на зряла възраст, с почти побелели коси, още облечен в германската си униформа. Снимката навярно е направена само няколко часа след залавянето му в началото на май 1945 г. Държи главата си изправена, погледът му е втренчен и студен, този военен явно е привикнал да командва и да му се подчиняват. След няколко страници виждам други снимки. Това наистина ли е същият човек? Снимката е от 1950 г. Вече е просто старец, бледо подобие на гордия германски офицер, какъвто е бил. Сбръчкано лице, загрубяла кожа от продължително излагане на студа, разрошена брада над хлътналите бузи, грубо орязани коси. Кой е бил той? Моля Лана да напусне наблюдателния си пост, за да ми преведе документите. Биографията му се простира на много страници.
	{img:voenno_dosie_ratenhuber.jpg|#Военно досие на Йохан Ратенхубер, отговарящ за сигурността на Хитлер (Държавен военен архив на РФ)}
C>
	РАТЕНХУБЕР Йохан, роден през 1897 г., произхождащ от село Оберхахинг (Бавария), от германска националност…
	… След вземането на властта в Германия от Хитлер, през 1933 г. Ратенхубер е назначен за адютант на началника на Гестапо, фашиста Химлер, после, през същата 1933 г., е назначен на поста командир на личната охрана на Хитлер, реорганизирана през 1934 г. в т.нар. Имперска служба за сигурност.
	… През периода на престъпната война на хитлеристка Германия срещу Съветския съюз Ратенхубер със своите подчинени отговаря за сигурността на влаковете на Хитлер, заминаващи за съветско-германския фронт през 1941–1943 г., когато Хитлер, в съучастничество с генералския корпус изготвя планове за поробване и изтребление на съветските народи.
	При разпита по време на съдебния процес обвиняемият Ратенхубер се призна за виновен по тези точки на обвинението, но се позова на факта, че е действал единствено по заповед на своите началници.
C$
	Аргументът „аз само изпълнявах заповеди“ е използван и от други нацисти по време на процеса. Включително от Адолф Айхман, този висш функционер на СС, отговорен за провеждането на „Окончателното решение“, изтреблението на евреите в Европа. Това извинение е отхвърляно систематично, както от съветските съдии тук:
C>
	Оправданието на обвиняемия, че е действал по заповед, е неоснователно, като се има предвид, че самият Ратенхубер е заемал високи постове в Имперската служба за сигурност при фашисткото правителство на Германия и в престъпната организация СС. В престъпните си деяния той е показвал усърдие и лична инициатива, заради които е бил награждаван от фашистките ръководители.
C$
	Съответно Ратенхубер е осъден. Но на колко години?
	Лана проследява с пръст редовете на документа, за да стигне до присъдата. Двайсет и пет години! Като Гюнше. В „трудовоизправителните лагери“. Добавя се, че всичко, което Ратенхубер е притежавал към момента на задържането си, подлежи на конфискуване.
	Извръщам се към Лана. Тя рязко е спряла да превежда. Опулила е очи. Какво я е шокирало така? Подхваща на висок глас един абзац от присъдата, който е пропуснала:
C>
	Освен от личните признания на обвиняемия, неговата вина беше потвърдена по време на процеса от свидетелствата на: Еколд, Монке, Менгерсхаузен…
C$
	Менгерсхаузен, подофицер от СС, който според СМЕРШ е посочил на руските войници къде се намира трупът на Хитлер.
	„А, Ратенхубер! Това е важна част от досието «Хитлер».“ Владимир ни кара да подскочим. Върнал се е безшумно в стаята. Гледа към нас с Лана, сякаш горд от предизвикания ефект. Приличаме на деца, заварени да бъркат в буркана със сладко. Той не изглежда изненадан и дори се забавлява от смущението ни. „Ратенхубер беше генерал, много близък на Хитлер, отговорник за неговата сигурност. Не можете да снимате тези документи. Прегледайте ги, защо не, но нищо повече“, смъмря ни той. Лана пуска най-умилителния си поглед и му прошепва няколко думи, които не успявам да разбера. Явно успява да го размекне, ако се съди по усмивката, която озарява лицето на Владимир. В крайна сметка заместник-директорът тръшва на масата досиетата, за които беше отишъл.
	Те са по-съществени от Ратенхубер. Трима души с ключово значение, Владимир е сигурен. „Линге, неговият камериер“, започва той и плъзва към нас една папка от картон. Отваря друга и слага очилата си за четене: „Този е Баур, неговият личен пилот. Вземете“. Сега пред нас са струпани всички досиета от военните съдилища. „Ето и Гюнше, адютантът на Хитлер, сега имате всички!“
	Дали тези хора, или поне техните показания, за накарали Сталин да се съмнява? Заради тях ли загадката Хитлер ще продължи да съществува дълги години?
	{img:kamerier_linge.jpg|#Камериерът Линге (Държавен военен архив на РФ)}
	{img:pilot_baur.jpg|#Пилотът Баур (Държавен военен архив на РФ)}
	{img:gunshe.jpg|#Адютантът Гюнше (Държавен военен архив на РФ)}
	Всички те са служили лично на Хитлер и всички са присъствали при падането на _Führerbunker_. Всички те са попаднали в ръцете на руснаците.
	Техните разпити, задържането им в специалните лагери, всичко е документирано. В документите на ГАРФ, в предоставените от ФСБ и в откритите сега във военните архиви се съдържат всички елементи, които могат да помогнат да се подреди пъзелът. На този етап едно нещо ни се струва сигурно: Сталин е бил информиран в най-малки подробности за последните мигове на фюрера. Въпреки това той няма да престане да твърди пред Съюзниците, че неговите войски не са открили Хитлер.


>>	Глава V

	_Москва, май 1945 г._
	Хитлер не е мъртъв!
	На 26 май 1945 г. Сталин приема в Москва представители на американския президент Хари Труман. Те са пристигнали, за да подготвят бъдещата конференция на Съюзниците, която трябва да се проведе през юли в Потсдам, на трийсетина километра югозападно от Берлин. Труман току-що е сменил Рузвелт, починал едва на шейсет и три години на 12 април 1945 г. от мозъчен кръвоизлив. Мандатът му започва възможно най-благоприятно, а германската капитулация на 8 май съвпада с рождения му ден. Но Хари Труман тепърва трябва да се доказва пред съюзниците си, особено пред най-могъщия и непредвидим от тях, Йосиф Сталин. Затова неслучайно той изпраща в Москва Хари Хопкинс, дипломатически съветник на Рузвелт и тънък познавач на съветския режим. Сталин го познава добре, защото е общувал с него в най-мрачните часове на войната. Придружава го посланикът на Съединените щати в СССР Уилям Аверил Хариман. На 26 май Сталин още не е получил доклада на СМЕРШ за аутопсията на откритите пред бункера тела. Този доклад ще бъде на бюрото му едва на следващия ден. Все пак той е осведомен, че се извършва опознаване и че има голяма вероятност наистина да става дума за Хитлер. Въпреки това Сталин забравя да информира своите американски посетители. Дори си позволява да им разкаже една басня, която дълго ще тежи над отношенията между двете велики сили. Когато Хари Хопкинс изразява надежда, че тялото на фюрера ще бъде открито, той му отговаря: „Според мен Хитлер не е мъртъв, а се крие някъде. Съветските лекари смятаха, че са разпознали телата на Гьобелс и на личния шофьор на Хитлер*1, но аз лично се съмнявам в това. […] Мисля, че Борман, Гьобелс, Хитлер, вероятно Кребс, са се измъкнали и се укриват“*2.
	[*1 Ерих Кемпка. — Б.а.]
	[*2 Foreign Relations of the United States: Diplomatic Papers, The Conference of Berlin (The Potsdam Conference), 1945, vol. I, №24, Memorandum by the Assistant of the Secretary of State (Bohlen), p. 29–30.]
	Сталин нахвърля сценарии за бягството на нацистките ръководители. Много страни могат да ги приемат или да им помогнат, обяснява той. Например Япония и Швейцария. О, Швейцария, тази банка, превърната в държава, която прелива от нацистко злато. Не можем ли да си представим най-лошото за тези банкери? А Япония, нейните безброй острови не предлагат ли неоткриваеми скривалища? Американските дипломати са удивени. Как би могъл Хитлер да се добере до японските брегове? Сталин има отговор за всичко. С подводница! Хари Хопкинс си позволява да се усъмни. Той изтъква пред домакина си, че наистина, чувал е да се говори за проект за гигантски германски подводници, но доколкото знае, такава никога не е откривана. Но какво значение имат действителността, възможното, вероятното. Сталин твърди нещо и това трябва да е достатъчно, за да се убедят емисарите на президента Труман. Което те бързат да направят. Щом диктаторът със сигурност е жив, те си позволяват да изтъкнат най-горещото си желание той да бъде намерен. Сталин се съгласява: „Наредил съм на моите тайни служби да издирят тези подводници. Засега не са открили нищо, но въпреки това аз смятам, че е възможно Хитлер и неговите съучастници да са заминали с такава подводница за Япония“.
	На 6 юни има нова среща на Хопкинс и Хариман със Сталин. Той им заявява, че все още не е открил Хитлер, но си остава убеден в бягството му. Хитлер е наистина жив, уверява ги той. Въпреки че в този момент докладът на СМЕРШ му е предаден преди поне една седмица. Доклад, който заключава въз основа на аутопсията, че неговият враг се е самоубил чрез отравяне. Тези доказателства се признават от Сталин, щом не е поискал контраекспертиза. Също така той е информиран, че на 3 юни 1945 г. труповете на Хитлер, Ева Браун, семейство Гьобелс и генерал Кребс са препогребани край Ратенов.
	За нещастие на Кремъл, ще се появи първата пукнатина в тайната около досието „Хитлер“.
	Същия ден, на 6 юни, но в Берлин, в седалището на съветската военна администрация се провежда импровизирана пресконференция. Присъстват американски, английски и френски репортери. Един офицер от щаба на съветския маршал Жуков им съобщава, че Хитлер е бил открит и идентифициран почти стопроцентово. Още този ден „Ню Йорк Таймс“ излиза със заглавие: „Идентификацията на тялото на Хитлер почти сигурна според руснаците“.
	Сталин реагира незабавно и се опитва да овладее ситуацията. Изпраща един от най-доверените си хора, Андрей Вишински, при Жуков, за да организира нова пресконференция. Този път официална. Тя се провежда три дни по-късно, на 9 юни. Гордият и войнствен Жуков взема думата със своя баритон. Присъстват всички руски и западни журналисти, командировани в Берлин. „Не сме открили никакъв труп, който може да бъде разпознат като принадлежащ на Хитлер.“ Сред присъстващите се разнася ропот. Чуждестранните репортери чакат превода, за да се уверят, че са разбрали добре думите на победителя в битката за Берлин. Жуков си поема дъх и продължава под втренчения поглед на специалния пратеник на Сталин. „Хитлер и Браун са имали подходящи възможности да се измъкнат от Берлин. Те са можели да излетят в последния момент, защото още са разполагали с писта.“ Ропотът се засилва. Вдигат се много ръце на желаещи да зададат въпроси. „Обстановката си остава твърде загадъчна — признава Жуков, — всичко, което мога да кажа, е, че не сме разпознали тялото на Хитлер и че не знам какво се е случило с него. Сега е ваш ред, на британците и американците, да го откриете.“ Съветниците на Сталин са открили как да разколебаят Съюзниците. Хитлер е избягал, опитайте вие да го заловите или да ни кажете дали е жив, или мъртъв. Щом до този ден няма тяло, Хитлер не е мъртъв. Жуков напуска залата. Друг съветски офицер отговаря вместо него на въпросите на пресата. Той предлага хипотези, обяснява, информира или по-скоро дезинформира. Слуховете за смъртта му? Измислици. Къде се крие? Защо не в Испания, при онзи фашист Франко.
	Славният маршал Жуков изиграва в тази мащабна измама ролята на полезния идиот. Всичко подсказва, че не е бил осведомен за доклада на СМЕРШ. Дори той е държан настрана от най-голямата тайна в края на Втората световна война.
	Чуждестранната преса разпространява новата руска версия. „Жуков заявява, че Хитлер може би е жив в Европа. Оженил се е за любовницата си малко преди бягството. Възможно е заедно да са се измъкнали от германската столица със самолет.“ Щом е информирана за руските твърдения, Испания се чувства задължена да отрече всякакво участие в предполагаемото бягство на германския диктатор. На 10 юни испанският министър на външните работи заявява официално, че „Хитлер, женен или не, жив или мъртъв, не се намира на испанска земя, нито ще му бъде разрешено да дойде, а ако проникне в Испания, няма да получи никакво убежище“.
	Но съмненията не престават. Тайните служби на съюзниците искат от съветските власти достъп до _Führerbunker_, както и споделяне на информацията.
	Американският генерал Айзенхауер, главнокомандващ на съюзническите сили в Европа, пита лично Жуков дали Хитлер е жив, или не. На 18 юни 1945 г., когато дава пресконференция в Пентагона, в Арлингтън, Вирджиния, един журналист бърза да му зададе въпроса, който пари на устните на всички:
C>
	Смятате ли, че Хитлер е мъртъв? Убеден ли сте, че е мъртъв?

	Честно казано, вече не мисля така. В началото вярвах. Смятах, че всички доказателства са много ясни. Но когато разговарях с моите руски приятели, открих, че те не вярват и че това е било заявено погрешно в Берлин. Не знам. Единственото, в което съм сигурен, е онова, което казах на пресконференцията си в Париж: ако не е мъртъв, ще трябва да понася ужасяващ живот за човек, който е бил арогантен диктатор над 250 000 000 души. Живот на преследван престъпник в постоянен страх да не бъде заловен. Негов ред е да изстрада мъките на потиснатите, ако е жив*.
	[* Eisenhower Presidential Library, Museum, and Boyhood Home, Abilene, Kansas, US [Dwight D. Eisenhower’s Pre-Presidential Papers, Principale Files, Box 156, Press Statements and Releases 1944–46 (1),NAID, #12007716], p. 4.]
C$
	Доволен, че е успял да всее съмнение, Сталин продължава да отстоява теорията си за живия и укриващ се Хитлер по време на конференцията в Потсдам, която се провежда между 17 юли и 2 август 1945 г. Там той лъже последователно всеки от своите западни съюзници. Този път обяснява, че ако германският диктатор не е в Испания, със сигурност се крие в Аржентина. Сигурно е едно, че той не се намира в зоната от Германия, която е под съветски контрол. Тези твърдения в крайна сметка разклащат увереността на англосаксонските тайни служби и ги подтикват да ускорят собствените си разследвания. Ако целта на Сталин е била да отслаби съюзниците с тези безполезни издирвания, едва ли би имало по-добър начин.
	Аржентина, Япония, Испания, дори Чили, толкова фалшиви следи, подхвърляни умишлено от руснаците, за да изтощават американските и британските разузнавателни агенции. Конференцията в Потсдам завършва под знака на загадката Хитлер. Сталин ликува. От тримата големи, които са се сражавали и победили Германия, единствено той остава на върха. Рузвелт е починал, а Чърчил след загубата на изборите подава оставка като министър-председател в самия разгар на конференцията, на 26 юли. Що се отнася до германския диктатор, Сталин, който е убеден, че неговите хора са го открили и идентифицирали, знае точно къде са го погребали тайните служби. Много далеч от Южна Америка и от Япония. И по-точно край градчето Ратенов, само на час път с автомобил от Потсдам. Всяка следа от погребение е грижливо заличена и мястото му става държавна тайна, в която са посветени само шепа хора. За да запомнят къде е разположен гробът, руските агенти начертават карта с указания, достойни за пиратите на Робърт Луи Стивънсън. Държахме в ръцете си тези поверителни документи в архивите на ФСБ. „Заровената яма е изравнена със земята, на повърхността й са засадени малки борчета, образуващи цифрата 111. Труповете се намират в дървени сандъци, в яма с дълбочина 1,7 метра и са разположени в следния ред от изток на запад: Хитлер, Браун Ева, Гьобелс, Магда Гьобелс, Кребс, децата на Гьобелс.“


	Тази държавна тайна Сталин няма да разкрие никога.


	Манипулацията на господаря на Кремъл ще накара съюзниците да разследват трескаво в германските зони под техен контрол.
	Три месеца. На англичаните са били необходими само три месеца. На 1 ноември 1945 г. тяхното разследване за изчезването на Хитлер е завършено. То е било поверено на един млад британски историк на трийсет и една години, Хю Тревър-Ропър. Този блестящ професор по история, възпитан в Оксфорд, постъпва на служба още с влизането на Обединеното кралство във война с нацистка Германия. И по-точно в Secret Intelligence Service, английското външно разузнаване. Той смята, че службата му ще приключи в края на войната, но през лятото на 1945 г. му възлагат да състави доклад за изчезването на Хитлер. Задачата е огромна, но Тревър-Ропър получава всякакво съдействие от Лондон, за да доведе до успешен край проучването си. Той ще може да разпита всички пленени нацисти, задържани не само в английската, но и в американската и във френската зона. За руската зона дори и не се надява. Разрешават му единствено да посети _Führerbunker_, който още е в ръцете на съветските власти. Тревър-Ропър завършва доклада си в края на октомври 1945 г. На 1 ноември е свикана голяма пресконференция, на която са представени резултатите от труда му под заглавие „Последните дни на Хитлер и Ева Браун“.
	Той заключава, че Хитлер се е самоубил с куршум, а не с отрова. По-пълно досие е изпратено на тайните служби на останалите три велики сили, представени в Берлин: на американците, на Съветите и на французите.
C>
@@	Берлин, 1 ноември 1945 г.

	От: Бригаден генерал Е. Дж. Фурд
	За: Бригаден генерал Б. Конрад, САЩ
	Генерал-майор Сиднев, Съветски съюз
	Полковник Пюел, Франция

	Приложеният документ се отнася до смъртта на Хитлер и Ева Браун. Той може да бъде обсъден на следващото съвещание на Комитета на разузнаванията.
	С оглед на постоянните алюзии относно Хитлер, които се правят напоследък в британската преса, изглежда уместно да се публикува кратък вариант за пресата. Това ще бъде направено днес в 17 часа.
	Приложеният вариант не е предназначен за пресата, тъй като съдържа повече подробности от разпространения за пресата.
C$
	Като известяват, че ще направят публично самоубийството на Хитлер, британците подлагат на натиск съветската страна. Целта е да се възпре кампанията за дезинформация, започната от Москва. Все пак английските служби признават във въведението, че са успели да се опрат само на ограничен брой свидетели.
C>
	Най-важните са онези, които са били близо до Хитлер през последните дни от живота му, които са живели с него в бункера и са участвали в изпълнението на неговите нареждания, включително за унищожаването на тялото му. Тези лица са: д-р Гьобелс, Мартин Борман и д-р Лудвиг Щумпфегер (личен лекар на Хитлер).
C$
	Всички тези хора или се смятат за мъртви, или са обявени за безследно изчезнали. Но други високопоставени нацисти са оцелели. Някои от тях се намират в ръцете на западните сили и са разпитани. Някои са избягали от бункера много рано, като Алберт Шпеер, предпочитания архитект на Хитлер и негов министър на въоръженията, или Ритер фон Грайм, последния министър на авиацията. Други са присъствали при предполагаемата смърт на Хитлер. През лятото на 1945 г. малцина от тях са сред заловените от англосаксонците, например секретарката на Борман Елзе Крюгер и най-вече личният шофьор Ерих Кемпка. Тъкмо той ги осведомява за края на нацисткия диктатор. Англичаните не премълчават относителната слабост на своите източници. В своя документ те посочват деликатно къде са задържани още живите важни свидетели. При руската страна.
C>
	Повече подробности могат да се получат от други, които са се намирали в бункера на 30 април, сред тях оберфюрер Ханс Баур, личният пилот на Хитлер, понастоящем задържан в руска болница.
C$
	Същото е и с личния персонал на Хитлер.
C>
	Най-значими сред тях са щурмбанфюрер Гюнше, негов личен адютант, щурмбанфюрер Линге, негов личен камериер… Те са участвали в кремирането на телата на Хитлер и Ева Браун. Гюнше е обявен за изчезнал, а Линге може би е взет в плен от руснаците (един свидетел смята, че го е забелязал в колона военнопленници на „Мюлерщрасе“ в Берлин на 2 май).
C$
	На тази дата Гюнше вече е укрит в Москва, където го разпитват редовно, както и Линге.
C>
	Началникът на РСД*, бригаден генерал от СС Йохан Ханс Ратенхубер, също се е намирал в бункера и ще бъде първостепенен свидетел, ако е още жив. Той със сигурност е издавал заповеди относно погребването на човешките останки (според руско военно комюнике от 7 май Ратенхубер е бил заловен от руснаците).
	[* Службата за сигурност на Райха. — Б.а.]
C$
	Ратенхубер си е жив и се намира в същия затвор на Лубянка в Москва като Гюнше и Линге.
	Въпреки недостига на свидетелства, британското разузнаване стига до заключението, че Хитлер се е самоубил.
C>
	На 30 април в 14 часа и 30 минути Хитлер и Ева Браун са забелязани живи за последен път. Те са преминали през бункера и са си взели сбогом с прякото си обкръжение, със секретарките и помощниците, после са се оттеглили в апартамента си, където и двамата са се самоубили. Хитлер сам си е изстрелял куршум в устата, Ева Браун (макар че той й е дал револвер) е погълнала една от ампулите с отрова, раздадени на всички в бункера.
C$
	Разследването на англичаните поставя съветските отговорни лица в Берлин в много неудобно положение. Теорията за самоубийство чрез отравяне, която те са представили пред Кремъл, се оказва сериозно разклатена. Британският доклад се допълва от твърденията на Гюнше и Ратенхубер пред НКВД още през юни, а после и на Линге няколко седмици по-късно. Вариантът за самоубийство на Хитлер с огнестрелно оръжие изниква все по-често по време на разпитите. А ако хората на СМЕРШ, онези, които провеждат устремно разследването за Хитлер през май-юни 1945 г., са се излъгали за начина на самоубийство и Хитлер просто си е пуснал куршум в слепоочието или в устата? Това би означавало, че аутопсираното тяло не е било правилното!
	Руският генерал Иван Серов е представител на НКВД и заместник-началник на съветската военна администрация в руската зона на Германия. С една дума, Серов е един от най-високопоставените съветски ръководители в Германия. Берия го е избрал лично заради неговата извънредна работоспособност и особено заради непоколебимата му вярност. През ноември Берия получава спешна телеграма от Серов. Той докладва за деликатната ситуация, в която са изпаднали Вадис и СМЕРШ.
C>
#	Строго секретно
	Телеграма
	От БЕРЛИН
	Москва, НКВД на СССР, за другаря БЕРИЯ Л. П.

	Началникът на британското разузнаване бригаден генерал ФУРД и директорът на американското разузнаване бригаден генерал КОНРАД са изпратили на началника на оперативната група в град Берлин другаря генерал-майор СИДНЕВ, документи, отнасящи се до смъртта на ХИТЛЕР и Ева БРАУН.
	Същевременно бригаден генерал ФУРД и бригаден генерал КОНРАД искат от генерал СИДНЕВ да им предостави данните на руското разузнаване относно смъртта на ХИТЛЕР
	Те посочват също, че имат намерение да обсъдят въпроса за смъртта на Хитлер по време на съвместното заседание на обединения директорат на разузнаванията, на което обикновено присъства генерал СИДНЕВ.
	При тези обстоятелства ви моля да дадете указания какво да бъде поведението на генерал СИДНЕВ по тази тема на предстоящото заседание на обединения директорат на разузнаванията.
@	И. СЕРОВ
@@	20 ноември 1945 г.
C$
	Берия си остава подозрителен. В неговите разбирания не влиза споделянето на секретни документи с чужденци, включително и военни съюзници. Но възможността да отстрани един от конкурентите си, в случая Абакумов, ръководителя на СМЕРШ, е толкова изгодна. Той разбира, че като предаде досието „Хитлер“ на англичаните и американците, грешките на СМЕРШ ще излязат наяве.
	Но Берия се колебае и иска мнението на Молотов, първи зам.-председател на Съвета на министрите и министър на външните работи.
C>
#	СТР. СЕКРЕТНО
#	НАРОДЕН КОМИСАРИАТ
#	НА ВЪТРЕШНИТЕ РАБОТИ екз. №1
	20 ноември 1945
	№1298/b
	Москва

	До другаря МОЛОТОВ В М.
	Изпращам Ви телеграмата на др. СЕРОВ относно искането на англо-американците на сведения за смъртта на Хитлер.
	Моля да обсъдим.
C$
	Последното изречение е подчертано и обкръжено с молив. Следва подписът на Берия с червено мастило.
	{img:sekretno_pismo.jpg|#Секретно писмо на Берия до Молотов от 20 ноември 1945 г. относно искането на съюзниците да получат достъп до досието на Хитлер (Архиви на ГАРФ)}
	Молотов не вижда никакви пречки да се изпълни искането на Съюзниците. Положителният му отговор предоставя на Берия идеално алиби. Така шефът на НКВД няма да може да бъде обвинен от Сталин, че е поставил съперника си в неудобно положение. Той бърза да извести своя човек в Берлин, генерал Серов.
C>
	До др. СЕРОВ

	Нямаме възражения относно предоставянето на англичаните и американците на сведенията, с които разполагате, за резултатите от разследването на обстоятелствата на изчезването на Хитлер.
	Имайте предвид, че освен това съюзниците могат да поискат да разпитат някои лица, намиращи се в нашите служби: ГЮНШЕ, РАТЕНХУБЕР, БАУР и други.
	Обмислете добре и решете под каква форма могат да се предадат тези сведения на съюзниците.
@	Подпис: Л. Берия
C$
	Серов няма да предаде никаква информация, защото СМЕРШ отказва да сътрудничи. Конфликтът между двете съветски тайни служби избухва. За Берия това вече е прекалено. Той иска да започне ново разследване за изчезването на Хитлер, но този път водено лично от неговите хора. Не трябва ли преди това да даде отчет на Сталин? Абакумов си остава едно от протежетата на господаря на Кремъл и не е възможно да го атакува пряко. Докладна записка, обясняваща положението, трябва да свърши работа, си казва Берия. Той нарежда на заместника си Меркулов да я подготви, като намери точните формулировки за това изключително важно послание.
	Всъщност заместникът му трябва да състави не една, а две записки. И по-точно, два варианта на една и съща записка. В едната Берия предлага да се предостави на Съюзниците превод на секретния доклад на СМЕРШ, в другата се предлага на западните разследващи да се разреши само оглед на градината на бункера, на мястото, където са били изгорени телата.
	На 19 декември 1945 г. Меркулов предава двата варианта на Берия.
C>
#	Строго секретно

	До др. БЕРИЯ Л. П.
	В изпълнение на вашето нареждане ви представям приложени два варианта на записки до другаря СТАЛИН и другаря МОЛОТОВ относно искането на англичаните и американците за размяна на материали по въпроса за съдбата на Хитлер и на Гьобелс.
	Приложено изпращам:
	Изпратените от др. СЕРОВ документи, предоставени от британците с машинописен превод на материалите на руски език.
	Актове от разпознаването и актове от съдебномедицинското изследване на предполагаемите трупове на Хитлер, Гьобелс и техните съпруги, както и протоколите от разпитите на близкото обкръжение на Хитлер и Гьобелс, екз. №3.
@	(В. Меркулов)
@@	19 декември 1945 г.
C$
	Берия държи всички козове. Кой вариант да избере? И на кого да го изпрати? На Сталин или на Молотов, министъра на външните работи?
	Размишлява с часове. Преработва текстовете, допълва, съкращава отново и отново. Със Сталин не са възможни никакви грешки, всяка подробност е важна и може да повлияе върху кариерата на всеки, дори на Берия. Ако не и върху самото му съществуване. Така труповете на Хитлер и Ева Браун стават „предполагаемите трупове“.
	Ето го и финалния вариант.
C>
#	Строго секретно

	До др. СТАЛИН Й. В.

	На 16 юни 1945 г. НКВД на СССР под №702/b ви представи получените от Берлин от др. СЕРОВ копия на протоколи от разпитите на обкръжението на Хитлер и Гьобелс относно последните дни от пребиваването на Хитлер и Гьобелс в Берлин, както и копия от описанието и от актовете от съдебномедицинското изследване на предполагаемите трупове на Хитлер и Гьобелс и техните жени.
	През ноември същата година един представител на английските разузнавателни служби в Берлин, а после и един представител на американското разузнаване изпратиха на началника на оперативната група на НКВД в Берлин генерал-майор СИДНЕВ материали от разследването, извършено от тези служби по този повод, които съответстват в общи линии на нашите (прилагат се копия от английските и американските материали, преведени на руски).
	Като се позовават на факта, че някои от лицата, които са били свидетели на последните дни на Хитлер, са задържани от съветските власти и че те могат да допълнят или потвърдят материалите на разположение на англичаните, англичаните отправиха искане да им бъдат предадени материалите, с които разполагаме.
	Представителят на американската разузнавателна служба в Берлин поиска също така да му бъде предоставена възможност за оглед, в присъствието на наши представители, на мястото до Райхсканцеларията, където според данните на американците са били погребани труповете на Хитлер и жена му (своевременно предполагаемите трупове на Хитлер и жена му след съдебномедицинско изследване бяха пренесени на друго място и заровени недалеч от Канцеларията).
	Моля да разгледате този въпрос.
@	Л. БЕРИЯ
C$
	В последния момент Берия се отказва.
	Той решава да изпрати записката само на Молотов. Другарят Сталин така и няма да получи това послание.
	Що се отнася до Съюзниците, те никога няма да получат достъп до доклада на СМЕРШ.
	Ще могат само да посетят градината на _Führerbunker_. Но не това е същественото. Сега, когато Молотов е осведомен за съмненията на Съюзниците, че съветската страна укрива откриването на тялото на Хитлер и причините за смъртта му, Берия е създал идеални условия, за да започне свое контраразследване. То е напълно оправдано. Ще бъде тайно, задълбочено и ще отговори окончателно на загадката с изчезването на Хитлер.
	Кодово име на операцията: „Мит“.


>>	Глава VI

	_Руски държавен военен архив, Москва, март 2017 г._
	Алармата не зазвъня. Значи въздухът все още е годен за дишане. Владимир Коротаев провери дали вентилацията функционира добре и позволява циркулирането на кислорода. Защитната система на залите, където се съхраняват архивите, може да изглежда архаична, но се оказва дяволски ефикасна. За да се избегне всякакъв риск от пожар, всяка вечер концентрацията на кислород в помещението се намалява след края на работното време.
	Този процес на обезопасяване ще започне след трийсет минути. Тогава ще се чуе алармата и ние ще разполагаме само с няколко секунди, за да напуснем залата. Владимир ни предупреди няколко пъти, докато вървяхме през лабиринта от коридори и асансьори, за да стигнем дотук. Щом се чуе сигналът, ще трябва да излезем незабавно. После ще бъде късно, вратите ще бъдат блокирани и равнището на кислород ще спадне. Това значи почти сигурна смърт! Няма ли начин да се спре процедурата, някаква сигнализация за помощ, учудихме се, докато подтичвахме след Владимир. „Нет!“ Тонът му не предразполагаше към повече въпроси. Впрочем не беше в наш интерес да подлагаме на съмнение мерките за сигурност в архивите. Нито да даваме на Владимир основателна причина да прекъсне посещението, което ни бе разрешил.
	На теория нямаме право да се намираме в тази част от военните архиви. Преди няколко минути Лана успя да убеди заместник-директора да ни допусне до светая светих: залите, в които се съхраняват всички архиви на Червената армия от създаването й, но също и военните трофеи от нацисткия враг. Как го постигна Лана? Благодарение на любимия си похват, който може да се обобщи с една дума: „психология“. Откровено казано, тя пуска в ход както усмивката си, така и съвършеното познаване на руската менталност. Кой лост щеше да използва този път? „Това ли е всичко, което имате? Малко съм разочарована…“ Самолюбието. Лана залагаше на тази чувствителна струна, присъща на много мъже. Владимир не го очакваше. Още бяхме в кабинета му и преглеждахме последните досиета на военнопленниците Линге, Гюнше и останалите. Беше му отнело време да ги открие из прашните рафтове на архивите. Необичайно усилие за този високопоставен чиновник, привикнал повече да нарежда, отколкото да изпълнява нареждания. Възможно най-любезно, бавно, с прецизност и упорство, Лана продължи да дълбае, докато не достигна до нерва и не го докосна внимателно, точно колкото беше нужно. „Наистина ли няма други важни документи, които биха улеснили проучването ни?“ Тя настоя малко повече, още и още. Владимир най-напред свали очилата си и разтърка очи, сякаш за да прогони някаква болка. Никак не му се искаше да се върне в хранилището и да ни остави пак насаме с досиетата. Лана усети колебанието му и се възползва: „Можем да дойдем с вас в архивите, ако искате“. Предложението му се стори толкова неуместно, че не отговори. После най-неочаквано, след като погледна часовника си, просто каза: „Да вървим. Имаме още малко време“.
	Над зеленикавата бронирана врата има два малки червени електрически панела. На първия свети надпис: „Автоматиката изключена“. Вторият е угасен, на него пише: „Газ. Не влизай“. Зад вратата се намира едно от десетте хранилища на военните архиви. Разположени са по едно на етаж.
	Вътре въздухът е сух, температурата е по-ниска, отколкото в кабинетите, и не трябва да надхвърля 18–19 градуса по Целзий, внушителните плафони излъчват студена светлина като в болница. Свети само по една лампа от две и в помещението цари полумрак. Ето че сме в сърцето на руските военни архиви. Металните стелажи, високи около два метра, заемат поне 200 квадратни метра. Всичките са изпълнени с големи картонени кутии. Съдържат хартиени документи, повечето с печат „Секретно“. Стелажите са най-малко петдесет, което значи, че само това помещение съдържа цели 5000 кутии. Почти плътска съблазън за всеки историк. Какви загадки крият тези кутии, точно пред очите ни? Тайните договори на Сталин с Чан Кай-ши, насочени срещу Мао, ракетната криза в Куба, французите, заловени в частите на СС… Толкова тайнствени досиета, подредени грижливо, на една ръка разстояние от нас. Отварям наслуки една кутия, изписани на машина листове, други на копирна хартия, изпълнени с неразбираеми схеми. Биха били нужни месеци и месеци, за да се анализира, изследва, провери всичко. „И нищо не е дигитализирано“, уточнява полугласно Владимир. Толкова исторически драми, болки, държавни тайни тегнат от тези рафтове, че без да се уговаряме, и тримата започваме да говорим шепнешком. „Сега разбирате защо е трудно да се открият точно необходимите документи.“ Системата за класифициране на военните архиви функционира постарому: на малки фишове са обобщени темите, годините и обстоятелствата за всяка кутия, но без повече подробности. Задачата се усложнява, когато става дума за документи на чужди езици. Като онези от нацистите. „Няма нищо, което да ни е неизвестно“, пояснява Владимир с нотка на раздразнение от нашето учудване. „Нашите исторически фондове няма на какво повече да ни научат. Почти всичко е разсекретено.“ О, това „почти“, което изниква твърде често в нашето проучване. Снимките от аутопсията на предполагаемите тела на Хитлер и Ева Браун? Невъзможно. Официално те не съществуват. Заповедите на Сталин да се скрие истината от Съюзниците? Същото. Резултатите от съдебномедицинските изследвания на телата?… Списъкът е дълъг. Владимир го изслушва и въздъхва. Ние го изтощаваме. Време е да напуснем помещението. Трийсетте минути са изтекли. Газ, кислород, вентилация, той изброява отново мерките за сигурност. Трябва да излизаме. Бързо.
	Петте стоманени щифта потъват със силно изщракване в подсилените рамки на вратата. Владимир завърта дръжката, за да се увери, че шлюзът е добре заключен. После прибира ключовете в джоба си и ни сочи асансьора. Посещението е приключило. Не е изненадващо, че остави досиетата, свързани с операция „Мит“, вътре в хранилището, далеч от погледите ни. Линге, Гюнше, Баур и Ратенхубер си остават тайна и днес. За щастие, успяхме да ги прегледаме в неговия кабинет. За кратко наистина, но достатъчно, за да видим най-същественото. Годините на затвор, на принудителен труд и мъчения. Неизвестни есесовци, превърнали се в най-ценните затворници за победителите на Третия райх.
	Ще ги накара ли насилието най-сетне да проговорят? Ще се изповядат ли, ще се оплакват ли, ще се пречупят ли? Никой не може да устои дълго в „Бутирка“. „Бутирка“ е затвор. Най-знаменитият в Москва. Намира се в периферията на централната част и днес все още се използва като център за предварително задържане. През 1945 г. в сравнение с „Бутирка“ затворът на Лубянка може да мине едва ли не за почивна станция. Килиите са мразовити през зимните нощи, но са още по-непоносими през лятото, когато силните жеги затискат Москва. Все пак „Бутирка“ не е напълно лишен от удобства, но по леко остарели критерии. От XVIII век, за да сме по-точни. Когато е построен. В началото е военна крепост. Екатерина Велика иска да се чувства добре охранявана на трона от своите верни казаци. Но както е добре известно, казаците понасят отлично липсата на удобства. Още повече че те не са били затваряни в килии от няколко квадратни метра и най-вече не са били инквизирани по цели нощи от садистични главорези. Което се случва с оцелелите от _Führerbunker_.


	За по-удобно всички затворници, замесени пряко или косвено в смъртта на Хитлер, са събрани в „Бутирка“ в началото на 1946 г. За да го постигнат, офицерите от НКВД преравят в продължение на седмици лагерите с нацистки военнопленници под съветски контрол, с изключение на управляваните от СМЕРШ, което все така отказва сътрудничество. Те издирват свидетелите на последните часове на Хитлер. Малко по малко е съставен списък от около трийсетина нацисти и тяхното прехвърляне е одобрено.
	Затворниците са разделени според степента им на значимост:
	Първа степен: лица, които са имали преки контакти с Хитлер поради длъжностите си.
	Втора степен: личната охрана и охранителите от СД (служба за сигурност).
	Трета степен: обслужващ персонал в Имперската канцелария.


	В първата степен са включени онези, които съсредоточават цялото внимание на съветските тайни служби. Те се ползват със специално отношение и са:
	Хайнц Линге, камериер на Хитлер, на трийсет и две години, щурмбанфюрер (майор) от СС.
	Ханс Баур, пилот на Хитлер, на четиресет и седем години, обергрупенфюрер (армейски генерал) от СС.
	Ото Гюнше, адютант на Хитлер, на двайсет и осем години, щурмбанфюрер (майор) от СС.


	Някои са се опитали да скрият истинската си самоличност след задържането им в началото на май 1945 г. Като Линге, камериер и довереник на фюрера. Арестуван е на 2 май 1945 г., но успява да се разтвори сред масата заловени нацисти. „Бях пленник; но дълго време след това нищо не се случи […] никой повече не се заинтересува от мен“, отбелязва Хайнц Линге в своите мемоари. Изпратен е заедно с още няколко хиляди германски войници в лагер край Познан, на изток от Берлин. При разпитите разказва на съветските офицери, че е бил само обикновен офицер на административна служба. Замисълът му успява чудесно до намесата на друг близък на Хитлер, авиатора Ханс Баур. Той също е заловен от Червената армия и затворен в същия лагер, където разказва на всеки, съгласен да го слуша, че е генерал и поради това трябва да се отнасят към него с уважение. „Освен че съм генерал, аз бях личен пилот на Хитлер“, повтаря той по цял ден. Тъй като руснаците не бързат да му повярват, на Баур му хрумва нещо. Забелязал е Линге сред тълпата германци в лагера. Този Линге ще може да свидетелства в негова подкрепа, казва си той. Съобщава на надзирателите си, че Линге може да гарантира, че той наистина е личният пилот на Хитлер. Знае го, защото е бил негов камериер. „С това инкогнитото ми свърши — разказва с горчивина Линге. — Наново трябваше да отговарям на всички въпроси писмено, този път, за разлика от преди — с истината.“*
	[* Linge, Heinz. With Hitler to the End…, op. cit., p. 211. Цит. по Хайнц Линге. С Хитлер до края. С., 2013, с. 149. — Б.пр.]
	А Баур постига целта си. Вземат го насериозно и вече с основание го смятат за затворник от първостепенна важност. Така успява да напусне мизерния лагер в Познан. Към Москва и затвора „Лубянка“. Заедно с Линге. Там ги очакват сеанси на инквизиции, достойни за техния ранг.
	Затворниците от първа степен са отделени един от друг. Но не са сами в килиите си. Споделят ги всеки с друг задържан. Германец, но непознат. Тези събратя по нещастие скоро ще станат техни довереници, единствените, готови да ги подкрепят, да изслушват жалбите, плача им, яда им. За слушане, да, те ги слушат. Защото са шпиони, доносници на НКВД. Възложено им е да събират и най-малката информация и да наблюдават физическото и психическото състояние на своите „събратя“ по килия. За да не будят подозрения, те се възползват от всекидневните извеждания за разпит на затворниците от СС, за да докладват на началниците си.
C>
	Двойният агент от килията на Линге с кодово име „Бремен“ докладва, че Линге е изпаднал в дълбока депресия. Казвал „довършете ме, убийте ме! Вече ме измъчваха на Лубянка, а тук пак всичко продължава“.
C$
	Внедреният агент владее изкуството да управлява издръжливостта на тялото и духа на есесовеца, за когото отговаря.
C>
	Агент „Бремен“ потвърждава, че Линге е изпаднал в депресия. […] Но агентът смята, че взетите мерки ще окажат положително влияние на Линге и ще го подтикнат да сътрудничи. Агентът е сигурен, че Линге знае и прикрива важна секретна информация. Агентът получи указания да наблюдава Линге и да се увери, че той няма да се самоубие.
C$
	Всяка слабост се използва, за да се постигне пълно съдействие по време на разпитите.
C>
	Затворникът Линге се безпокои, че семейството му в германската зона под американски контрол може да бъде отвлечено от съветските служби и хвърлено в затвора в руската зона.
C$
	Хайнц Линге несъмнено си остава най-важният свидетел от сектор 1. И един от най-крехките психологически. Линге не е роден боец, съвсем не. Безупречната му тъмна униформа на офицер от СС никога не е опръсквана с кръв или кал на бойното поле. Най-много да се е окапал с френско шампанско или унгарско токайско на някой официален прием с изобилно количество питиета. Тази толкова красива униформа ще му бъде смъкната грубо от неговите надзиратели. В един доклад на агенти на НКВД се уточнява:
C>
	След като беше обискиран старателно и принуден да смени военната си униформа с окъсани и мръсни затворнически дрехи, Линге дойде в залата за разпити напълно отчаян.
C$
	Есесовецът Линге никога преди не е бил подлаган на насилие. През цялата война се е сблъсквал само със словесните нападки на вождовете на режима и с внезапната смяна на настроенията на Хитлер. Жестокостите, извършвани всекидневно в Европа по заповед на неговия господар, са си оставали за него абстрактни понятия. Смрадта на мъртвите от концентрационните лагери и бойните полета, тази смесена миризма на вътрешности, екскременти, кръв, този мирис на смърт не достига до тихите апартаменти на германските властници. Как да си я представиш? Как само да си въобразиш невъобразимото, нечовешкото, когато не си се сблъсквал с него нито веднъж в живота си? Линге не го е знаел. Не е искал да го знае.
	Изпълнявал е ролята на камериер десет години. Сега, когато нацисткият режим е рухнал, плаща цената. Скъпо. Много скъпо. Неговата близост с фюрера му осигурява много специално отношение от страна на съветските власти. По това време, в началото на 1946 г., те са убедени, че той държи ключа. Линге придобива първостепенна важност. Макар че нищо не го е подсказвало.
	Хайнц Линге е на деветнайсет години и е зидар, когато влиза в нацистката партия през септември 1932 г. Няколко месеца по-късно постъпва във Вафен-СС, военния клон на организацията СС. През януари 1935 г. е избран заедно с двама други войници, за да се включи в „личната служба на фюрера“.
	Оттогава няма повече да се отдели от Хитлер. Грижи се за гардероба му, за личните му вещи по време на пътуванията, наблюдава как прислугата си върши работата в домакинството. В началото на войната срещу Полша, през септември 1939 г., вместо да бъде изпратен на фронта, той става единственият камериер на Хитлер. Другите двама, които не отговарят на изискванията, са върнати в бойните си части. За компенсация получава чин хауптщурмфюрер* от СС и титлата „началник на личната служба на фюрера“. В края на войната, на сигурно място в бункера и все така без да се е сражавал, е произведен по пряка заповед на господаря си в чин щурмбанфюрер от СС (майор).
	[* Капитан. — Б.а.]
C>
	Агентът от килия V-III докладва, че Баур се ужасява от физическите мъчения.
C$
	Баур също съответства твърде слабо на образа на нацистки воин със стоманени нерви, възхваляван от пропагандата на режима. Също като Линге този син на пощальон е спечелил пагоните си на генерал предимно в салоните на Райхсканцеларията. Да, преминал е изпитанието с огън съвсем млад. През 1915 г. той е едва на осемнайсет години, когато участва в Първата световна война, най-напред като помощник-механик, а после и като пилот на самолет. С шест победи във въздушни двубои той получава желания статут на „Ас“ на авиацията*. След окончателното германско поражение през 1918 г. Баур остава още няколко години в армията. Демобилизиран е през 1922 г. с чин лейтенант и продължава да пилотира, но в гражданската авиация. През 1926 г. се присъединява към съвсем новата национална въздушна компания Луфтханза и става бордови командир. Способностите му на пилот и участието му в нацисткото движение (става член през 1926 г.) ще му осигурят блестящо бъдеще. Докато е пилот по линията Берлин-Мюнхен среща и се свързва с някои пътници с тъмни униформи. Сред тях е и някой си Химлер, шефът на СС. Той подсказва на Хитлер името на Баур през 1932 г. Германия още е демокрация и преживява напрегната всеобща избирателна кампания. Президентска и парламентарна. Залогът е огромен за нацистката партия НСДАП. Победата и вземането на властта изглеждат възможни. Хитлер се нуждае от добър пилот, който да го превозва от митинг на митинг и да му помогне да спечели изборите. Баур се съгласява. Идеята на нацисткия лидер е революционна. Да използва въздушен транспорт, за да се придвижва по-бързо и да провежда срещи в няколко града на ден. Никой от съперниците му не го е правил преди него. Ханс Баур приема да стане _Standiger Flugkapitan und Chefpilot des Führers_ (бордови командир и главен пилот на фюрера). Той му помага на два пъти. Първия път между 3 април и 24 април. После от 15 юни до 30 юни. Начинанието е успешно. НСДАП става първа политическа партия в Германия по брой на гласове и на депутати. След нови парламентарни избори през ноември и месеци преговори Хитлер става канцлер на 30 януари 1933 г. Той никога няма да забрави скъпоценната помощ на Баур. Незабавно го прави свой официален личен пилот и отказва да лети с друг. Освен това го произвежда в чин полковник от СС. През 1944 г., само на четиридесет и седем години, Баур дори ще бъде произведен в обергрупенфюрер от СС (армейски генерал), както и в генерал-лейтенант от полицията. Въпреки двата си чина той никога няма да командва военна или полицейска част.
	[* За да бъде смятан за „Ас“, трябва да докаже поне пет победи. — Б.а.]
	През 1946 г. този салонен „двоен генерал“, близък довереник на Хитлер, понася твърде зле задържането си в руските тъмници. Опитът му за бягство от _Führerbunker_ през нощта на 1 срещу 2 май 1945 г. се е оказал катастрофален. Ранен е тежко и се налага десният му крак да бъде ампутиран в затвора. Прави го германски лекар, също затворник. Условията за операция съвсем не са оптимални. „Нямаше скалпел на разположение“, спомня си Баур в мемоарите си.
	„Тогава германският хирург ме ампутира с джобно ножче.“*
	[* Baur, Hans. I was Hitler’s Pilot…, op. cit., p. 205.]
	По-вероятно е да е било с трион.
	Баур е психологически нестабилен и истински ужасен от изтезанията, затова не се поколебава да издаде бившите си колеги от СС, за да си спаси кожата.
	Започва на Лубянка, веднага щом пристига в Москва. След Линге посочва и телефониста от _Führerbunker_, обершарфюрера от СС (подофицер) Рохус Миш, който разказва за това в автобиографията си след десетилетия:
C>
	Две-три седмици по-късно ни преместиха в Лубянка, седалището на КГБ [Всъщност тава дума за НКВД, защото КГБ се създава през 1954 г. — Б.а.], тайната полиция. Там, в стая на първия или втория етаж, бяхме подложени на първите разпити. Почнаха с Баур. Полицаите го биха. След известно време Баур каза на тъмничарите си: „Ами добре де, питайте човека, който ме придружава, той знае всичко по-добре от мен!“*
	[* Misch, Rochus. J’étais garde du corps d’Hitler (1940–1945), op. cit., p. 221. Тук цит. по Рохус Миш. Аз бях лична охрана на Хитлер. С., Фама, 2007. — Б.пр.]
C$
	Този съвет няма да остане без последствия за подофицер Миш. Той се издига към първите места в списъка на важните свидетели. Съдбата му се е преобърнала още преди няколко седмици, когато е решил да помогне на Баур. Пилотът току-що е претърпял ампутация в лагера в Познан. Миш, който го познава, защото го е срещал много пъти във _Führerbunker_, му предлага услугите си. Той му сменя превръзките всеки ден и се грижи за храната. В замяна подофицерът се надява да се възползва от по-доброто отношение, което обикновено се полага на генералите във военнопленническите лагери. Подобни очаквания биха имали смисъл в зоната, контролирана от западните съюзници, но не и в съветската. Много скоро руснаците съобщават на Баур, че ще бъде прехвърлен в санаториум в Москва, където, уверяват го те, щял да получи лечение, достойно за ранга му на генерал. Германецът се съгласява, но само при условие да го придружи помощникът му Миш. Баур си спомня прекрасно този епизод: „Бях получил правото да разполагам с ординарец, това беше бившият телефонист от Канцеларията на Райха, ефрейтор*1 на име Миш. Много трудно получих разрешение да ме придружи в Москва. Всъщност не съм сигурен, че това се оказа от полза за него“*2.
	[*1 Бил е подофицер. — Б.а.]
	[*2 Baur, Hans. I was Hitler’s Pilot…, op. cit., p. 205.]
	Меко казано. Вместо в санаториум, Баур се озовава в „Бутирка“. Миш също. Те се присъединяват към Линге и Ратенхубер, които вече са настанени в килиите си. Пълчищата бълхи и хлебарки, леденият студ на московската зима, негодната храна, условията в затвора хвърлят в потрес гордия генерал Баур и неговия верен Миш. Не закъсняват и гаврите. Като тази да бършеш с носна кърпичка пода, оцапан с урина и екскременти. После идва физическото насилие по време на безкрайните разпити. Баур не разбира какво прави там. Не може да не става дума за някаква грешка. Да, той има чин генерал, но никога не е ръководил или заповядвал избивания. Що се отнася до Хитлер, не го е познавал чак толкова добре. Това се мъчи да обясни на своите тъмничари. Като доказателство за добрата си воля и желанието да сътрудничи без забавяне посочва Гюнше. Ето кой знае всичко.
C>
	Агентът отбеляза следното твърдение на Баур, достойно за внимание: „Не знам по какви причини руснаците са сигурни, че аз знам всичко за фюрера. В техен интерес е да се насочат към неговия адютант*, който през цялото време се намираше заедно с него в апартамента.“
	[* Ото Гюнше. — Б.а.]
C$
	Руснаците не са чакали съветите на Баур, за да се заинтересуват от Гюнше. Но великанът от СС създава проблеми на следователите от НКВД. За разлика от Линге и Баур, той се оказва корав. Дори „Зигфрид“, шпионинът, заселен в неговата килия, не успява да го разприказва. Подозрителният и неразговорчив по природа Гюнше не му разкрива нищо полезно.
C>
	Според сведенията на нашия източник* Гюнше се въздържа от всякакви разговори относно смъртта на Хитлер […].
	[* Доносникът. — Б.а.]
C$
	Тайните служби ще се опитат да се приспособят. Те редовно сменят внедрените агенти, подбират различни профили, за да спечелят доверието му. Нищо не помага. Гюнше не се поддава и не променя поведението си.
	Щурмбанфюрерът от СС може да е само на двайсет и осем години, но е служил цяло десетилетие в униформата с мъртвешка глава. Той познава отлично методите за пречупване на волята на затворници.
	Ото Гюнше е син на офицер от полицията. Той става член на хитлеристката младежка организация на четиринайсет години и влиза в Лайбщандарт СС през 1934 г., на седемнайсет години. Този щурмови отряд на СС представлява бойният елит на режима. За постъпването в него има и физически изисквания: кандидатите трябва да са високи най-малко 1,80 метра (никой от вождовете на режима не отговаря на този критерий: Хитлер е висок 1,76 м, Химлер 1,74 м, а Гьобелс 1,65 м), да докажат „расова чистота“ без еврейска кръв много поколения назад и разбира се, да се закълнат във вярност до смърт на нацистките принципи. На следващата година, когато навършва осемнайсет, Гюнше е приет в НСДАП. Този здравеняк с ръст 1,93 м, рус, широкоплещест, атлетичен, скоро привлича вниманието на началниците си. Съвсем логично е избран да постъпи в подразделението на СС за лична охрана на Хитлер. Това става през 1936 г., когато Гюнше е на деветнайсет години. На 1 март 1943 г. той става личен адютант на Хитлер. Тази длъжност изисква да следва фюрера всекидневно. Той участва във всичките му заседания, записва думите му, следи за правилното изпълнение на заповедите му. Както и Линге, Ото Гюнше се превръща в една от сенките на Хитлер и в привилегирован свидетел на последните месеци от властването му.
	Пред съветските следователи, които го разпитват, той твърди, че знае как точно се е самоубил Хитлер. Също като Линге, също като Баур.
	На 30 април 1945 г. Хитлер се е затворил със съпругата си Ева Браун в своя апартамент във _Führerbunker_. Там те са се самоубили. След няколко минути телата им са били изгорени в градината на Канцеларията и заровени.
	Но показанията на тримата свидетели се разминават в някои подробности. Линге е чул изстрел. Гюнше не е. Баур твърди, че се е сбогувал с фюрера към 18–19 часа, докато другите двама се кълнат, че той се е самоубил към 16 часа. Кой има право? Кой лъже?


	Берия няма право на грешка. Сталин току-що му е отнел ръководството на НКВД. На 29 декември 1945 г. главният шпионин на Съветския съюз е заменен от своя заместник Сергей Круглов. Дали това не е признак за изместването му встрани, за край на кървавата кариера на Лаврентий Берия? Запазва ли той контрола си над тайните служби? Наистина Сталин привидно отслабва властта на своя „Химлер“ над най-чувствителния сектор от сигурността на държавата. Но Берия, който наскоро е произведен в почетния чин маршал на Съветския съюз, си остава незаобиколим в сложното равновесие на московските управници. Незаменим детайл в механизма на репресиите и следенето в страната. Той си запазва правото на надзор над всички тайни служби като член на Политбюро и зам.-председател на Съвета на министрите. Нищо не му убягва. Особено досието „Мит“.
	Към средата на февруари 1946 г. започват разпитите. Методите се променят в сравнение с прилаганите от СМЕРШ през май-юни 1945 г. Стават брутални, дори изключително брутални.
	Нищо от цялата тази жестокост не прозира в докладите на следователите от НКВД. Или почти нищо. Тя може да се отгатне в неказаното, като се видят часовете, в които се провеждат разпитите. Най-често посред нощ, между 23 часа и 5 часа сутринта. Някои разпити траят не повече от два часа, други могат да продължат шест часа без прекъсване, дори повече.
	Когато става дума да се пречупят телата и духовете, да се направи противникът уязвим, да се смажат и последните му съпротивителни сили, офицерите от съветските специални служби нямат какво да учат от нацистите. Те изтезават от години „контрареволюционери“ и други „врагове“ на народа, тъй че са се усъвършенствали в деликатното изкуство на разпита. Като задаваш един и същ въпрос непрестанно ден след ден или по-скоро нощ след нощ, може да докараш затворника до ръба на лудостта.
	Бившият камериер на Хитлер ще го научи на свой гръб.
C>
	Следовател Швайцер. Разпит на затворника Линге. От 3 и 30 ч. до 5 и 30 ч. сутринта, 19 февруари 1946 г.
	На заявлението на следователя, че предишните му показания са били проверени и са се оказали неточни, Линге отвърна, че всичко, което е заявил три пъти по време на следствието и е написал в показанията си, отговаря на действителността. Той нямал какво повече да добави или да промени.
C$
	Ето неговия сценарий за смъртта на Хитлер:
	Хитлер се оттеглил в апартамента си към 15 и 45 часа на 30 април 1945 г. Той се присъединил към Ева Браун. Линге през цялото време стоял пред вратата. След няколко минути чул детонация. Изтичал да предупреди Борман, секретаря на фюрера. Двамата заедно отворили вратата и констатирали смъртта на двойката Хитлер. Неговата от куршум, нейната от отравяне. После те качили телата в градината и ги изгорили.


	Надеждата на затворника Линге да мине леко се изпарява бързо. Руското разследване едва сега започва отново. Тази първа среща със следователя Швайцер продължава само два часа. Колкото да загрее за следващите нощи. За неудоволствие на камериера на Хитлер въпросите за последните дни на диктатора ще продължат.
C>
	Разпит на затворника Линге в затвора „Бутирка“ от 23 ч. на 19 февруари до 5 ч. на 20 февруари 1946 г.
	Линге свидетелства отново за последния ден на Хитлер в бункера на Имперската канцелария на 30 април 1945 г.
C$
	Шест дълги часа, за да повтаря същия разказ. Линге се държи и представя идентична версия на онази от първите дни на задържането му предишното лято. Разпитът се провежда на немски. През цялото време присъства преводач. Въпросите се подновяват. Този път го питат дали в последния момент Гьобелс не е успял да убеди Хитлер да се измъкне. Линге го изслушва и се съгласява, че това би било възможно. Но тогава е щял да им бъде нужен танк, за да разкъсат обръча от руски войници около бункера, обяснява бившият камериер.
C>
	Разпит на следовател Швайцер с Линге, от 23 и 30 ч. на 20 февруари до 4 и 45 ч. на 21 февруари 1946 г.
	Задържаният Линге беше разпитан за лицата, присъствали в бункера на Имперската канцелария през нощта на 29 срещу 30 април 1945 г.
	Според него са били петдесет и осем. Той е сигурен и той го заявява тържествено.
C$
	Когато се връща в килията си, Линге се хвали пред своя съкилийник какви лъжи е наговорил на разпитите. Осведомителят „Бремен“ не пропуска нито дума и предава всичко на началниците си: „Линге не свидетелства искрено, защото знае, че руските власти не могат да го уличат за лъжите му. По простата причина че има само двама души, които знаят обстоятелствата на «смъртта» на Хитлер: той и Борман. А последният е недосегаем за руснаците“. Към тази дата Мартин Борман все още се издирва активно. Никой не знае дали е жив, или мъртъв. Всъщност той не е оцелял при опита си за бягство от бункера на 2 май 1945 г.


	Три почти изцяло безсънни нощи. Сънят не идва при Линге и в килията. Той се връща изтощен от безкрайните разпити. А през деня надзирателите не му разрешават да спи. Разписание, което няма да се промени скоро.
C>
	Следовател Швайцер разпитва задържания Линге от 23 и 30 ч. на 21 февруари до 4 и 20 ч. на 22 февруари 1946 г.
	По време на разпита, когато Линге отговаряше на въпроса за броя на лицата, присъствали в бункера, изяви желание да промени показанията си от 20 февруари 1946 г.
C$
	Първи пукнатини в показанията на камериера. Ударите се сипят, заплахите му пукат тъпанчетата. Той за първи път опровергава твърденията си от предния ден.
	От петдесет и осем души в бункера, той минава на само дванайсет, които наистина е видял през нощта на 29 срещу 30 април 1945 г.
	Разпитите продължават.
	На 23 февруари — от 12 и 30 часа до 16 часа.
	На 24 февруари му дават малко почивка.
	На 25 февруари нощните сеанси се подновяват. От 23 и 30 часа до 4 часа сутринта.
	На 26 февруари Линге се пречупва. Една седмица. Една седмица такъв натиск се оказва достатъчна, за да го преобрази. Когато идват да го вземат от килията в 23 часа, той реагира като обезумял и започва да крещи. Агентът на НКВД описва сцената в донесението си.
C>
	Линге възкликна: „Умолявам ви да ме убиете, само не ме измъчвайте. Ако не престанете, аз ще се самоубия“. Беше му посочено, че всичко ще върви по-добре, ако най-после се реши да каже истината. Линге изпадна в истерия и се разкрещя: „Казвам истината на всеки разпит! Не мога да ви измисля друга!“. После се разплака. Когато се успокои, следователят поднови процедурата и започна разпита.
C$
	Съветските доклади никога не се задълбочават в методите, използвани от следователите. За да научим повече, трябва да се обърнем към затворниците. Линге разказва травматизиращи подробности от своя престой в съветските затвори, включително и за физическото насилие.
C>
	Понеже отказвах да потвърдя това, което комисарят искаше да чуе от мен, пуснаха в ход камшика. Заповядаха ми да се съблека съвсем гол и да легна върху едно дървено магаре. Комисарят беше наредил да ме бият, в случай че не кажа „истината най-после“. Гол и унизен, продължих да твърдя:
	— Адолф Хитлер се застреля на 30 април 1945 г. Изгорих го!
	Комисарят заповяда на един як лейтенант с камшик с няколко опашки в ръка:
	— Дай му да разбере.
	Когато се разкрещях като заклан, той каза цинично:
	— Е, това би трябвало да ви е познато повече, отколкото на нас. Научихме го от вас, от СС и Гестапо.*
	[* Linge, Heinz. With Hitler to the End… op. cit., p. 212. Цит. по Хайнц Линге. С Хитлер до края. С., 2013, с. 150. — Б.пр.]
C$
	Ханс Баур, който вече е съвсем изнемощял заради ампутацията, е подложен на същите изпитания.
	Нощните разпити продължават и постоянно се връщат към един и същ въпрос: Мъртъв ли е Хитлер?
	В началото германският пилот се опитва да запази достойно поведение. Дори се оплаква от условията в новия си затвор и иска да бъде върнат на Лубянка.
	Искането, естествено, е отхвърлено. Вместо това му отвръщат с крясъци: „Ти лъжеш! Лъжеш! Лъжеш!…“ Изтощеният и уплашен Баур признава, че наистина е излъгал. Не знае каква лъжа е изрекъл, но приема всичко. Желанието му е само едно: това да престане.
C>
	Моят постоянен следовател непрестанно крачеше в кръг около мен, а когато спираше за малко, гълташе някакви хапчета, изглежда, за да се поддържа буден. […] Една нощ получих ужасен удар. Когато отивах на разпит както обикновено следователят ми изрева триумфално: „Баур, сега вече ще ни кажеш всичко, което знаеш. След ден-два жена ти ще бъде тук. Ако не проговориш, ще й смъкнем гащите пред теб. Ако ти е малко, ще я пребием. А ако и това не ти стига, ще я направим проститутка.*“
	[* Baur, Hans. I was Hitler’s Pilot…, op. cit., p. 211.]
C$
	Заплахата подейства. Авиаторът сваля маската.
	Самоубийството на Хитлер? Той не е присъствал.
	Откриването на мъртвите тела на Хитлер и Ева Браун в апартамента в бункера? Не е присъствал.
	Кремирането на двете тела в градината? Не е присъствал.
	На какво се дължат тези постоянни отсъствия в най-драматичните мигове за човека, на когото е служил толкова предано?
C>
	Бях много зает да се подготвям за опита си да избягам. Освен това беше много опасно да изляза посред бял ден в парка на Имперската канцелария, за да видя изгорените тела. Целият квартал беше подложен на артилерийски обстрел.
C$
	Баур вече не се опитва да придава значимост на постъпките си. Представя ги такива, каквито са, без украса.
	Що се отнася до подробностите за смъртта на Хитлер, той ги е научил едва много по-късно. „Беше на 22 или 23 октомври 1945 г. във военнопленническия лагер в Познан.“ Двама от личните телохранители на Хитлер ги споделили с него.
	Баур бърза да съобщи имената на тези двама военни: „Бяха Бергмюлер и Хофбек“.
	Съветските разследващи все още се съмняват в правдивостта на показанията на Баур. Те знаят, че Хитлер му е възложил лично да изгори тялото му след самоубийството и да направи така, че никой никога да не го открие. Но той не е направил нищо.
	Могат ли да му вярват?
C>
	Кога видяхте за последен път Хитлер?
	На 30 април 1945 г. към 18 или 19 часа. Той ми съобщи за намерението си да се самоубие. После напуснах апартамента му, за да си приготвя багажа и да избягам.
	Кога се върнахте в бункера на Хитлер?
	Два часа по-късно. […] Попитах онези, които бяха там: „Свърши ли се вече?“. Отговориха ми, че той се е самоубил с 8 мм военен пистолет.
C$
	Твърденията на Баур се разминават напълно с показанията на Линге и Гюнше.
	Последният повтаря при всеки разпит едно и също. Хитлер се е самоубил на 30 април 1945 г. към 16 часа. Намерил го е Линге. Затова пък, макар да се е намирал само на няколко метра от вратата на Хитлер, Гюнше не е чул никакъв изстрел. А точно в този момент в бункера не е имало никакъв шум, освен бръмченето на вентилационната система. Как е възможно младият есесовец да не е чул гърмежа?
	В руския лагер резултатите от разпитите се разнищват, сравняват и анализират.
	{img:resumeta.jpg|#Резюмета, направени от съветските следователи, на различните версии за смъртта на Хитлер. От ляво на дясно: Гюнше, Линге, Баур и англо-американското разследване. Подчертани са най-важните пасажи (Източник ГАРФ)}
	Две големи разминавания се набиват на очи: часът на самоубийството:
	Между 15 часа и 16 часа според Линге и Гюнше. Между 19 часа и 21 часа според Баур.
	Причината за смъртта:
	Огнестрелно оръжие според Линге и Баур.
	Неясна според Гюнше.
	След един месец разпити те са принудени да констатират, че операция „Мит“ не напредва. Съмненията остават, дори се умножават.
	На този етап за съветските тайни служби смъртта на Хитлер си остава загадка.
	Негово ли е наистина откритото тяло? Ако е така, защо съдебните лекари не са забелязали дупка от куршум в главата му? Или Линге и Баур лъжат?


>	Част IV
>	Заключения?

>>	Глава I

	_Москва, март 2017 г._
	Разполагаме само с два дни. Това е всичко, което ни отпускат руските власти. Два дни, за да извършим научна експертиза. Получихме това разрешение след упорита борба. „Никога ли не сте мислили да направите научни изследвания на останките на Хитлер? Е, които е възможно да са на Хитлер?“ Александър Орлов, нашият човек за връзка в министерството на външните работи, не очакваше такъв въпрос. Това беше миналия декември. Той ни се обади само за да разбере как е минало посещението ни в архивите на ФСБ. Надяваше се да е приключил с нас. Зъбите, черепът и поверителните досиета не ни ли стигаха? „Искаме да знаем със сигурност, да нямаме повече и най-малко съмнение.“ Той е чувал тези доводи толкова често, от толкова много журналисти, историци, дори изследователи. Тестове, нова технология, без никакво увреждане на черепа или зъбите. Александър говори добре френски. Но когато е в напрегната ситуация, предпочита да отговаря на родния си език, руски. Лана продължава разговора. Александър не се съгласява. Твърди, че не знае какво може да се направи.
C>
	Целта ни е само една, скъпи Александър, да сложим край на легендите, на слуховете за възможно бягство на Хитлер. Русия не я ли интересува да узнае дали наистина притежава останките на Хитлер? Освен ако не се опасявате, че сте се заблуждавали много дълго време?! Има само един начин да се затвори окончателно тази глава: да позволите на доктора по съдебна медицина Филип Шарлие да дойде и да проучи черепа и зъбите.
C$
	Мълчание.
	После казва, внезапно помръкнал:
C>
	Разбрах. Скоро ще ви отговоря…
C$
	Отговорът дойде в началото на март. Гласеше: „Два дни! По един ден на архив. Елате в края на месеца“.
	Съчетаваше се отлично. Току-що бяхме получили разрешение и за военния архив. Щяхме да можем да улучим с един куршум два заека.
	Доктор Филип Шарлие щеше да се присъедини към нас за тези прословути два дни. До избора на този съдебен лекар и археоантрополог се стигна съвсем естествено. Само за няколко години той си създаде солидна репутация на човек, който разкрива исторически загадки. Най-знаменитите „жертви на убийства“ в историята проговарят под сръчните му пръсти. Отрова, хладно оръжие, пистолет, нищо не му убягва. Ловните му трофеи впечатляват както колегите му, така и широката публика в целия свят. През ръцете му са минали и останките на много крале като Анри IV, св. Луи, Ричард Лъвското сърце, както и на митични фигури като Жана д’Арк или трибуна на Френската революция, ужасяващия Робеспиер. Младолик, над четиресетте, ентусиаст, авантюрист (обожава да пътува до най-затънтените кътчета на света, за да практикува изкуството си), той умее да популяризира, като същевременно спазва стриктно класическите научни принципи. Затова няма нищо чудно, че медиите виждат в него „Индиана Джоунс на гробищата“ и предават с най-големи подробности всяка негова нова историческа аутопсия. Досието „Хитлер“ няма как да му се изплъзне.
	Значи два дни. Един ден за черепа в архивите на ГАРФ и още един за зъбите в компанията на мнителните шпиони от ФСБ. ГАРФ и ФСБ протакаха, както си знаеха, и все оспорваха договорките. Реагираха по един и същ начин: „В страната ни е пълно с отлични специалисти по съдебна медицина. Няма никаква нужда от чужденец“. И имаха пълно право. Руснак би направил изследванията също така щателно, ние не се съмнявахме. Но все пак, за да има неутралност, според нас се налагаше нуждата от чуждестранен учен. За наше най-голямо учудване доводите ни бяха приети доста бързо. За да се избегне всякакво подозрение за руски натиск, ни беше разрешено да включим френски лекар, избран от нас. Оставаше да се определят дати, удобни за всички. Това щяха да бъдат 29 и 30 март.


	28 март, Москва. Разполагам с двайсет и четири часа, за да се уверя, че всичко ще бъде готово за пристигането на доктор Шарлие. Руската столица е по-спокойна от обикновено. Под стените на Кремъл не се носи врявата на групите туристи. Пред мавзолея на Ленин не се редят поклонници на комунистическата мумия. По площада обикалят десетки полицаи с добре забележими палки и униформени сиви ушанки с емблемата на силите на реда. Лицата им са строги, като на хора, получили стриктни заповеди. Преди два дни демонстрация на противници на режима събра близо 10 000 души в самия център на града. Оскърбление за Путин. Властите, без да подбират особено, задържаха 700 демонстранти. Картината се въртеше по новините на телевизиите из целия свят. Русия преживява тежка политико-икономическа криза без прецедент през последните десет години. Страната се втвърдява и се затваря в себе си. Условията съвсем не са идеални за проучване по досието „Хитлер“. В най-добрия случай властите нямат нито време, нито сили да се занимават с нашите искания, в най-лошия — виждат в тях нов източник на проблеми. Тъй че не бях особено изненадан, когато се срещнах с Лана в кафенето, където обичайно работехме. Лицето й беше изопнато, погледът блуждаеше. Нямаше нужда да ми казва нищо, вече бях разбрал. Отменяха! Не всичко. Само ФСБ. Без причина, без обяснение. Оставаше ГАРФ, държавният архив с парчето череп. Те не бяха променили мнението си. Поне засега.
	Ръководството на ГАРФ не отговаря! Чакаме в приемната на Държавния архив от един час. Вече е 15 часа на 29 март и самолетът на Филип Шарлие току-що се е приземил на международното летище Шереметиево, на час път от центъра на Москва. Вчера Александър се ангажира лично пред Лана. ФСБ отменя, „отлага“, но не и ГАРФ. „Отивайте, те ви очакват.“ Наистина ли е казал така? Задавам въпроса на Лана за кой ли път. Тя въздиша: „Той произнесе точно тези думи“. Значи началниците на Държавния архив знаят, че сме там и че един френски експерт идва специално от Париж, за да проучи костта от череп, онази, която те крият в мизерна кутия от дискети! Тогава защо вече никой не ни отговаря? Дори пропуските ни не са готови. А ние потвърдихме пред доктор Шарлие срещата за черепа. Зъбите ще бъдат по-късно, друг път. „Кога?“, разтревожи се той с право. Скоро. Ето че използваме същите методи като руските власти: неопределеност и надежди. Филип Шарлие веднага ни успокои. „Няма страшно, когато дойде моментът, ще намеря начин да се освободя, не се безпокойте. Проектът ме интересува много, можете да разчитате на мен. Значи за черепа е уредено?“ Уж беше така. Обаче ние кипим от гняв в празната чакалня. Дали те са осведомени за идването ни? Дали не си играят с нервите ни за удоволствие? Или това е само илюстрация на неизкоренимата некомпетентност на постсъветската бюрокрация? Зад единственото гише в помещението седи жена на шейсетина години. Тя издава пропуските. Колко важен пост, който й дава извратената свобода да си спестява всякаква любезност. Накратко, тази дама може да бъде толкова отблъскваща, колкото си иска. При това без посетителите на ГАРФ да се осмеляват да възразят. В този момент тя яде дюнер и чете клюкарско списание, без да ни обръща никакво внимание. „Ще й наредят по телефона да приготви документите ни“, опитва се да отгатне Лана в желанието да си остане оптимистка. „Въпрос на минути.“
	Николай, архивистът с восъчен тен, най-после се реши да дойде и да ни освободи. Донесе пропуските ни. Дамата отдавна си беше изяла сандвича и бе започнала да чете друго списание. Дори не вдигна глава, когато излизахме. Да останем спокойни, сдържани, всичко това е само някакъв тест. Не е страшно, защото черепът ни очаква и ние ще го подложим на експертиза. Филип Шарлие трябва да се присъедини към нас само след половин час. Имаме малко време да проверим дали всичко е донесено. „Черепът не е готов?!“ Не мога да повярвам какво ни съобщава Николай. Но той потвърждава с обичайното си безгрижие. Нищо не е приготвено. Мътните му очи никога не са изглеждали по-живи, отколкото в този миг. „Чакахме доктор Шарлие, за да донесем всичко“, продължава той, докато пресичаме двора на ГАРФ към сградата на главното управление. „Нищо няма да започне преди пристигането му. И ви информирам, че трябва да свършите до края на работното време, в 17 и 30 часа.“
	Ето ни отново в стаята, където ни показаха черепа миналата година. Сменила се е само украсата по стените. На мястото на революционните плакати от 1917 г. виси поредица черно-бели снимки на императорското семейство на Николай II, последния цар на Света Русия. Трябва ли да виждаме в това стремеж на руския режим да извади на преден план имперското минало на страната? Не се осмелявам да разсъждавам върху този идеологически избор пред Николай и още по-малко пред Дина, която току-що се е присъединила към нас. Ръководителката на отдела на специалните фондове видимо не изпитва желание да ни види отново. Както е обичайно за нея, настроението определя маниерите й. В днешния късен следобед Дина изглежда угрижена и не отговаря на поздравите ни. Разпознавам голямата кутия за обувки, в която се съхраняват парчетата кост, приписвани на Хитлер. Тя се подава леко над количката от супермаркет, с която никога не се разделя Николай. Тя е спряна грижливо в края на масата. Същата онази голяма дървена маса. „Възможно ли е да се отвори кутията?“ Лана превежда искането ми. Никой от двамата архивисти не отговаря. Сякаш не ни чуват или вече не разбират руски. Най-сетне Николай реагира. Без да каже нито дума, той застава пред количката си, кръстосва ръце предизвикателно и се втренчва в нас. Нашата среща взема притеснителен обрат. Лана нарушава надвисналата тишина. „Лариса, вашата директорка, няма ли да се присъедини към нас?“ Толкова сме притеснени, че дори ни се иска тя да присъства. Явно Дина и Николай не приемат нашите намерения за експертиза. Трябва да разберем дали става дума само за неподчинение, за гнева на двама служители, които не са съгласни чужденци да се докосват до тяхното „съкровище“. Или пък ръководството на ГАРФ е решило да се противопостави по свой начин на работата ни.
	Тогава се обажда Филип Шарлие. Вече се намира в приемната, пред дамата със списанието. Естествено, тя не иска да го пусне. Николай склонява да се разкара още веднъж. Бавно, много бавно намества шапката върху редките си сламеноруси коси, облича палтото си и ме придружава. Посреща френския експерт с непроницаем израз и едно ледено „здравствуйте“. Предупреждавам доктор Шарлие за сложността на положението. Правя го дискретно, още много руснаци разбират френски, понеже са го учили в училище. През съветския период френският често е заменял английския като задължителен чужд език. А Николай е на такава възраст, че със сигурност е бил ученик под знака на сърпа и чука. „Разбрано, ще се съобразя — прошепва докторът. — Свикнал съм.“
	Най-после позитивно излъчване — то не липсва у Филип Шарлие. Докато влизаме в залата, където ни очакват Лана и Дина, той добавя: „Ще получа достъп до черепа. Дори да е само това, пак е невероятно.“


	Струва ни се, че знаем на какво се дължи студенината на нашите домакини. Голяма благодарност на професор Никълъс, известен като Ник, Белантони от университета в Кънектикът, Съединените щати. Този американски професор по археология проучвал черепа през 2009 г. и заявил, че е принадлежал на млада жена! Както разбрахме при първата ни среща с персонала на ГАРФ миналата година, премеждието с американеца е наранило дълбоко Дина и Николай. След този скандал никой друг учен не е успял да припари до човешките останки. Филип Шарлие е първият. И го наблюдават изкъсо. Николай стои само на сантиметри от него, готов да се намеси, ако се наложи. Първи етап: оглед. Френският експерт хваща кутията за дискети, в която се намира парчето череп. Приближава я до лицето си я оглежда от всички възможни ъгли. Николай отваря широко уста и инстинктивно вдига ръце. Потресен е. Обикновено единствено той е упълномощен да борави с малката кутия. Дина се смръщва, за да изрази ясно и своето неодобрение. Филип Шарлие не забелязва нищо наоколо. Съсредоточил се е изцяло върху късчетата кост. Абсолютно увереното му поведение разколебава руските архивисти, които не посмяват да му се противопоставят. За момента. „Първа важна информация, невъзможно е да се определи полът на този череп само чрез визуален анализ.“ Съдебният медик го казва без никакво колебание. Той продължава: „На мъж ли принадлежи, или на жена? Никой не би могъл да каже. Струва ми се най-малкото рисковано да се поставя диагноза по толкова малки костни фрагменти. Имаме на разположение само задната лява част на черепа. Тази област не е определяща по никакъв начин за пола. Категоричен съм.“ Само за няколко минути Филип Шарлие е разбил една част от теорията на своя американски колега. Последният твърди, че структурата на костта е твърде фина, твърде крехка и не е присъща за мъж в зряла възраст. „Невярно!“ Французинът не изпитва никакво съмнение. „При скелет определянето на пола става по таза. Немислимо е да се направи по череп, челюст или бедрена кост. Освен това е нужен целият череп. Което в случая явно не е така.“ А възрастта? Белантони е стигнал до заключението, че черепът е на човек на възраст между двайсет и четиресет години. А Хитлер е бил на петдесет и шест. Как е подходил американецът? „Навярно се е позовал на степента на затваряне на шевовете на черепа“, допуска Шарлие. Точно така е. В многобройните си интервюта археологът от Кънектикът не крие начина си на разсъждение. Става дума наистина за шевовете, които съединяват костите на черепа. Ето какво казва Ник Белантони в едно видео, заснето от неговия обществен университет в Кънектикът, UConn. „Обикновено със стареенето шевовете на черепа се затварят, докато тези са доста отворени. Тъй че те съответстват на индивид между двайсет и четиресет години“*.
	[* https://www.youtube.com/watch?v=ZqrrjzfnsVY ]
	В момента Филип Шарлие има възможност да огледа отлично тези шевове. „Не бих рискувал да припиша възраст на подобен костен фрагмент, като се основавам на раздалечаването на шевовете. То се променя значително от индивид на индивид. Например моите шевове са напълно затворени като на възрастен човек, докато при баба ми бяха разтворени към момента на смъртта й. Настоявам, не може да се определи възрастта на този череп по шевовете. Особено когато разполагаме само с една трета от черепа. Няма никакво основание.“


	„Нет!“ Дина не е доволна. „Нет!“ Следва я Николай. Лана обяснява: получили сме разрешения. „Неттт!“ Доктор Шарлие се канеше да нахлузи стерилни ръкавици. Искаше да му отворят кутията от дискети, за да извади парчето череп. Лана преведе искането му с известно притеснение. Отговорът на двамата архивисти се стовари, студен като зима в Сибир. Не се отваря. Особено за чуждестранен учен или за журналисти. Дина го повтаря сухо, на ръба на грубостта. Не се предвиждат никакви преговори. Напрежението в стаята започва да се покачва. Филип Шарлие се намесва спокойно: „Не е страшно. Ще се оправим и без това. Мога ли все пак да продължа да оглеждам черепа?“. Николай не е очаквал такава хладнокръвна реакция. Съдебният медик се обръща към него. „Само ще гледам, няма да пипам.“ Той е с една глава по-висок от руснака. Най-накрая Дина отронва едно „да“.
	„Тогава продължавам огледа. Въобще няма да го претупвам и толкова по-зле за тях, ако са разчитали да се приберат рано тази вечер.“ Лана се възползва, за да се измъкне в коридора и да повика Александър на помощ. След десет позвънявания той най-после вдига. Положението, отказите, пречките, създавани от архивистите, Лана си излива мъката. Александър реагира с отегчение. Отговаря, че не може да направи нищо повече за нас. „Оправяйте се сами!“ Наближава 18 часа. Николай си поглежда часовника. Потропва с крак нетърпеливо. Френският експерт усеща как около него враждебността нараства. Но невъзмутимо записва на лаптопа си всяка информация, която е успял да зърне. Ще му послужат, за да напише доклада си. Снимките с висока резолюция на черепа и всички предмети, налични на масата, ще допълнят труда му и ще му позволят да гарантира достоверността на експертизата си. „Съдов отвор (дясна теменна кост), загуба на звездовидна субстанция от лява париетална област.“ Докато работи, професионалистът на мъртвите не се интересува от живите, които го заобикалят. Дори от коварните руски архивисти. „Ето, вижте това например, много е интересно.“ Той сочи с пръст отлично видимия отвор на върха на черепа. „Съвсем очевидно става дума за дупка от куршум. Проектилът е преминал през главата от край до край и е излязъл на равнището на париеталната кост. Имаме изходно отвърстие, не входно. Формата му е характерна, разширяваща се навън. Диаметърът му е около 6 милиметра. Това обаче не означава, че калибърът на боеприпаса е 6 мм. Не мога да определя калибъра по изходен отвор. Куршумът е можело да се пръсне или да се деформира.“ Затова пък за него изглежда сигурен моментът, в който е изстрелян куршумът. „Ударът е бил по свежа и влажна кост“, потвърждава той. Ако наистина става дума за черепа на Хитлер, куршумът е изстрелян или приживе, или малко след смъртта му.
	Проучването напредва с бясна скорост. Сега черните следи по черепа привличат вниманието на френския съдебен медик. „Ето остатъци от заравянето, вероятно пръст. Могат да се различат и следи от овъгляване. Те доказват, че е бил подложен на продължително термично въздействие. Това тяло е било изгорено при много висока температура.“ Според оцелелите от бункера са били използвани близо 200 литра бензин. „Това съответства напълно — смята Шарлие. — Да се изгори тяло, е много трудно. За да изчезне напълно човешки труп, са необходими поне 100 килограма дърва или няколкостотин литра бензин. Тялото е просмукано от влага. Затова често се получава неравномерно овъгляване.“
	Николай слуша и изглежда, разбира всяка дума, произнесена на френски. Дори се отпуска донякъде. В очите му проблясва възхищение. Зад него, в количката, си остава цялото досие „Хитлер“. Не мога да се удържа да не огледам още тези стари прашни документи. Разгадавам лесно имената на съветските ръководители от онова време. Имена, които са ми станали близки, докато съм ги изучавал: „Първият полицай на Сталин“ Берия, дипломатът Молотов, амбициозният шпионин Абакумов… Търся един конкретен абзац. Онзи, отнасящ се за разпита на Хайнц Линге, камериера на Хитлер. Докладът носи дата 27 февруари 1946 г.
	Написан е на машина и е подписан собственоръчно в долния край на всяка страница от нацисткия затворник. Показвам го на Филип Шарлие.
C>
	Въпрос: Разкажете за събитията, случили се на 30 април 1945 г. в бункера на старата Имперска канцелария.
	Отговор: Към 16 часа, докато се намирах в помещението пред преддверието на Хитлер, чух изстрел от пистолет и почувствах мирис на барут. Повиках Борман, който се намираше в съседното помещение. Заедно влязохме в помещението и видяхме следната сцена: Срещу нас Хитлер се намираше изтегнат в левия край на дивана, с увиснала ръка. На дясното му слепоочие имаше голяма рана, причинена от пистолетен изстрел. […] На пода, до дивана, видяхме два пистолета, принадлежащи на Хитлер: един „Валтер“, калибър 7,65, и един друг 6,35. Вдясно на дивана Ева Браун седеше с подгънати крака. По тялото и лицето й нямаше никакви следи от огнестрелни рани. И двамата, Хитлер и жена му, бяха мъртви.
	Въпрос: Спомняте ли си достатъчно добре, че Хитлер е имал рана от куршум в дясното слепоочие?
	Отговор: Да, спомням си добре. Имаше рана от куршум в дясното слепоочие.
	Въпрос: С какъв размер беше тази рана в слепоочието?
	Отговор: Входното отвърстие на раната беше голямо колкото монета от 3 марки*.
	[* Монета от 3 марки не съществува. Линге заявява в други записки: „белег колкото монета от един пфениг“. — Б.а.]
	Въпрос: Какъв беше размерът на изходното отвърстие?
	Отговор: Не видях изходния отвор. Но си спомням, че черепът на Хитлер не беше деформиран и си оставаше цял.
C$
	Описанието на раната съответства на визуалното проучване, извършено от Шарлие. Макар че на този етап си остава невъзможно да се идентифицира черепът, отличителните белези съвпадат. Нещо повече, свидетелството на камериера хвърля нова светлина за съдебния лекар. Включително фактът, че черепът е останал цял въпреки изстрела. „Ако той наистина е стрелял в дясното слепоочие, излизането на куршума през лявата париетална кост изглежда логично. А ние разполагаме с начин да разберем дали Линге е излъгал, или не. Можем да проверим хипотезата за изстрел в устата.“ Как? „Благодарение на зъбите! Ако се открият следи от барут по зъбите или венците, значи е имало изстрел в устата.“ Прословутите зъби, които се намират в архивите на ФСБ, но засега достъпът ни до тях е отложен.
	Дина не издържа повече, иска да си тръгва. 18 и 30 часът е, надхвърлили сме с шейсет минути работното време на ГАРФ! „Може ли да се върнем утре? И да продължим анализа на черепа, както и на парчетата от дивана?“ Лана не трябваше да пита. Въпросът й ядосва старата архивистка. „Не! Нямате разрешение за утре. Привършвайте днес. Давам ви още няколко минути.“ Филип Шарлие въобще не разбира руски и не си дава сметка за спора между двете жени. Но грубият тон на архивистката му подсказва, че положението се влошава. Въпреки това запазва спокойствие и се насочва към останалите парчета от пъзела, разположени пред него. Освен парчето от череп, може да огледа и частите от дивана, особено подлакътниците. Както и фото доклада от времето на контраразследването през април-май 1946 г. относно самоубийството на Хитлер. Поредицата черно-бели снимки, която видяхме миналата година, представя мястото на самоубийството със следите от кръв по дивана и по стената. „Не можем да говорим за следи от кръв“, уточнява предпазливо Шарлие. „На този етап можем да говорим само за следи от тъмна течност.“ Изминал е повече от половин век, а те още личат върху светлото дърво, вероятно чам, от дивана на Хитлер. Овехтяването и много лошите условия за съхранение в ГАРФ не са ги изтрили. Ако наистина става дума за автентичните образци, а не за манипулация на руските тайни служби. В това проучване е възможно всичко, включително и най-лошото. „Струва ми се трудно да се изработи такъв фалшификат — смята Филип Шарлие. — Всички тези следи са идентични със снимките от 1946 г. Нужни са невероятни умения на фалшификатор, за да направиш копие.“ Лана предупреждава Шарлие: „Можете да ги докосвате, ако искате, да ги вземете, погледнете тук, където има следи от…“ Съдебният медик възкликва, видял, че журналистката доближава ръка. „Не! Не пипайте! Ще замърсите това веществено доказателство с вашата ДНК.“ Лана се извинява с неловка усмивка. „Тъкмо това не бива да се прави“, огорчава се френският експерт. „Но със сигурност е правено вече много пъти. Ето защо не очаквам много от тези части от диван. Съхранявани са зле в нестерилна тъкан. Очевидно това дърво е хващано от множество ръце, при това директно, без защитни ръкавици. И дори не говоря за поръсилите се капчици слюнка при многобройните огледи. Единствената ДНК, която може да се открие тук, ще бъде само от преди няколко минути. Онази на Хитлер със сигурност е изчезнала отдавна.“ После, след миг размисъл, той продължава: „От тази страна няма какво да се очаква. Освен ако…“


	Докато е наведен от необходимото разстояние (т.е., без да рискува да добави своята ДНК посредством капчици пот или слюнка) над едното от парчетата от дивана, на съдебния медик му хрумва друга идея. Извръща се към снимките от съветското разследване. После отново към веществените доказателства. Тези завъртания се ускоряват. Той грабва един от столовете около масата и започва странна демонстрация. „Много интересно. Увлекателно. Погледнете.“ Ентусиазмът му повлиява дори на двамата архивисти. Те се приближават, едва ли не против волята си, като привлечени от магнит. „Да си представим, че жертвата седи на този стол. Току-що си е пуснала куршум в черепа. Главата ляга на подлакътника, кръвта тече пасивно, капе на пода и прави пръски.“ Той говори бързо и придружава обяснението си с широки жестове. Раните на главата винаги кървят обилно. Сигурно е изтекла много кръв, макар и само за няколкото минути между изстрела и влизането на Борман и Линге в преддверието. Кръвта се е разтекла по земята, гъста, тежка, тъмна. Или направо по бетонния под, или по килима. „Килим или бетон, няма особено значение. Кръвта е толкова много, че се е образувала локва и капките, които са продължавали да падат, опръскват дивана, но не където и да е, а от долната страна. Ето ги тези пръски!“ По едно от парчетата от мебел миниатюрните тъмни петна се смесват с естествените жили на дървото. В зависимост от осветлението те на моменти са почти незабележими. Мястото на престъплението, на самоубийството, за да сме по-точни, се очертава още малко по-ясно. Дали хипотезата на Шарлие е в съответствие с показанията на свидетелите? Линге, камериерът, Гюнше, личният адютант, са влезли в това помещение. Те са разкрили какво са видели пред съветските следователи, докато са разпитвани в затвора.
C>
#	Разпит от 26–27 февруари 1946 г. на военнопленника Линге Хайнц, бивш щурмбанфюрер от СС.
	Линге: „Имаше много кръв по килима, както и по стената до дивана“.
C$
C>
#	Разпит на военнопленника щурмбанфюрер от СС и слуга на Хитлер, Гюнше Ото, 18–19 май 1945 г.
	Въпрос: Кога влязохте за първи път в помещението, където е станало самоубийството, и какво видяхте?
	Отговор: Влязох в помещението в 16 и 45 часа. Видях, че килимът на пода е леко разместен и че има петно от кръв.
C$
	След освобождаването си от съветските лагери през 1955 г. Линге ще се върне към безкрайните разпити в руските затвори: „“Колко кръв беше покапала по килима?"; „На какво разстояние от локвата кръв беше стъпалото на Хитлер?“; „Къде беше пистолетът му?“; „Кой от пистолетите си беше използвал?“ и „Къде и как точно беше седнал?“ — това бяха някои от стереотипно повтарящите се въпроси, на които трябваше да отговарям."*
	[* Linge, Heinz. With Hitler to the End…, op. cit., p. 213. Цит. по Хайнц Линге. C Хитлер до края. С., 2013, с. 150. — Б.пр.]
	Филип Шарлие може да даде отговори на тези въпроси. Или поне на някои. Той оставя парчетата дърво, които не могат да се използват за ДНК тестове, и се връща към черепа. Взема кутията. Мести я под светлината, за да огледа по-добре тъмните следи по него. „Тъкмо това си мислех“, казва полугласно, сякаш говори на себе си. „Няма органични останки, принадлежащи на индивида. Няма кожа или мускули. Всичко е изгоряло. Различавам ясно следите от овъгляване. Те доказват, че е бил подложен на продължително термично въздействие.“ Други белези интересуват повече експерта. „Мисля, че се натъкваме на остатъци от пръст. Може би дори от корозия или ръжда. Знае ли се къде е открит този череп?“


	Благодарение на досиетата, открити в архивите, знаем съвсем точно. Връщане със седем десетилетия назад. 30 май 1946 г. Тринайсет месеца след самоубийството на Хитлер се извършва нов оглед в квартала на Канцеларията в Берлин. В рамките на строго секретната операция „Мит“, започната на 12 януари 1946 г. от наследника на Берия в Министерството на вътрешните работи Сергей Круглов. Екипи от следователи, дошли специално от Москва, плъзват из главната квартира на фюрера. Те са получили много конкретни заповеди от началниците си:
C>
#	Строго секретно
#	УТВЪРЖДАВАМ
	Заместник-министър на вътрешните работи
	на Съюза на ССР
	Генерал-полковник
	И. А. Серов
@@	16 май 1946 година

#	ПЛАН
	За оперативни мероприятия по разследването на обстоятелствата на изчезването на Хитлер
	За изясняване на обстоятелствата на изчезването на Хитлер да се проведат следните мероприятия:

	I.
	1. Да се състави план (в мащаб) на разположението на новата и старата имперска канцелария, а също на бомбоубежището (бункера) на Хитлер, да се фотографират тези обекти.
	2. Да се извърши оглед на вътрешните помещения на бомбоубежището на Хитлер, като се направи следното:
	а) да се състави план на разположението на помещенията в бункера;
	б) да се фотографират стаите, заемани от Хитлер и Ева Браун;
	в) да се огледат всички мебели, запазени в тези стаи, а също да се снимат подовете и таваните с цел възможно откриване на следи, можещи да внесат яснота по въпроса за обстоятелствата на изчезването на Хитлер;
	г) да се направят справки, къде се намират понастоящем мебелите, изнесени по-рано от бункера, и също да се огледат;
	д) с цел опознаване на запазените мебели и уточняване на реда на разполагането им в стаите на Хитлер и Ева Браун да се достави на място бившият старши камериер на Хитлер Линге, като се разпита предварително по тези въпроси;
	е) да се извърши изследване на мястото на откриване на труповете на мъж и жена при изхода от бомбоубежището към градината на имперската канцелария за възможно откриване на предмети, можещи да имат значение за разследването.
	3. Да се направят справки къде се намират иззетите по-рано от бункера лично принадлежащи на Хитлер и Ева Браун вещи, за тяхното изследване.

	II.
	1. Да се извърши нова съдебномедицинска аутопсия на труповете на мъж и жена, открити в първите дни на май 1945 година в градината на имперската канцелария с цел установяване възрастта на покойните, признаците и причината за смъртта. Да се зафиксират заслужаващите внимание изменения на частите на скелета и някои вътрешни органи чрез тяхното фотографиране и рентгенография.
	2. За целта да се ексхумират труповете и да се превозят в специално отреденото помещение в болницата в Бух.

	III.
	Въз основа на резултатите от гореизброените мероприятия и събраните по-рано материали да се проведат следствени действия по отделен план.
C$
	Главната цел на екипите от Министерството на вътрешните работи е да открият липсващата част от тялото, намерено през май 1945 г. В доклада си за аутопсията на 8 май 1945 г. съдебните медици са отбелязали липсата на задната лява част на главата. През май 1946 г. в градината са открити много бързо две парчета от череп, на 3 метра пред входа на _Führerbunker_. Точно там, където предполагаемите трупове на Хитлер и Ева Браун са забелязани на 4 май 1945 г. Едно от парчетата е пробито от куршум. Дали този костен фрагмент няма да бъде липсващата част от пъзела? В такъв случай теорията за самоубийство чрез отрова би била сериозно разколебана. Ами ако е вярно, че Хитлер не се е самоубил с цианид, а с куршум? Откриването на тези две парчета от череп може би ще сложи край на спекулациите за смъртта му. Достатъчно е да се провери дали тези кости наистина принадлежат на трупа, приписван на Хитлер. Нищо по-лесно, защото Министерството на вътрешните работи подкрепя изцяло разследването. Само че въпросният труп е пазен ревниво от Министерството на отбраната.
	От няколко месеца шефът на съветското контраразузнаване Виктор Абакумов се радва на почти пълна безнаказаност сред висшето ръководство на СССР. Сталин го е направил своя нов доверен човек. Абакумов се възползва, за да действа както си пожелае. Така по негова лична инициатива на 21 февруари 1946 г. хората му от СМЕРШ в Германия преместват труповете на Хитлер, но и на Ева Браун, на Гьобелс (родителите и децата) и на генерал Кребс. Дотогава те са били погребани в една горичка в околностите на градчето Ратенов. На съветските власти не е представено никакво обяснение.
C>
#	Строго секретно
#	АКТ
@@	21 февруари 1946
@	3-та ударна армия

	От Съветските окупационни войски в Германия
	Комисията* състави настоящия акт за това, че на днешна дата съгласно указанията на началника на Управлението за контраразузнаване СМЕРШ на Групата на съветските окупационни войски в Германия — генерал-лейтенант др. Зеленин, от нас в района на гр. Ратенов беше извършена ексхумация на яма с труповете на:
	[* На СМЕРШ. — Б.а.]
	— канцлера на Германия Адолф Хитлер,
	— жена му Ева Браун,
	— райхсминистъра на пропагандата на Германия — доктор Йозеф Гьобелс,
	— неговата жена Магда Гьобелс и техните деца — син Хелмут и дъщери Хилдегард, Хайдрун, Холдине, Хедвиг*,
	[* Изброени се само пет от шестте деца, липсва голямата дъщеря Хелга. — Б.а.]
	— началника на Генералния щаб на германската армия генерал Кребс.
	Всички изброени трупове се намират в полуизгнило състояние в дървени сандъци и в такъв вид бяха доставени в гр. Магдебург, в седалището на отдела за контраразузнаване СМЕРШ на армията, където бяха закопани отново в яма с дълбочина 2 метра в двора на къщата на ул. „Вестендщрасе“ №36, до южната каменна стена на двора, на 25 метра точно на изток от стената на гаража на къщата.
	Заровената яма с труповете беше изравнена със земята, външният вид приведен в съответствие с изгледа на околната местност.
C$
	Защо трябва да се местят тези толкова важни трупове? Абакумов постъпва така, за да запази контрола над своя „трофей“. Щабът на СМЕРШ в Магдебург, на 150 километра югозападно от Берлин, предлага отлична защита срещу „досадниците“ от Министерството на вътрешните работи. Затова е разбираемо, че телата са преместени там. Те в никакъв случай не бива да се окажат в берлинската болница в Бух за нова аутопсия.


	Кремъл явно подкрепя Абакумов, който е генерал-полковник от 1945 г., защото след няколко седмици той е назначен за министър на държавната сигурност. После е издигнат за член на Комисията по въпросите на правосъдието към Политбюро на съветската комунистическа партия. Едва на трийсет и осем години той става не само недосегаем, но и страшно опасен за всеки, който би се осмелил да го предизвика. Позиция, от която смята да се възползва добре.
	Искането на следствената бригада по делото „Мит“ за аутопсия на преместените в Магдебург трупове е отхвърлено дори без обяснения от контраразузнаването. Обаче указанията на Министерството на вътрешните работи са ясни. Подполковник Клаусен, който е натоварен с разследването в Берлин, носи със себе си изрична заповед, която смята за достатъчна.
C>
@@	Май 1946 г.
#	Строго секретно

	До помощник-началника на 1 Отдел на Оперативното управление на ГУВПИ, МВР на СССР, подполковник Клаусен

	За незабавно изпълнение. Заминавате за гр. Берлин под разпореждането на генерал-лейтенант Серов за изпълнение на специална задача на Министерството на вътрешните работи на Съюза на съветските социалистически републики.
	Изискваме от всички военни организации на МВР и на съветската окупационна администрация да съдействат на подполковник Клаусен по всички възможни начини от пристигането му на местоназначението до завръщането му в Москва.

@	Зам.-министър на вътрешните работи на Съюза на ССР
@	генерал-лейтенант Чернишов
C$
	Това писмо за съдействие не впечатлява достатъчно служителите на СМЕРШ. Те се подчиняват на Министерството на отбраната и не ги интересуват другите министерства. Поради техния отказ никой никога не успява да сравни двата фрагмента от череп с трупа на мъж. Нито през 1946 г., нито по друго време. Никога. През пролетта на 1970 г. всички тела, погребани в Магдебург под контрола на контраразузнаването, са окончателно унищожени. Решението е взето на най-високо държавно равнище от човек на име Андропов, бъдещ ръководител на Съветския съюз (от 1982 до 1984 г.). През 1970 г. Андропов вече заема ключов пост във вселената на тайните служби на страната. Той е всемогъщият „председател на Комитета за държавна сигурност при Съвета на министрите на СССР“. Накратко, той ръководи всички съветски шпиони. Никаква „специална“ операция не може да се осъществи без неговото съгласие. Както онази, която получава кодово име мероприятие „Архив“.
C>
	Цел на мероприятието: Да се изземат и унищожат физически останките на погребаните в Магдебург през февруари 1946 г. във военното градче на ул. „Вестендщрасе“ до къщата на №36 (сега ул. „Клаузенщрасе“) военнопрестъпници.
C$
	Защо се решава двайсет и пет години след падането на Третия райх тези скелети да бъдат унищожени? Дали Кремъл не се опасява, че един ден тази държавна тайна може да бъде разкрита и тялото на Хитлер, ако наистина е неговото, да попадне в ръцете на западните сили? Или по-просто: съветските власти искат да затворят тази вече остаряла страница и да се отърват веднъж завинаги от победения враг? На Москва не й се налага да оправдава постъпката си, защото тя е секретна.
	Тази изключително деликатна и поверителна мисия се ръководи от един полковник от Специалния отдел на КГБ. В началото на 1970-те години Европа е подложена на огромно геополитическо напрежение. Германската зона под съветска администрация е обявила още през 1949 г. своята независимост от останалата част на Германия. Тя е приела името ГДР, Германска демократична република, и се подчинява на заповедите на Москва. Това е епоха на двуполюсен свят (от една страна, капиталистическият лагер, доминиран от Съединените щати, от друга — комунистическият лагер, воден от СССР) и на страх от Трета световна война. Официално Москва продължава да отрича, че притежава тялото на Хитлер. Операция „Архив“ се провежда в тази сложна геополитическа обстановка. Тайната трябва да бъде пълна. Както обикновено Кремъл се пази от всички, на първо място от собствените си хора. Издадени са точни инструкции в този смисъл.
C>
	За осъществяването на мероприятието е необходимо да се действа както следва:
	1. Два-три дни преди началото на дейностите на мястото на погребението със силите на взвода за охрана от СО* на КГБ да се инсталира палатка, чиито размери позволяват под нейно прикритие да се извършат предвидените по плана дейности.
	[* Специален отдел. — Б.а.]
	2. Охраната на подходите към палатката след нейното разполагане да се осъществява със силите на войниците, а по време на извършването на дейностите — от оперативния състав, отделен за провеждането на мероприятие „Архив“.
	3. Да се организира скрит пост за контранаблюдение на близката до мястото на действията къща, в която живеят местни граждани, с цел установяване на евентуално визуално разузнаване. В случай на установяване на такова наблюдение да се вземат мерки за прекратяването му според създалата се конкретна обстановка.
	4. Разкопките да се извършат през нощта, откритите останки да се вложат в специално подготвени сандъци, които да се извозят с автомобили на учебните полигони на сапьорския и танковия полк от ГСВГ*1 в района на Гнилото езеро*2 (Магдебургски окръг, ГДР), където да се изгорят, а пепелта да се изхвърли в езерото.
	[*1 Група на съветските войски в Германия. — Б.а.]
	[*2 Fall See. — Б.а.]
	5. Изпълнението на набелязаните в плана мероприятия да се документира посредством съставяне на актове:
	А) акт за разкопаване на погребението (в акта да се посочи състоянието на сандъците и на съдържанието им, влагането на последното в подготвените сандъци);
	Б) Акт за изгаряне на останките.
	Актовете да бъдат подписани от всички изброени по-горе оперативни работници […].
	6. След изземването на останките мястото, където са били заровени, да се приведе в първоначалния си вид. Палатката да се свали два-три дни след извършването на основните дейности.
	7. Легенда за прикритие: тъй като мероприятието ще се проведе във военно градче, където достъпът за местното население е забранен, необходимост от обяснения за причините и характера на извършваните дейности може да възникне само по отношение на офицерите, членовете на техните семейства и волнонаемните служители от щаба на армията, пребиваващи на територията на градчето.
	Същност на легендата: дейностите (поставяне на палатка, разкопки) се извършват с цел проверка на показанията на арестуван в СССР престъпник, според когото на това място може да се намират ценни архивни материали.
C$
	Рядка е възможността да се проучи такъв документ на съветските тайни служби. Макар че е на повече от седемдесет години, той си остава поверителен. Неслучайно се съхранява днес в архивите на ФСБ (екс-КГБ). Той ни показва вътрешното функциониране на една специална операция с използване на „легенди“, сценарии, предназначени да осигурят достоверно прикритие на шпионите. Учудващото в този случай е, че „легендата“ трябва да приспи собствените войници, на СССР.
	{img:plan_1.jpg|#План на тайната операция „Архив“ на КГБ за пълното унищожаване на телата на Хитлер и Ева Браун от 26 март 1970 г. Документът се съхранява в архивите на ФСБ в Москва}
	{img:plan_2.jpg}
	Операция „Архив“ официално е доведена до край. Предполагаемите тела на Хитлер и неговите близки, Ева Браун, семейство Гьобелс и генерал Кребс, са унищожени окончателно. Или поне такава е версията, представена от съветските тайни служби и поддържана и днес от руските власти. Ето пълния текст на този акт:
C>
#	Строго секретно
	Екземпляр единствен
	Серия „К“

	г. Магдебург (ГДР)
	в/ч* №92626
	[* Военна част. — Б.а.]
	5 април 1970 г.

#	АКТ

	(За физическото унищожаване на останките на военните престъпници)

	Съгласно плана за провеждане на мероприятие „Архив“ от оперативната група в състав началника на Специалния отдел на КГБ при Съвета на министрите на СССР в/ч №92626, полковник Коваленко Н. Г. и сътрудниците от същия отдел майор Широков В. Л. и ст. лейтенант Гуменюк В. Г. на 5 април 1970 г. беше извършено изгаряне на останките на военните престъпници, иззети от погребението във военното градче на улица „Вестендщрасе“ до къщата на №36 (понастоящем улица „Клаузенщрасе“).
	Унищожаването на останките беше извършено посредством изгаряне на огън, запален на празен терен в района на г. Шьонебек, на 11 километра от Магдебург.
	Останките прегоряха и бяха стрити на пепел заедно с въглените, събрани и хвърлени в река Бидерин, за което е съставен настоящият акт.
@	Началник на СД на КГБ в/ч №92626
C$
	{img:arhivut.jpg}
	{img:arhiv.jpg|#Единствен екземпляр от доклада за успеха на операция „Архив“, проведена от КГБ, с дата 5 април 1970 г., съхраняван в архивите на ФСБ в Москва}
	Както и по времето на СМЕРШ и НКВД, разприте между руските администрации продължават и днес. Знамето се е сменило, но не и менталностите. Доказателството: ще подействат ли нашите разрешителни да извършим експертиза на черепа пред двамата архивисти от ГАРФ? Филип Шарлие оглежда снимките от градината на Канцеларията, направени през май 1946 г., когато са открити фрагментите от череп. Разпръснати метални останки покриват земята, жестоко изтърбушена от артилерийските снаряди при битката за Берлин. Малък кръст, начертан с молив на снимката, показва точното място, където са се намирали парчетата череп. Точно срещу входа на бункера. Едва по-късно руските учени са сглобили тези два фрагмента, за да стане един. Онзи, съхраняван в хранилищата на ГАРФ.


	„Значи тези кости са били затрупани под отломките сред множество метални предмети… Това е важна информация. Напомнете ми колко време е престояло под земята това парче от череп?“ Всяка подробност има значение. „Заринато повече от година сред железа?! Връзва се. Във всеки случай сценарият не е изключен“, разсъждава френският учен. „Като цяло, парчетата череп пред нас притежават всички признаци на дълъг престой под земята в корозивна среда.“


	Дотук с положителните моменти. Сега отрицателните. „Да боравя с черепа под ваше наблюдение, нали дойдохме тъкмо за това?“ Филип Шарлие на свой ред се опитва да склони архивистите. Дина не иска да реши. Пита Николай. Той отвръща, като грабва кутията с парчето череп. „Другия път“, изрича, без да ни поглежда. Кога? Утре? Скоро? Дина отново взема думата: „Не знаем дали ще имаме време да ви приемем. Трябва ви ново разрешение.“ Но ние го имаме! Лана настоява. Николай вече си е тръгнал с количката си. Почти побягва по коридора. 20 часа е. Достатъчно сме злоупотребявали с тяхното търпение.


>>	Глава II

	_Берлин, 30 май 1946 г._
	Операция „Мит“ е застрашена. Мащабното контраразследване за смъртта на Хитлер се натъква на сериозно препятствие: Министерството на държавната сигурност на СССР (МГБ), ръководено от Виктор Абакумов. Представителят на Абакумов в Германия генерал-лейтенант Зеленин е наредил на своите служби да се противопоставят изцяло на хората, изпратени в Берлин от Министерството на вътрешните работи (МВД). Разследващите не са очаквали подобна враждебност. Но се налага да приемат очевидното: техният министър Сергей Круглов няма достатъчна тежест в сравнение с доверения човек на Сталин, опасния Абакумов. Пет месеца разследвания и усилени разпити, а се стига дотук. Макар че откриването на двата фрагмента от череп пред бункера на Хитлер е било толкова обещаващо.
	Нацистките затворници, които са били свидетели на последните мигове на фюрера, също усещат, че става нещо странно. Те са седмина, прехвърлени от московските си килии в Берлин. Сред тях е обичайното трио близки на Хитлер есесовци: Хайнц Линге, камериерът, Ханс Баур, пилотът, и Ото Гюнше, адютантът. Липсва единствено генералът от СС Ратенхубер. Това не е случайно, той се намира в ръцете на МГБ. Като предполагат, че колегите им от Министерството на държавната сигурност ще им отговорят отрицателно, хората от Министерството на вътрешните работи дори не са поискали да бъде прехвърлен в Берлин. Така че последните свидетели на смъртта на Хитлер са изпратени в германската столица без Ратенхубер. Това става на 26 април 1946 г. Извеждат ги от затвора „Бутирка“ и ги качват в специален влак. Направление — град Брест, бивш Брест-Литовск, в крайния запад на СССР, близо до полската граница. Там се прехвърлят на друга, също секретна железопътна композиция за Берлин. Пътуването им продължава повече от седмица. За да се избегнат всякакви контакти между тях, всеки от задържаните е изолиран в отделен вагон и не знае за присъствието на другите. Линге ще опише години по-късно, след освобождаването си от съветските лагери през 1955 г., това не особено приятно пътуване: „Около година след края на войната, без обяснения, ме натовариха на някакъв окован с решетки влаков вагон и ме «транспортираха» за Берлин като животно“*.
	[* Linge, Heinz. With Hitler to the End…, op. cit., p. 213. Цит. по Хайнц Линге. C Хитлер до края. С., 2013, с. 150. — Б.пр.]
	Ханс Баур си спомня ужасната храна. „Пътувахме девет дни и през това време дневната ни дажба се състоеше от малко мътна вода от резервоара на локомотива, половин солена херинга и 400 грама хляб. Пристигнахме в Берлин полугладни.“*
	[* Baur, Hans. / was Hitler’s Pilot…, op. cit., p. 221.]
	В германската столица веднага ги затварят в бившия женски затвор в Лихтенберг. „Мислехме си, че знаем нещо за лошите условия на задържане, но затворът в Берлин-Лихтенберг, управляван от руснаците, надминаваше всичко, оплаква се Баур. Надзирателите бяха садисти, които изпитваха удоволствие да пребиват затворниците. Един ден вратата на килията ми се разтвори и ме биха, докато не останах в полунесвяст на пода. Сред заливащата ме вълна от болка ми се стори, че чувам как ме обвиняват, защото съм седнал на ръба на леглото си“*.
	[* Пак там.]
	Съвсем не е случайно, че побоищата и униженията се подновяват по време на престоя на бившите есесовци в Берлин. На съветския персонал е наредено да поддържат постоянния натиск, за да смажат всяка евентуална психологическа съпротива. Те трябва да бъдат принудени към безусловно съдействие, защото са тук, за да се приключи с една от последните мистерии от края на войната: идентифицирането на тялото на фюрера. Един съветски офицер заповядва на Баур да бъде готов. „Каза ми, че телата на Хитлер и жена му въобще не са изгорени, намират се в добро състояние, а аз съм изпратен в Берлин, за да ги разпозная.“ Но нещата няма да се развият така, както е предвидено. В последния момент всичко е отменено. „Всъщност така и не ме повикаха да огледам каквото и да било тяло“, отбелязва личният пилот на Хитлер. За това си има причина, противопоставил се е Абакумов, министърът на държавната сигурност.
	Какво да се прави? Дали групата от Министерството на вътрешните работи не трябва да се върне в Москва и да признае пред Сталин неспособността си да изпълни задачата? Круглов, а чрез него и Берия, не могат да го допуснат. Трябва да бъде заобиколена „стената“, издигната от Абакумов, и разследванията да се продължат. След като липсва достъп до труповете, екипът на операция „Мит“ се съсредоточава върху доведените от Москва затворници. Разследващите разбират, че така изиграват последните си козове. След няколко дни ще трябва да напишат заключителния си доклад и да го предадат на най-високо равнище в Кремъл. На карта са заложени кариерите им. Без бавене те организират нови разпити, очни ставки между свидетелите, както и възстановки в бункера. Привикват ги един по един. В бързината записките се водят направо на немски, на ръка. Както обикновено враждебният и войнствен Гюнше не се оставя да бъде сплашен. Като истински есесовец от бойните части, обръгнал на битки, бившият адютант на Хитлер едва отваря уста.
C>
	Въпрос: По време на предишните разпити вие направихте редица противоречащи си и неточни заявления относно предполагаемото самоубийство на Хитлер. Още веднъж следствието изисква от вас правдиви и истинни свидетелства, в които сте длъжен да кажете истината.
	Отговор: Искам цялата истина относно самоубийството на Хитлер да излезе наяве и нямам никакви мотиви да твърдя пред следователя каквито и да е лъжи или неточности. Предишните ми заявления отговарят на истината. Направих ги напълно чистосърдечно.
C$
	На същия въпрос камериерът Линге отговаря като Гюнше:
C>
	Отговор: Потвърждавам, че моите заявления, направени в Москва през февруари и март тази година, отговарят на действителните факти.
	Потвърждавам, че Хитлер е мъртъв и че умря при вече описаните от мен обстоятелства: на 30 април 1945 г. Хитлер се самоуби в бункера, който се намира под градината на Канцеларията на Райха, като си изстреля куршум от пистолет в главата, предполагам в дясното слепоочие.
C$
	Когато идва неговият ред, видимо по-напрегнатият генерал от авиацията Ханс Баур се оказва много по-словоохотлив:
C>
	Въпрос: Вашите заявления относно съдбата на Хитлер от февруари и март тази година са противоречиви и лъжливи. Очакваме от вас чистосърдечни показания по този въпрос.
	Отговор: Казах единствено истината. Потвърждавам, че Хитлер се самоуби съвместно с Ева Браун в своя бункер под Канцеларията на 30 април 1945 г. Това стана при следните обстоятелства: два часа след като се сбогувах с Хитлер, аз се върнах в бункера на фюрера. Бункерът беше изпълнен с цигарен дим, което ме удиви, защото беше забранено да се пуши в близост до Хитлер. Д-р Гьобелс, райхслайтер Борман, генерал-лейтенант Ратенхубер и около 15 до 20 есесовци спореха нервно.
	Насочих се веднага към д-р Гьобелс, Ратенхубер и Борман, които стояха заедно, и попитах дали всичко е свършило. Отговор: „Абсолютно“ _(Jawohl)_. „Къде е трупът?“ „Вече е горе и е изгорен.“ Чух един есесовец да добавя: „Целият стана на въглен.“ Попитах генерал Ратенхубер с какво се е самоубил Хитлер. Отговор: с пистолет 0,8.
C$
	Разследващите знаят, че няма да могат да разпитат Ратенхубер, хората на Абакумов няма да се съгласят никога. За тяхно щастие, Баур е слаб, физически изчерпан. Не се е възстановил от загубата на десния си крак след опита за бягство от бункера в началото на май 1945 г. Не е по-добро и психическото му състояние. Съветските „доносници“, изпращани в килията му, редовно докладват за духовния упадък на авиатора. Според руските офицери Баур е узрял. Ако съществува някаква тайна около смъртта на диктатора, той трудно би успял да я скрие от тях. За да постигнат признания, използват лъжата като път към истината.
C>
	Въпрос: Разполагаме с документи, които доказват, че в края на април 1945 г. Хитлер вече не се е намирал в Берлин. Затова смятаме твърденията ви за отказ да кажете истината и настояваме за истината.
	Отговор: Това е чиста лъжа. Аз лично се сбогувах с него непосредствено преди смъртта му. Това беше на 30 април 1945 г. между 6 и 7 часа вечерта*1. Бях извикан при фюрера заедно с полковник Бец*2. Напълно изключено е да съм говорил с някого другиго, а не с истинския Хитлер. Освен това познавам прекалено добре Хитлер, за да го сбъркам с някого, който прилича на него.
	[*1 Баур е единственият, който посочва тези часове, от 18 до 19. Според Линге и Гюнше Хитлер се е самоубил към 15 часа. — Б.а.]
	[*2 Вторият личен пилот на Хитлер, който ще бъде убит от съветски войници в началото на май 1945 г., докато се опитва да избяга от бункера. — Б.а.]
C$
	{img:shema_bunker.jpg|#Схема на _Führerbunker_, направена от Ханс Баур по нареждане на съветските следователи. Долу вдясно той посочва, че никога не е влизал в личната стая на фюрера (Архиви на ГАРФ)}
	Без да подозира, Баур слага пръст в раната на едно от основните съмнения на руските разследващи: тезата за двойника!
	Още от падането на Берлин на 2 май 1945 г. слуховете за „фалшивия Хитлер“ се разпространяват бързо из целия свят. Дали като всеки истински диктатор господарят на нацистка Германия не е имал на разположение двойници, които да заемат мястото му при заплахи за атентат? Други диктатори често са прибягвали до този похват. Включително Сталин с прословутите му „дубльори“.
	Но Баур отрича съществуването на друг „Хитлер“. Никога не е чувал да се говори за такъв, кълне се той. Разследващите ще си доставят удоволствието да разбият и най-малката увереност на пилота. Ханс Хофбек е обикновен унтерщурмфюрер от СС (сержант), един от седемте ключови свидетели, прехвърлени от Москва в Берлин. Той също се е намирал в бункера на 30 април 1945 г. като член на личната охрана на Хитлер. Бил е назначен за отговорник за защитата на укритията на фюрера. Онова, което не знае Баур, е, че този подофицер разкрива присъствието на двойник на Хитлер в бункера. Организирана е очна ставка между Хофбек и Баур.
C>
	Въпрос към Хофбек: Повторете заявленията, които направихте по-рано, относно наличието в Канцеларията на Райха на лице, приличащо много на Хитлер.
	Отговор: В Канцеларията се намираше един човек, работещ като портиер на райхсминистър д-р Ламерс, началник на Канцеларията. Той имаше известна прилика с Хитлер. Тя се състоеше в следните особености: беше с прилепнали и сресани настрани коси, имаше черен мустак и остър нос. Но беше малко по-нисък и по-слаб. Носеше кафява куртка, служебната му униформа, която беше със същия цвят като партийната униформа. Тъй като имаше известна прилика с Адолф Хитлер, понякога приятелите му се обръщаха на шега към него с „фюрер“. Виждал съм лично този човек. Отдалеч приличаше на Хитлер, но отблизо не можеше да бъде сбъркан. Не мога да кажа името му.
	Въпрос към Баур: Вие отрекохте съществуването на лице, приличащо на Хитлер в Канцеларията. Какво можете да кажете относно заявлението на Хофбек, направено във ваше присъствие?
	Отговор: Не съм в течение за нищо относно лице на служба в Канцеларията, приличащо на Хитлер. Според заявления на генерал-лейтенант Ратенхубер, направени пред мен, в Бреслау* имало един човек, който приличал на Хитлер. Това Ратенхубер ми го каза преди 10 или 12 години. Но не съм виждал лично този човек.
	[* Днес Вроцлав. — Б.пр.]
C$
	Стремежът на руснаците е да се уверят, че нацистите не са устроили фалшива смърт на фюрера, като са изгорили двойник. Опроверженията на Баур не са достатъчни, за да ги убедят. За да потвърдят автентичността на тялото, намерено през май 1945 г. в градината на _Führerbunker_, те се опитват да узнаят възможно най-много за физическите белези на Хитлер. Да се идентифицира трупът на Йозеф Гьобелс не е било никак трудно. Поради физическата малформация (десният му крак е по-къс с няколко сантиметра след прекаран в детството остеомиелит), не са възможни никакви оспорвания. При фюрера нищо не е толкова просто. До май 1946 г. не е установена никаква позната особеност. Но човек никога не знае. Може би в неговото обкръжение знаят някаква подробност, която ще промени всичко?
	Разпитите на Ханс Баур са насочени към това:
C>
	Въпрос: Известен ли ви е някакъв физически недостатък на Хитлер или особен белег?
	Отговор: Не ми е известно нищо, що се отнася до някакъв физически недостатък при Хитлер. Известно ми е само, че през световна война*, Хитлер е станал жертва на отравяне с газ. Що се отнася до раняване, не знам нищо. Изглежда, като последица от това отравяне с газ, той е бил принуден да следва специален хранителен режим и е станал пълен вегетарианец. Впрочем Хитлер имаше зъбна протеза.
	[* Първата. — Б.а.]
C$
	Гюнше дава същия отговор на съветските офицери, той няма никаква представа за физическа особеност.
C>
	Според собствените му думи, Хитлер страдаше от нервно заболяване от средата на 1944 г., което се забелязваше и по треперенето на лявата му ръка. Не са ми известни други физически недостатъци. Знам, че Хитлер е пострадал два пъти през световната война от 1914–1918 г., включително едно задушаване с газ. Не знам нищо за другото нараняване.
	Въпрос: Известна ли ви е кръвната група на Хитлер?
	Отговор: Не, не ми е известна кръвната група на Хитлер.
C$
	Докато Баур и Гюнше са подложени на канонада от въпроси в тайни кабинети, към Линге отношението е специално. Тъй като той е първият, открил безжизненото тяло на Хитлер в преддверието на апартамента му, от него се иска да разкаже още веднъж с най-големи подробности какво е видял на 30 април 1945 г. Но този път направо на място, вътре в бункера. Така и най-малкото несъответствие ще може да бъде разобличено. Отведен е при руините на Новата канцелария на Райха, където го чакат множество руски офицери, начело с маршал Соколовски, главнокомандващ на Групата съветски окупационни войски в Германия.
C>
	Бяхте доведен днес в укритието, разположено под Имперската канцелария, в помещенията, които е заемал Хитлер. Помещенията, които видяхте, идентични ли са по обзавеждане и украса с онези от времето, когато Хитлер се намираше в тях?
	Линге: Да. В помещенията, които заемаше Хитлер в укритието, разположено под Имперската канцелария, обзавеждането е същото, което използваше Хитлер. Сред вещите от тази мебелировка са и онези, които съм виждал в бившата стая на Хитлер: прост шкаф от светло дърво и отворен огнеупорен сейф, както и в бившия му работен кабинет, един диван и едно бюро от същото дърво като шкафа. Диванът е тапициран със светлосив плат с щампа на цветя. Диванът и бюрото се намират точно там, където бяха, когато Хитлер живееше в укритието, а именно диванът е при стената срещу входната врата, а бюрото до отсрещната стена вдясно от тази врата.
C$
	За да е по-ясно изложението му, Линге е накаран да начертае план на апартамента на Хитлер. Камериерът го прави старателно.
	{img:apartament.jpg|#План на апартамента на Хитлер в неговия бункер, начертан от Линге по искане на съветските следователи (Архиви на ГАРФ)}
	След минаването на Линге кабинетът на Хитлер е превзет от съветски криминалисти. Те търсят улики и преди всичко кръв. Сред тях изпъква особено един човек. Той се казва Пьотър Сергеевич Семеновски. Този шейсет и четири годишен лекар е изтъкнат авторитет в СССР. Дипломирал се е в престижния Тартуски университет в днешна Естония, владее немски език като роден и се радва на забележителен престиж в страната си. Той е един от пионерите на научната криминология в Съветския съюз. Реномето му надхвърля руските граници, избран е за почетен член на Международния институт по антропология в Париж. Той е блестящ, ефективен и известен със силния си характер. Автор е също на метод за класифициране на пръстови отпечатъци. Трудовете му се ценят високо от съветския режим, стремящ се да регистрира възможно най-подробно своите граждани. Когато Министерството на вътрешните работи го призовава за секретна мисия, Семеновски не се колебае нито секунда. Да проучва Хитлер, е задача, достойна за таланта му.
	Изминала е една година от датата на предполагаемото самоубийство на Хитлер до огледа на Семеновски през 1946 г. Десетки, а може би и стотици войници и други руски служители вече са замърсили местопрестъплението. Катастрофа за всеки добър криминалист. На място, в бункера, Семеновски си скубе косите. Разбира се, той е предполагал колко трудна ще бъде задачата и в какви условия ще трябва да работи. Но има ли свободата да се оплаква? Дори той, абсолютният авторитет в научната криминалистика на сталинския режим, няма право на грешка под заплахата незабавно да плати за нея. Трябва да се подчини и да успее. Старият лекар преглежда педантично помещението. Преддверието е само няколко квадратни метра. Едва десетина. Очите му привикват към лошото осветление. Предадени са му докладите от разпитите на Линге. Не всички. Само онези, които могат да му помогнат да се ориентира. Мястото на дивана, на което се е намирал Хитлер, в каква поза е лежало тялото му, къде е произведен изстрелът… Кръв, трябва да открие кръв. Съдебният медик я търси. Ако е извършено самоубийство с куршум, непременно трябва да има и кръв. Диванът не е откраднат или унищожен. Това е шанс. Семеновски нарежда да отделят подлакътниците. На тях се виждат ясно тъмни петна. Също и по стените, струва му се, че различава кръв. Но не пръски вследствие на изстрел в главата, а следи, оставени при пренасянето на тялото. Експертът възстановява сцената в ума си. Още топлото тяло на диктатора. То кърви обилно. Да, увито е в одеяло, но то бързо се е пропило с кръв В бързината капките опръскват пода, стените. Семеновски излиза от преддверието, разбутва войниците около себе си. Дори не ги забелязва, така е погълнат от миналото. Притваря очи, за да се съсредоточи по-добре. Било е 30 април 1945 г., когато последните верни хора на фюрера са изнесли тялото в градината. Съдебният експерт открива още малко кръв по-нататък по коридора, но не само там, а от преддверието на Хитлер до горния край на стълбището, което води към изхода от бункера.
	{img:snimki.jpg|#Снимки на кървавите следи, открити по стените на стълбището на бункера по време на контраразследването през май 1946 г. (Архиви на ГАРФ)}
	Съдебният лекар препрочита протоколите от разпитите на участниците в изнасянето на тялото на Хитлер на 30 април 1945 г.
C>
	Гюнше: Отидох незабавно в заседателната зала на бункера, за да предупредя присъстващите за смъртта на Хитлер. Те дойдоха с мен в преддверието, където се намираха двете безжизнени тела, на фюрера и на съпругата му. Ние ги увихме в одеяла. После те бяха изнесени през заседателната зала и централното помещение до стълбището и оттам до изхода на бункера.
C$
C>
	Линге: Тялото на Хитлер беше увито в одеяло, после го изнесохме, аз и Борман. Аз го държах за краката, а той за главата.
C$
	Свидетелствата съответстват на следите, открити в бункера. Резултатите от анализите ще потвърдят, че наистина става дума за кръв.
	Освен до кръвта, контраразследването стига до друга съществена улика: двете парчета от череп, открити пред входа на бункера на Хитлер. Те са се намирали на същото място, където година по-рано са открити предполагаемите тела на Хитлер и съпругата му. Тези новооткрити кости са се криели на дълбочина 60 сантиметра. Семеновски ги анализира и заключава, че са фрагменти от един и същ черепен свод. Той ги съединява, за да образуват само едно парче. Според него тази кост е принадлежала на възрастен мъж. Естествено, дупката по средата не убягва на бдителността му. Той стига много бързо до теорията за куршум от пистолет. Ъгълът на излизане на проектила му подсказва, че изстрелът е направен от долу нагоре, от дясно на ляво. Много вероятно през устата или под брадичката. А не в слепоочието, както твърди Линге. Излъгал ли е по този въпрос камериерът на Хитлер? Руските разследващи изпитват сериозни съмнения във верността на отговорите му. Те вече са открили пукнатини в неговата версия за самоубийството на фюрера. Включително и за изстрел, произведен от Хитлер. Това става при разпита на 28 февруари 1946 г.
C>
	Във вашите предишни показания посочихте, че сте се намирали пред апартамента на Хитлер на 30 април към 16 часа и че сте чули изстрел и усетили миризма на барут. Спомняте ли си колко изстрела чухте, един или два?
	Линге: Трябва да ви призная, че предишните свидетелства, които дадох по този въпрос, не бяха точни. Не чух изстрел. Само усетих барута. Заради тази миризма отидох да съобщя на Борман, че самоубийството се е случило.
C$
	В края на февруари 1946 г. Линге вече е пълна развалина. Отслабнал е с десетина килограма, кожата му е разядена от паразити. От много седмици почти не може да спи. Тъкмо това целят съветските офицери. Неслучайно всички разпити се провеждат на неравномерни интервали между 22 часа и 5 часа сутринта. Напереният камериер на Хитлер е загубил дързостта си. Смърди така, че не може да понася собствената си миризма. Това специално отношение трябва да го пречупи. И това става. След още безсънни нощи на разпити и смъртни заплахи от руските офицери бившият есесовец вече моли за милост. Очите му са безжизнени, устата му се изкривява в неконтролируем гърч. Не иска повече да пази тази тайна. Тази толкова тежка тайна. Която поставя под въпрос тезата за двойното самоубийство на Хитлер: с отрова, а после с пистолет.
	Следователите не могат да повярват. Дали това не е нова манипулация на проклетия нацист? Въпросите се сипят.
C>
	Как ще обясните, че толкова близо до помещението не сте чули изстрела? Особено, ако е направен с „Валтер“*, както уточнихте самият вие.
	[* Германски пистолет, използван масово от нацистите. — Б.а. ]
	Линге: Изстрелът навярно е произведен, когато бях напуснал поста си, за да изляза в коридора. Когато се върнах след няколко минути, усетих миризмата на барут и веднага отидох в заседателната зала, където чакаше Борман. Казах му, че е свършено.
C$
	На 30 април 1945 г., към 16 часа, Линге е уверил и последните обитатели на бункера, че е чул този прословут изстрел. Поне такава е версията, представена от Гюнше пред съветските следователи.
C>
	Кой научи първи за самоубийството на Хитлер?
	Гюнше: Линге. Той се намираше пред вратата на апартамента на Хитлер, недалеч от преддверието. Към 16 часа чул изстрел.
	[…]
	Въпрос: Как се самоуби Хитлер?
	Гюнше: Според Линге, Хитлер си е изстрелял куршум в слепоочието.
C$
	Но Линге е излъгал всички. Току-що го е признал. Остава да се разбере дали е лъгал само за изстрела… Възможно ли е наистина да се усети толкова силно миризма на барут от огнестрелно оръжие само след един изстрел, и то през врати, предназначени да издържат на химическа атака?
	Разпитът на Линге продължава.
C>
	Въпрос: Апартаментът на Хитлер беше ли оборудван с добра вентилация?
	Линге: Да. Всички помещения в апартамента на Хитлер бяха оборудвани с такава, защото той мразеше миризмата на цигари. Впрочем той беше много чувствителен към миризми.
	Въпрос: Колко врати имаше между вас и него и бяха ли затворени?
	Линге: Това бяха вратите на двете помещения. Всички бяха двойни врати и в момента на самоубийството бяха затворени.
	Въпрос: Как успяхте да усетите миризмата на барут от един изстрел с пистолет през няколко врати и при добра вентилация, като се има предвид, че тези врати са били двойни и затворени?
	Линге: Мога да потвърдя за миризмата на барут. Не знам как е стигнала до мен тази миризма.
C$
	Отговорите на камериера стават все по-объркани. На разследващите не им убягват несъответствията в тях.
C>
	Въпрос: Защо по време на предишните разпити заявихте многократно, че сте чули този изстрел от преддверието на Хитлер и после сте съобщили на Борман за самоубийството?
	Линге: Разказах това, защото свидетелството ми за самоубийството на Хитлер можеше да ви се стори неубедително, заради тези сенчести зони. И така да ви направи подозрителни. Затова заявих, че съм бил пред апартамента на Хитлер през цялото време и съм чул изстрела.
C$
	Тази съществена лъжа е открита едва три месеца преди контраразследването в Берлин. Съдебният медик Семеновски я има предвид в своя доклад. И не се поколебава да се отклони от версията на Линге, що се отнася до изстрела в слепоочието. Затова пък той следва версията на бившия камериер относно факта, че индивидът, който се е намирал на дивана, е получил куршум в главата.
C>
	Съдейки по много голямото количество пръски и петна кръв на дивана, трябва да се признае, че това раняване е било придружено от обилно кървене и затова трябва да се отнесе към категорията на, най-малко, опасните за живота.
	В момента на раняването потърпевшият е седял в десния край на дивана, до подлакътника. […] Това разположение на пръските и петната кръв на дивана, а също и характерният им вид, показват, че раняването е било локализирано на главата, а не в областта на гръдния кош или корема. […]
	Нараняването на главата е нанесено от изстрел в главата, а не от удар по главата с някакъв тежък, твърд, тъп предмет, което се доказва от липсата на пръски кръв на облегалката, над дивана и по рамката на облегалката на дивана. След нараняването на главата раненият е загубил съзнание и известно време е останал неподвижен с наклонена към десния подлакътник глава.
C$
	С този протокол от огледа Семеновски би могъл да срине разследването на СМЕРШ от юни 1945 г. Само че нищо не доказва, че тази кръв е на Хитлер. Анализите на кръвта въз основа на проби от петната по подлакътника на дивана ще покажат, че става дума за кръв от група A. Като тази на Хитлер според показанията на неговия личен лекар д-р Морел. Но и като тази на милиони германци. Поради невъзможността да изследва трупа, съхраняван от Министерството на държавната сигурност, работата на Семеновски остава недовършена. Разгневеният стар криминолог се осмелява да упрекне лично министъра Виктор Абакумов. Докладът му е недвусмислен:
C>
	Тъй като първата аутопсия е извършена небрежно, без никакво проучване за хистологични промени на аортата, никакви проби от жизнени органи, за да се установят следи от калиев цианид, и тъй като не беше предоставен достъп до труповете за втора, по-задълбочена аутопсия, първият отчет от май 1945 г. може да бъде смятан само за предварителен. Като следствие настоящата Комисия смята, че не могат да се направят окончателни заключения по случая.
C$
	В политическата система на СССР не е прието пропуските на нейните ръководители да се излагат така на дневна светлина. Резултатите от берлинската мисия рискуват да се окажат експлозивни. Особено тогава, в края на пролетта на 1946 г. В Москва започва нова поредица чистки. Както винаги, Сталин действа сам и жестоко. Той низвергва едни, издига други, подклажда враждите между своите довереници, за да ги контролира по-добре. Падат глави, дори от най-големите, особено най-големите. Генерали, но също и видни представители на интелигенцията. Сред тях се оказва и много популярният маршал Жуков. На 3 юни 1946 г. онзи, който е спечелил толкова битки срещу нацистите, е свален от постовете си на главнокомандващ на сухопътните войски и заместник-министър на отбраната на СССР. Обвинен е също, че е „изгубил всякаква скромност и се е оставил да бъде воден от личните амбиции“. Съвършена високопарна диалектика, която би могла да се отнесе и към самия Сталин. Само един човек излиза със засилени позиции от тази вълна уволнения: Абакумов.
	Когато Круглов, министърът на вътрешните работи, получава доклада на доктор Семеновски, не знае какво да прави с него. Като цяло заключенията въобще не го учудват и при „спокойна“ политическа обстановка би го сметнал за задоволителен. Министерството му е работило добре и се е старало, за да установи историческата истина. Но той знае от опит и че ако атакува протежето на Сталин, може чисто и просто да изчезне. Не му се иска да свърши като колегата си, министъра на авиационната промишленост Алексей Иванович Шахурин, уволнен и осъден на 11 май 1946 г. на седем години в Гулаг. Престъплението му? Сталин се е разочаровал от качеството на произвежданите самолети за военновъздушните сили.
	След задълбочено обмисляне Круглов избира предпазливостта. Работата на стария съдебен лекар ще се окаже напразна. Докладът му ще остане грижливо скрит на дъното на чекмеджето, далеч от очите на съветския диктатор.
	На 17 юни нацистките затворници са изпратени обратно в Съветския съюз. На операция „Мит“ е сложен край. Загадката за смъртта на Хитлер ще остане непокътната още десетилетия.


>>	Глава III

	_Лятото на 2017 г._
	В Москва вали.
	Краят на юни е. Минали са повече от два месеца от онзи катастрофален престой в руската столица. Два месеца, през които се опитвахме да убедим Александър, нашия човек за връзка в Министерството на външните работи, МИД, да вземе за нас разрешение да анализираме зъбите на Хитлер. Но Александър сякаш се е изпарил. Не успяваме да се свържем с него нито по телефона, нито с имейли. Блокирани сме. Така ли ще завърши нашето проучване? Година и половина неистови усилия, за да стигнем до задънена улица? А нашите събеседници толкова пъти поемаха ангажименти, обещаваха. „Да, разбира се, отнасяме се положително към тези експертизи. Черепът? Зъбите? Искате ли ги? Идвайте, очакваме ви!“ Загадъчни абревиатури (ГАРФ, МИД, ЦА, ФСБ…), административни тънкости, неясни йерархични зависимости. Мислехме си, че сме ги опитомили едни след други. Понасяхме вътрешните разпри и настръхналото его на едните и на другите. Дори внезапните изчезвания на някои от нашите събеседници. Изчезвания в преносния и в прекия смисъл, защото един от хората, които ни подкрепяха в ГАРФ, почина от сърдечен удар през зимата на 2017 г. Бързо разбрахме, че почти систематично щом една врата се отвори пред нас, друга се затваря. Но не се отказвахме, защото нямахме друг избор. Последните останки на Хитлер, или смятаните за такива, се намират в Русия. И никъде другаде. Тази непреодолима предпоставка дава огромна власт на руските управници. Властта да решават кой може да ги изучава. Кой и кога.
	Действителност, която съществува от 5 май 1945 г., откакто Червената армия открива в градината на Канцеларията на Третия райх предполагаемия труп на Хитлер. Ние разбираме добре, че през тези малко повече от седемдесет години не сме първите, опитали се да убедят Москва. Двамата с Лана наричаме тези упражнения по прелъстяване „източен танц“. Както при прочутата ориенталска хореография, трябва да се усмихваме, винаги да се усмихваме въпреки небрежното и невъзпитано поведение на нашите партньори. Като почти систематичното незачитане на насрочените срещи или оказалите се невалидни в последния момент разрешения. Да запазваме спокойствие и да продължаваме да будим желание, желанието да ни позволят да се доближим до тези исторически обекти. Играта е неравна, защото ние сме молители. Други преди нас са изминавали същия трънлив път. Много по-видни. Като се започне от Съюзниците, още от май 1945 г. По онова време, в Берлин, британското, американското и френското командване се опитват да съблазнят своите съветски „колеги“, за да получат информация за Хитлер. Те предлагат щедро поверителни документи. С надеждата да получат реципрочен отговор.
C>
#	ВОЕННА АДМИНИСТРАЦИЯ В ГЕРМАНИЯ (САЩ)

	Началник на разузнавателна служба
	АПО* 742
	[* Армейски пощенски офис. — Б.а.]
@@	8 януари 1946 г.

	Скъпи генерале!
	Имам удоволствието да ви изпратя фотографии на следните документи:
	Писмо на Мартин Борман до адмирал Дьониц;
	Брачно свидетелство на Хитлер и Ева Браун;
	Лично завещание и политическо завещание на Хитлер.
	Тези документи бяха открити наскоро в американската зона. Нашите експерти по документите заявиха, че те без никакво съмнение са автентични.
	Сигурен съм, че тези документи ще бъдат интересни за Вас и за Вашите сътрудници.
	Със сърдечно приятелство, Искрено Ваш,
@	Т. Дж. Кьониг
@	Полковник, Дирекция на Генералния щаб, и.д. началник на разузнавателната служба

	До генерал-майор А. СИДНЕВ,
	Централна комендатура, „Луизенщрасе“ 58, Берлин
C$
	Особено приятелският тон на тази кореспонденция между ръководители на тайни служби се разминава с тогавашната действителност. В Берлин, в началото на 1946 г., отношенията между Съюзниците и съветските сили вече са влошени. Руснаците отказват да споделят своите данни по случая Хитлер и моментът на окончателно скъсване се приближава неотвратимо. Американският полковник Кьониг не може да не го знае. Писмото му изглежда като последен опит за помирение, като протегната ръка.
	Помирение, което въобще не интересува суровия Алексей Сиднев. Този трийсет и девет годишен руски генерал, представител на СМЕРШ, а после на НКВД в Берлин, вече познава отчасти предоставените от американците документи. Включително завещанията на Хитлер. Англичаните са му ги изпратили предишната седмица. Инициатива, която британците явно са предприели, без да осведомят за нея американските си приятели.
C>
	Главен щаб,
	Контролна комисия за Германия
	Британски сектор
	Разузнавателна група
	31-12-1945
	Берлин

	Получател: За генерал-майор СИДНЕВ
	Началник на разузнавателната служба
	Щабквартира на Червената армия БЕРЛИН.

	Съдържание: Завещание на Хитлер.

	Приложено е фотокопие от намереното завещание на Хитлер. То беше предоставено на британската преса на 30 декември 1945 г.
@	Подпис: Капитан ВОЛИС
C$
	Скоро тези „подаръци“ от Съюзниците ще секнат. На 5 март 1946 г. Уинстън Чърчил произнася реч в Уестминстър колидж във Фултън (Мисури) в Съединените щати в присъствието на американския президент Хари Труман. Чърчил вече не е министър-председател на Обединеното кралство след поражението си на парламентарните избори през юли 1945 г., но си остава политик с голяма тежест на международно равнище. Той първи ще се обезпокои официално от агресивната политика на Съветския съюз.
C>
	Над наскоро озарените от победата на съюзниците земи е надвиснала сянка. Никой не знае какви са намеренията на Съветска Русия и комунистическия й Интернационал в близко бъдеще и докъде се простират, ако изобщо имат граници, техните експанзионистични помисли и кроежи да наложат своето верую на хиляди. […] От Шчечин на Балтийско море до Триест на Адриатическо над континента се е спуснала желязна завеса. […] Ако сега съветското правителство се опита самостоятелно да изгради една прокомунистическа Германия в своята зона, това ще създаде нови сериозни трудности в британско-американската зона и ще даде власт на победените германци да обявят наддаване между Съветския съюз и западните демокрации. Каквито и да са възможните изводи от представените факти — а те са именно факти, — това със сигурност не е освободената Европа, която се борихме да изградим. Нито проява на основните признаци за постоянен мир.*
	[* Цит. по Уотсън, Алън. Заветът на Чърчил. Как две речи спасиха Европа от комунизма. С., Сиела, 2017. Превод: Ирина Васева.]
C$
	Сталин веднага се възползва от повода, за да обяви скъсването със западния лагер. В интервю пред съветския всекидневник „Правда“ от 14 март 1946 г. той се изказва безпрецедентно остро за бившите си съюзници:
C>
	Въпрос на журналист: Може ли да се смята, че речта на г-н Чърчил вреди на делото на мира и сигурността?
	Отговор: Безусловно, да. По същество господин Чърчил сега стои на позициите на подпалвачите на война. И господин Чърчил не е сам тук, той има приятели не само в Англия, но и в Съединените американски щати. Следва да се отбележи, че господин Чърчил и неговите приятели поразително напомнят в това отношение Хитлер и неговите приятели. […] Няма никакво съмнение, че позицията на господин Чърчил е позиция, която води към война, призив към война със СССР*.
	[* Nouvelles Soviétiques, №86, 16 март 1946. Тук прев. по: Правда, №62, 14 март 1946 г. — Б.пр.]
C$
	Англо-американците, сравнени с Хитлер?! Сталин стига до онова, което днес наричаме точка на Годуин*, със смущаваща бързина и поставя между двата лагера предел, от който няма връщане.
	[* По т.нар. шеговит „Закон на Годуин“, формулиран от Майк Годуин през 1990 г., гласящ: „Колкото по-дълга става една дискусия, толкова по-близка до 1 става вероятността в нея да се появи сравнение, свързано с нацистите или Хитлер“. — Б.пр.]


	Оттогава всякакви контакти между западните и съветските тайни служби са прекъснати. Прословутата „желязна завеса“ се спуска също и върху досието „Хитлер“.
	Междувременно разследванията за обстоятелствата около изчезването на фюрера продължават. Всеки се стреми да използва възможно най-добре информацията, с която разполага. Съветските служби водят с една обиколка в тази надпревара. През април-май 1945 г. те са влезли първи в Берлин. Без да чакат англо-американците, слагат ръка на хиляди документи и залавят голяма част от хората в най-близкото последно обкръжение на Хитлер. Съюзниците също задържат в западната част на Германия няколко свидетели и откриват документи с голяма стойност. Включително лекарите на Хитлер, неговото медицинско досие и дори рентгенови снимки на лицето му. Много информация, която днес е достъпна, защото е разсекретена. Шанс, който ние няма да пропуснем.
	Комплект от пет рентгенови снимки на лицето на Хитлер се намира в американските архиви. Носят дати от края на 1944 г. и на тях отлично се различават челюстите и зъбите на фюрера. Благодарение на този исторически източник би трябвало да можем да потвърдим идентификацията на зъбите, които ФСБ ни позволи да огледаме през декември 2016 г. Но преди всичко трябва да научим откъде произлизат тези рентгенови снимки и да се уверим, че са автентични.
	Хуго Йоханес Блашке е бил личен зъболекар на Хитлер от 1934 г. до 20 април 1945 г. Този прусак е изискан мъж и говори перфектно английски. Също така е убеден нацист. Завършва Училището по дентална медицина във Филаделфия, в Университета на Пенсилвания, връща се в страната си и участва в Първата световна война като „полеви лекар“. През 1931 г. влиза в НСДАП, а през 1935 г. се присъединява към СС с чин майор. По препоръка на Гьоринг става зъболекар на нацисткия елит. Сред пациентите му са Химлер, Гьоринг, Гьобелс, Борман, Шпеер и най-вече Хитлер, както и Ева Браун. Като награда за отличната си и лоялна служба получава титлата почетен професор и чин оберфюрер (бригаден генерал) от Вафен-СС. Американците го залавят на 20 май 1945 г. в Берхтесгаден. Разпитват го през ноември и декември същата година. Целта им е да получат от него възможно най-много подробности за зъбната картина на Хитлер с цел, ако възникне случай, да могат да идентифицират трупа му.
	Зъболекарят няма у себе си рентгеновите снимки и досието на своя пациент, но паметта му е отлична. Той споделя важни детайли, включително, че Хитлер е страдал от тежки зъбни проблеми. Имал е множество дълбоки кариеси. Също така е страдал от гингивит и халитоза (лош дъх). Поставени са му множество мостове, за да поддържат зъбите. Въпреки грижите пристъпите на зъбобол не престават. „В края на септември 1944 г. бях повикан в главната квартира — разказва Блашке. — Хитлер се оплакваше от венеца на горната челюст. Беше на легло. Страдаше, както ме осведоми лекарят му доктор Морел, от възпаление на назофарингеалната зона.“*
	[* US National Archives, №01 FIR 31, in Reidar F. Sognnaes et Ferdinand Ström, „The Odontological Identifications of Adolf Hitler: Definitive Documentation by X-Ray, Interrogations and Autopsy Finding“, Acta Odontol., 31, 1973, p. 43–69, ici p. 57.]
	През януари 1945 г. Хитлер, който продължава да се оплаква от зъбите си, иска от зъболекаря си да се настани в Канцеларията, близо до неговия бункер. Фюрерът ще дойде при него само веднъж, през февруари, за повърхностен преглед.
	Когато съветските войски стигат в опасна близост до Берлин, зъболекарят получава разрешение да избяга през нощта на 19 срещу 20 април 1945 г. Всичките му медицински досиета, включително и това на Хитлер, ще се изгубят заедно с пренасящия ги самолет от Оберзалцберг за Залцбург. Самият зъболекар успява да стигне невредим до Бавария.
	За щастие, американците откриват други рентгенови снимки. Те са общо пет и са направени след опита за убийство на Хитлер на 20 юли 1944 г. Три от тези рентгенови снимки са направени на 19 септември 1944 г. от доктор Гизинг във военната болница в Растенбург, Източна Прусия. Ервин Гизинг е личният лекар уши-нос-гърло на Хитлер. Снимките показват фронталния синус (позиция нос-чело), сфеноидалния синус (позиция уста-брадичка) и максиларния, етмоидалния и фронталния синус (позиция брадичка-нос).
	Две други рентгенови снимки с дата 21 октомври 1944 г. също са намерени сред документи на личния лекар на Хитлер доктор Морел. Той заявява на американците, че не помни при какви обстоятелства са направени. На тях се виждат максиларният, етмоидалният и фронталният синус (позиция брадичка-нос).
	За да се уверят, че на двата вида снимки е едно и също лице, разследващите сравняват формата на фронталните синуси. Резултатът е положителен. Синусите на Хитлер са много големи и показват, че той често е страдал от синузити.


	В продължение на двайсет и три години тази информация няма да послужи за нищо. Съветските власти никога не позволяват на американците да се доближат до телата, които са тяхно притежание. А и как биха могли да им предоставят тази привилегия, след като официално не разполагат с тези тела. Тази версия е сериозно накърнена след публикуването на един сензационен труд през 1968 г. Лев Безименски, бивш военен преводач, сега журналист, издава в Западна Германия книга със заглавие _Der Tod des Adolf Hitler_ („Смъртта на Адолф Хитлер“). За първи път след падането на Берлин през май 1945 г. тайната на откритите от съветските сили трупове е разбулена, при това е подкрепата на фотографски доказателства. Включени са и снимки на зъбите, приписвани на Хитлер: максиларен мост от девет зъба и долна челюст с петнайсет зъба.
	Благодарение на тази книга свидетелствата на Блашке и рентгеновите снимки най-после ще могат да послужат.
	През 1972 г. двама норвежки учени — Райдор Ф. Согнес, декан на Харвардското училище по дентална медицина в Бостън (Съединени щати), и Фердинанд Стрьом, пионер на съдебномедицинската одонтология (идентификация на мъртъвци по зъбите), решават да извършат първото цялостно проучване на зъбите на Хитлер.
	Проучването не е направено в оптимални условия, тъй като двамата изследователи нямат физически достъп до зъбите, които все още са класифицирани в Москва като „секретни“. Норвежките стоматолози работят единствено по документи. От една страна, с материалите от американските тайни служби: протоколите от разпитите на зъболекаря на Хитлер и петте рентгенови снимки. От друга, със снимките, публикувани в книгата на бившия преводач от Червената армия. По онова време е невъзможно да се провери доколко може да се вярва на Безименски. Априори, към него трябва да се подхожда предпазливо. Но какво от това. Согнес и Стрьом смятат, че разполагат с достатъчно информация, за да започнат. Те са убедени, че ще могат да опровергаят напълно най-безумните сценарии за бягството на Хитлер и оцеляването му след падането на Третия райх. Начинанието им идва в особен контекст. В началото на 1970-те години отново се заговаря за нацистите. Благодарение на дейността на „ловците на есесовци“ като съпрузите Кларсфелд, но и на израелските тайни служби Мосад. Широката публика изведнъж открива, че бивши високопоставени функционери на Хитлеровия режим си живеят спокойно в авторитарните републики в Латинска Америка. Някои от тях ще бъдат задържани, като Айхман и Барби. Други, като Менгеле, наричан „Ангел на смъртта“ заради садистичните медицински експерименти над затворници, ще се изплъзнат на правосъдието. Щом тези хора са успели да избягат от Германия през 1945 г. и да намерят убежище, защо да не го е направил и фюрерът?! В тази атмосфера на загадки и слухове се намесват стоматолозите Согнес и Стрьом.
C>
	Отбелязваме на тези рентгенови снимки, че задните зъби от дясната страна липсват. На челюстта вляво отлично се различават изкуствените зъби.
	На долната челюст виждаме ясно от лявата страна три корена, поддържащи дълъг мост. Като цяло Хитлер е имал само четири зъба, свободни от мостове: левите и десните мандибуларни резци.
	Когато материалите позволяват окончателни заключения, ние отбелязваме, че съществуват забележителни съответствия между индивидуалните идентификации на зъбите, извършени посредством анализи на данните на американците и руснаците. Те се отнасят според случая до наличните, липсващите, изградените, заменените зъби. Забелязахме също други специални зони, включително уникалния лингвален бюгел, служещ за мост, заобикалящ долните десни кучешки и предкътник, както и стопяването на алвеоларната кост около корените на резците.
	Въз основа на тези цялостни сравнения на одонтологичните документи, ние заключаваме, че индивидът, идентифициран посредством документите за Хитлер от 1945 г., намиращи се през 1972 г. в Националния архив на Съединените щати, е същото лице като подложеното на аутопсия през 1945 г., протоколът от която бе публикуван през 1968 г. сред неизвестни документи, произхождащи от съветските архиви от 1945 г.*
	[* Reidar, Е Sognnaes, Ferdinand Ström. The Odontological Identification of Adolf Hitler, Acta Ondotologica Scandinavica, №31-1, 1973, p. 43–79.]
C$
	За първи път след края на войната научен доклад, който не е съветски, подкрепя тезата за смъртта на Хитлер. Случаят вдига голям шум навремето. Но поради липсата на пряк достъп до човешките останки съмнението остава.
	Четиресет и пет години след труда на Согнес и Стрьом, Филип Шарлие на свой ред може да предложи анализ на тези зъби. Както и двамата норвежки специалисти, той не ги е виждал. Но има на разположение снимките и видеото, които ние направихме през декември 2016 г. Може да ги сравни и с рентгеновите снимки на лицето на Хитлер. В неговите заключения не се прокрадват никакви съмнения:
C>
	Морфологично сравнение между зъбните протези и костните елементи и снимките, представени като _intra-vitam_ на Адолф Хитлер.
	Зъбните и костните елементи показват признаци на овъгляване, начупване, горна и долна съвкупност и износване, които са напълно съответстващи с предоставените снимки (рентгенови снимки в анфас и детайлни). Не е възможно при актуалното състояние на наблюдаваните анатомични части да се определят полът и възрастта на субекта (освен зрялата възраст). […]
	Синтез: Пълно съответствие между представените като _intra-vitam_ на Адолф Хитлер рентгенови снимки и представените зъбни елементи. […]
C$
	Експертизата на доктор Шарлие потвърждава заключенията на изтъкнатите му предшественици. Наистина става дума за зъбите на Хитлер. Нашето проучване може да спре дотук. Достатъчно е да спрем да тормозим Александър. Да изоставим всяка надежда за връщане в централата на ФСБ с Филип Шарлие, за да огледа той парчетата от челюст, скрити така дълбоко след 1945 г. Би било толкова лесно.


	12 юли 2017 г. Лятото упорито не идва при московчани. Небето се слива със сивото на тротоарите, за да очертае непроницаемо тъжен хоризонт. Гневният дъжд прогонва от улиците редките минувачи. Ние сме заедно с Филип Шарлие в града на Путин. С едно куфарче. В него се намира бинокулярна лупа от последно поколение. Лубянка, тежката врата, проверката на личните документи, охранителят с неговия подозрителен израз. Отново играем в същия филм като през декември. Александър обича обратите. Преди две седмици ни предаде отговора на ФСБ. „Можете да дойдете пак. С доктор Шарлие. Искането ви е одобрено. Знайте, че след вас няма да има други експертизи. Ще отказваме.“ Защо са променили позицията си? Няма да задаваме този въпрос. Няма да им даваме никакъв повод за нов обрат.
	Вътре в Лубянка, в преддверието, ни очаква сравнително млад мъж със светла брада, застанал зад часовия на входа. Казва се Денис и заменя Дмитрий, офицера от ФСБ, който ни придружаваше през декември. Само първи имена. Никога фамилии. Истински имена ли са? И двете започват с една и съща буква, „д“. Навярно е съвпадение. Денис се усмихва на охранителя с напрегнат израз. Онзи проверява паспортите ни. Редовни сме. Същият асансьор. Същият етаж. Третият. Същата малка стая, кабинет 344, надясно по коридора без прозорци.
	В кабинет 344 нищо не се е променило. Само малката коледна елха е изчезнала. Иначе отново ще ни наблюдават доста служители на ФСБ. Сред тях е високата руса млада жена, която се държа толкова враждебно с нас. Този път е с цветна рокля от синтетика, достатъчно къса, за да разкрива силните й колене. Смръщеното й лице контрастира със светлия тоалет. Усмивките ни не я трогват. Дали не е имала по-приятно занимание от прекарването на следобеда с някакви чужденци? Със сигурност. Лана представя Филип Шарлие на петимата мъже и младата жена, които ще ни заобикалят през цялото време на експертизата. Куфарчето ги интригува. Пожелават да проверят оборудването на съдебния медик. Уговорката, постигната с Александър, гласи, че няма да се вземат никакви проби. Проучването ще си остане визуално. Това изискване не подлежи на обсъждане. За да спази руските императиви, Филип Шарлие е спрял избора си на бинокулярната лупа. Този прибор не уврежда изучавания предмет и позволява да бъде оглеждан с трийсет и пет кратно увеличение. Освен това може да прави снимки и видео с вградената си цифрова камера.
	Лана изрежда техническите характеристики на лупата. Денис пита дали апаратът има прожектор. „Прожектор? Да, малък.“ Не успяваме да довършим изречението, когато в стаята отеква хорово „Нет“. Всички се оживяват. Осветлението ги притеснява. „Нет лазер, нет!“ Втурвам се към Лана и я моля да ги увери. Става дума за малко вградено фенерче, не за лазер. Да преведе, бързо и ясно. Лана го прави. Апаратът е на масата. Включен е. Светлината е пусната. Не е лазер! Това не е лазер! И тримата настояваме. Денис се навежда над уреда, после се отдръпва и потвърждава пред колегите си. Добре тогава! Филип Шарлие поглежда въпросително двама ни с Лана. Четиринайсет часа е и след осемнайсет месеца очакване той може да започне експертизата си.
	Въпреки нарежданията от ръководството на ФСБ на младата жена с лятна рокля й се свиди да ни допусне до зъбите. Тя грабва кутийката от пурети, в която са положени, и я отдръпва от Шарлие. Той отвръща спокойно и сдържано. Моли Лана да преведе: „Кажете й, че ще докосвам зъбите само със стерилни ръкавици. Мои ръкавици. Вижте, нови са, слагам си ги пред вас.“ Той взема една опаковка, разкъсва я и вади ръкавиците. Нахлузва ги внимателно, като гледа право в очите служителката на ФСБ. „След като вече съм екипиран, ще е най-добре тя да поставя едно по едно парчетата от челюст върху стерилната хартия, която постилам пред мен. Така нищо няма да се замърси.“ Филип Шарлие говори бавно. От гласа му се излъчва професионализъм, който в крайна сметка убеждава младата жена. Макар и неочаквано, тя се подчинява.
	Тишината е пълна. Чува се само шумоленето на хартията, върху която са положени първите зъби. Съдебният медик ги докосва предпазливо, преобръща ги. Първата задача на огледа е да се провери автентичността на зъбите. Да се уверим, че не са фалшификат. Тайните служби са напълно способни да направят копие въз основа на рентгеновите снимки и зъбните картони на Хитлер. Двамата с Лана споделяме с Филип Шарлие убеждението, че трябва да подлагаме всичко на съмнение. Намираме се в сърцето на машината на ФСБ, една от най-могъщите и най-противоречиви тайни служби на планетата. Винаги е възможна манипулация. Да не го вземаме предвид, би било професионална грешка. Значи трябва да се търсят следи от износване, от патина, признаци, доказващи възрастта и автентичността на тези зъби. „Много интересно“, мърмори си експертът, докато увеличава образа. „По тази протеза се забелязват много ясно отлагания от зъбен камък. Различавам органични останки, малко венец, може би лигавица и частично овъглени меки тъкани. Множество малки драскотини са нанесени по жълтия метал на протезата. Това съответства на въздействието от кристалчетата, съдържащи се в храната. За мен няма съмнение, тези зъбни протези са автентични. Носени са достатъчно дълго време, за да се отложи зъбен камък върху тях. Възрастта им ми се струва съвместима с периода на Втората световна война. Мога да потвърдя, че не са фалшификат!“
	Тези зъби не са пресъздадени от КГБ или от приемника му ФСБ. Те са истински и са същите като на рентгеновите снимки на лицето на Хитлер. Формата им, протезите, не може да има никакво съмнение. Тези зъби са наистина на… нацисткия диктатор. Най-после напредваме. Можем да твърдим, че Хитлер е умрял в Берлин на 30 април 1945 г. Не в Бразилия на деветдесет и пет години, не в Япония или в аржентинските Анди. Доказателството е научно, а не идеологическо. Строго научно.
	„Състоянието на зъбите му е било много лошо — констатира Шарлие. — Този индивид е страдал от пародонтопатия* и загуба на зъби.“ Това съвпада с показанията на зъболекаря му доктор Блашке. Той споделя с американците, че Хитлер е развивал хронични гингивити. „Причините за това добре познато заболяване са многобройни — продължава Шарлие, — тютюнопушене, недохранване, поглъщане на токсични вещества, хронични инфекции на устната кухина и вегетарианство.“ Хитлер не е пушел, не му е липсвала храна, но е бил вегетарианец. По онова време дефицитите, предизвиквани от вегетарианството, не са били известни и съответно не са били компенсирани посредством хранителни добавки. Частите на пъзела се подреждат отлично. Но трябва да стигнем още по-далеч. Да разберем как е умрял.
	[* Стопяване на венците около корените на зъбите. — Б.а.]
	„Не ме снимайте! Без снимки!“ Заплашителният тон наистина не се съчетава особено с цветните мотиви на роклята й. Служителката на ФСБ не е доволна, че е попаднала в кадър на направената от мен снимка. Лана както обикновено се намесва, за да успокои духовете. Не бива да забравям къде се намираме. И че всичко може да приключи с едно щракване с пръсти. Или с едно прошумоляване на рокля от акрил. Моите най-дълбоки извинения, изглежда, задоволяват присъстващите. Експертизата продължава.
	Да се потърсят следи от киселина или от барут от огнестрелно оръжие. Според версиите Хитлер се е самоубил с цианид и/или с изстрел от пистолет в главата. Ако изстрелът е бил в устата, там може би още са се запазили остатъци от барут или по-точно от антимон.
	Различните фрагменти от челюстта се редуват пред внимателния поглед на французина. По всички има следи от овъгляване. „Можем да извлечем информация за излагането им на въздействието на огън — обяснява Шарлие. — Дълбоките черни следи до равнището на костта и на лигавицата, както и до корените на зъбите, говорят за висока степен на овъгляване. Огънят трябва да е бил много силен, защото е успял да пропука част от корените, така че се вижда дентинът*, който се намира отдолу.“ Според показанията на Линге и Гюнше, Хитлер е изгорен с помощта на 200 литра бензин. Огънят е бил буен и силен, но относително кратък. Този сценарий съответства на наблюденията на съдебния лекар. Той констатира също, че останките от венци и мускули са ясно различими. Което означава, че тялото не е изгоряло напълно. На 30 април 1945 г. непрестанният руски обстрел на райхсканцеларията е попречил на цялостната кремация на Хитлер. Никой във _Führerbunker_ не е искал да поеме риска и да остане в градината, за да поддържа огъня, в който изгарят телата на диктатора и съпругата му. „Мисля, че открих нещо.“ Филип Шарлие показва с максимално увеличение една от протезите. Изображението се появява на портативния компютър, свързан с бинокулярната лупа. Някаква мътна маса бавно придобива очертания. „Вижте тук, металната връзка на протезата е претърпяла учудващо изменение. Може да се различи емайлът на зъба под нея.“ Наистина лентата от позлатен метал е пробита и през отвора се вижда бялото на зъба. „Ние сме при предкътника — продължава експертът. — Какво би могло да предизвика това?“ Възможни са различни хипотези. Производствен дефект? Лошо качество на протезата? Слабо вероятно. Хитлер е бил лекуван от реномиран зъболекар. Той не би рискувал да му прилага посредствено лечение. „Тогава може би се дължи на киселина, на окисляване на метала.“ Цианид? Върху предкътник? Достоверно ли е? Хитлер би смачкал ампулата с отрова със задните зъби, значи с кътниците или с предкътниците. По другите зъби личат същите следи от окисляване. При единствената аутопсия на предполагаемото тяло на Хитлер съветските експерти сочат, че „късчета стъкло и фини парчета от връхче на медицинска ампула бяха намерени в устата“. Възможно ли е след повече от седемдесет години тези късчета стъкло да бъдат открити отново?
	[* Наричан също слоновата кост на зъба. — Б.а. ]
	Бинокулярната лупа върши чудеса. Тя позволява да бъде видяно онова, което е недостъпно за човешкото око. Филип Шарлие никога не е бил по-доволен от уреда си. Докато продължава да изследва отлаганията от зъбен камък, попада на кристали, които разпознава моментално. „Това са зрънца силиций. Ето ги, заседнали между дентина и цимента*. В пясък ли е бил погребан?“ Силицият е разпространен минерал, който се открива в пясъка, в цимента, но и при производството на лабораторни съдове. Притежава устойчивост на много киселини, включително на цианид. Но да се върнем на въпроса на доктор Шарлие. Бил ли е Хитлер погребан в песъчлива почва? Трудно е да се отговори. _A priori_ не. Тялото му е открито в градината на Канцеларията. Затова пък е възможно да има следи от цимент, тъй като бункерът се намира съвсем наблизо и обстрелите са му нанесли поражения. И най-вече, силицият е минерал, който присъства навсякъде в почвата. Докато при използването му за лабораторни стъклени съдове микроскопичната му форма се различава напълно от органичния силиций. Този, който се намира върху зъбите, не прилича на нея. Според Филип Шарлие тази следа не води доникъде.
	[* Тъкан, която покрива дентина при корените на зъба. — Б.а.]
	За сметка на това, съдебномедицинският експерт се съсредоточава върху сините следи. „На повърхността на този зъб има някакво доста озадачаващо синкаво отлагане, което ми е трудно да обясня. Дали е имало взаимодействие с външен елемент по време на смъртта? Или по време на заравянето?“ Синьото е наситено, почти „синьо на Клайн“, като петно боя. Следата е малка и може да остане незабелязана с просто око. Въпросният зъб е един от малкото останали естествени при Хитлер. „Различават се добре пръстените на растежа, повърхността, емайлът, фиброзни останки, зъбен камък. Имало е някакво взаимодействие между този зъб и нещо, което не мога да определя. Сигурен съм, че не става дума за зъбен камък.“ Съдебният медик се замисля. Никога не е виждал подобно нещо. „Няма причина цианидът да взаимодейства директно с емайла и да предизвика синкаво оцветяване като това. Физическа, химическа, няма конкретна причина.“ И все пак тази синя следа съществува. „Трябва да потърся в съдебномедицинската литература, особено в токсикологическата, защото наистина не знам.“ После вниманието на френския лекар се насочва към другите фрагменти със зъби. „Вижте! Забелязва се още от това синьо в пукнатините на другите зъби. Има и по повърхността на тези протези.“ Появяват се още миниатюрни отлагания със същия цвят. Частично ги покриват седиментни отлагания. Първоначално Филип Шарлие смяташе, че става дума за зъбни плаки. И следователно тези сини следи датират от седмици, дори месеци преди смъртта на Хитлер. Специалистът по мъртвите бързо поправи грешката си. Всъщност става дума за седименти и те могат да датират от заравянето на тялото в земята. Дали тези сини петна не са улика за отравянето на Хитлер?
	{img:zabi.jpg|#Приписвани на Хитлер зъби, съхранявани в архивите на ФСБ в Москва}
	Огледът е към края си. Всички зъби са анализирани грижливо. От няколко минути дочувам Лана да спори полугласно с Денис в дъното на стаята. Правя й знак, че сме привършили. Два часа са били достатъчни. Останалата част от експертизата ще протече в Париж, благодарение на изображенията, записани с бинокулярната лупа. Лана не ме слуша. Развълнувана е от нещо. „Ще ни покажат зъбите на Ева Браун. За първи път.“ Фрагмент от зъбите на съпругата на фюрера! Филип Шарлие още е седнал пред своя уред. Пита само: „Мога ли да огледам и тях?“. Лана отива при групата служители на ФСБ, за да им благодари. Значи, разполагаме със зъбите на Ева Браун. Предполагаемите зъби, за да сме точни. Защото, за разлика от Хитлер, не разполагаме с рентгенови снимки, за да ги идентифицираме. Като предпазна мярка Филип Шарлие сменя стерилните си ръкавици и взема нов лист, също стерилен. Щом е готов, дава знак на младата жена. Тя отваря една кутия. Много по-малка е от онази със зъбите на Хитлер, но е също така „оригинална“. Прилича на кутийка за обици. Вътре са положени върху памук три зъба, предкътници и един кътник, свързани с протеза от жълт метал. „Спасибо“ (благодаря), казва Шарлие и ги взема. Поставя ги внимателно в центъра на листа и настройва лупата.
	{img:zabi_eva.jpg|#Фрагмент от зъби, приписвани на Ева Браун от руските власти и съхранявани в архивите на ФСБ в Москва}
	Първата констатация не закъснява: „По повърхността на зъбите се откриват същите синкави отлагания!“. Предпазливо уточнява: „По зъбите, представени като принадлежащи на Ева Браун.“ Множество белези потвърждават хипотезата, че тези останки са претърпели същото въздействие _post mortem_ като онези на Хитлер. А именно кремация и заравяне в подобна естествена среда. „Овъглени са по същия начин. Става дума за изкуствени зъби с отлагания на плаки по протезата, както и зрънца силиций точно като при другите зъби. Отлично се вижда патината от употреба по метала на протезата. Мога да потвърдя, че тези зъби са носени наистина. И че не могат да принадлежат на същия индивид като предишните, защото са предназначени за идентична анатомична зона.“ Значи няма манипулация от страна на руснаците.
	Ева Браун е била на трийсет и три години, когато е умряла. Била е официална съпруга на фюрера само един ден. Според съветското и англо-американското разследване тя се е самоубила, като е погълнала цианид. „Ще трябва да анализирам всичко това на спокойствие — споделя Шарлие, докато продължава да снима с голямо увеличение малките сини следи, — наистина е много странно.“ Прави множество кадри с цифровата камера, вградена в бинокулярната лупа. Благодарение на тези снимки ще може отново да изследва зъбите в парижката си лаборатория и може би да приключи случая за смъртта на Хитлер.


>>	Глава IV

	_Париж, септември 2017 г._
	Едва се различават с просто око. Колко са? Две, може би три. Парченца, по-скоро трохи, тъмни като прашинки. Филип Шарлие върти пред очите си пластмасово флаконче с червена тапа. На етикета може да се прочете „зъбен камък A. X.“. Как тези фрагменти, произлизащи от зъбите на Хитлер, са се оказали в Париж? Случайност, стечение на обстоятелствата. След огледа през юли 2017 г. в централата на ФСБ в Москва доктор Шарлие грижливо прибра, както е привикнал, материалите, с които беше работил. В случая два чифта ръкавици от латекс и два листа хартия, върху които бяха поставяни зъбите. Той педантично не смеси нищо: хартията и ръкавиците, използвани за останките на Хитлер, на една страна, онези за зъбите, приписвани на Ева Браун, на друга. При завръщането си в Париж, преди да изхвърли всичко, си даде сметка, че няколко миниатюрни късчета камък от зъбите на Хитлер са се отронили по време на огледа. Той машинално ги събра и съхрани в един флакон. Как да постъпим? Александър, нашият човек за връзка в руското Министерство на външните работи, и офицерите от ФСБ винаги се бяха противопоставяли на каквото и да е вземане на проби от зъбите. Това условие ни беше известно. А и как бихме могли да избегнем плътното наблюдение на служителите от ФСБ по време на анализа с микроскоп? При това насред Лубянка? Дори Лана, която иначе е склонна да се опитва да постигне и невъзможното, не посмя даже да си помисли за това. Но сега сме в Париж, далеч от Москва. Руските тайни служби не могат да се намесят и да ни попречат да използваме тези фрагменти. Въпреки това не може и дума да става да действаме без тяхното съгласие. По две много прости причини: заради моралните принципи и заради професионализма. Две понятия, на които Филип Шарлие държи особено. Още повече че без зелена светлина от руските власти ще бъде невъзможно да направим официален анализа на тези късчета зъбен камък. Тогава ще се окажем в същото положение като екипа на американския документален филм на „Хистъри Ченъл“, излъчен през 2009 г. Поради липсата на договореност с руските архиви (в случая ГАРФ), техните разкрития за парчето череп, приписвано на Хитлер, си остават опетнени от съмнения.
	В техния случай на много въпроси не е даден отговор. Как са били събрани тези късчета череп и от кого? Загадките около работата на американския екип правят работата му научно неизползваема. Не е случайно, че доктор Ник Белантони така и не е публикувал труда си в научно списание. Т.е. никога не го е потвърдил.
	Ние няма да допуснем същата грешка.
	Лана подскача от радост. „Отронили са се късчета? Невероятно! Какъв шанс…“ Нейният ентусиазъм отдавна не ме изненадва. Нито кипящата й енергия. Както обикновено препятствията някак си изчезват като по чудо при нейната поява. Страховете ми, съмненията ми се превръщат просто в неврози без покритие в действителността. Все пак се постаравам да й представя моята гледна точка: възможността да разгневим руските си партньори, вероятността да откажат, наказателни мерки в отговор (особено срещу Лана, която все пак притежава руски паспорт и живее предимно в Москва)… Въображението ми я забавлява. Тя ми се смее. Чувам я ясно по телефона. Преувеличено ли е да мисля, че ФСБ може съвсем спокойно да причини неприятности по един или друг начин на руски гражданин, който създава затруднения?
	„Не се тревожи за мен, напротив, те ще се зарадват, щом разберат, че имаме частици от зъбите.“ Обяснява ми хода на мислите си, както се обяснява урок на дете.
	— Каква беше уговорката ни?
	— Да извършим само визуално изследване.
	— Беше ли постоянно наблюдението над анализа ни?
	— Наблюдаваха ни поне петима.
	Дотук Лана е права. Ние просто играехме играта по наложените от тях правила. „Филип Шарлие ще постави ли под въпрос автентичността на зъбите?“ Лана вече знае отговора. Тя практикува нещо като маевтика с мен. Увлича ме в коловоза на своята мисъл. Настоява да й отговоря. „Не, няма да твърди, че това не са зъбите на Хитлер. Напротив, категоричен е.“ Тогава? Усмивката се усеща в гласа на Лана… „Тогава всичко е наред, Жан-Кристоф. Те ще се съгласят. Довери ми се.“


	Лабораторията по физика на твърдото тяло на Университета Париж-Юг е в ремонт. Около централното здание от сутрин до вечер се суетят работници. Чука се, пробива се, стърже се. Тихата гора и богаташките домове на градчето Орсе, на югозапад край Париж, не обръщат никакво внимание на тези временни неприятности. Филип Шарлие също е свикнал с шума. Важното е да успее да направи анализите на образците, които се съхраняват грижливо в малкия флакон. В своите съдебномедицински разследвания Шарлие може да разчита на ядро от експерти. Най-добрите.
	Рафаел Вейл е един от тях. Специалността на този инженер от Лабораторията по физика на твърдото тяло: сканиращият електронен микроскоп. Уред, необходим, за да се анализират строежът и химическият състав на образците. При това без да се увреждат. Благодарение на това устройство и на таланта на Рафаел Вейл „трохите“ зъбен камък, придобити в ЦА на ФСБ, ще разкрият всичките си тайни. Програмата е мащабна: издирване на растителни и месни фибри (фюрерът е бил вегетарианец дълги години и най-малкото наличие на месни фибри би унищожило хипотезите ни), на следи от съставки на барут (от изстрел с огнестрелно оръжие). Главната цел е да разберем дали Хитлер си е изстрелял куршум в устата. Разбира се, не пропускаме синкавите следи, открити по повърхността на протезите. „Вече не може да се мине без сканиращ електронен микроскоп, когато се прави антропологическо историческо изследване“, смята Шарлие. „Надявам се, че химическият анализ ще ни позволи да установим съставните елементи на протезата“, добавя той. „И така да разберем от какво може да се е получило това отлагане в синьо. Дали е поради взаимодействие с цианид?…“
	Поне веднъж ФСБ откликва бързо. Дмитрий първи отговаря на Лана. Дмитрий, агентът на руските тайни служби, който ни придружаваше при първото ни посещение на Лубянка. „Разбира се… Няма проблеми. _Нет проблем!_“ Лана е била права. Както беше предвидила, само едно писмо от Филип Шарлие би било достатъчно, за да убеди руските власти. Докладът на френския съдебен медик — кратък, ясен и точен — беше изпратен бързо. В него се изтъкваше още веднъж, че няма никакво съмнение за принадлежността на зъбите. Те определено са на Хитлер. Би било нормално още същия ден или поне още същата седмица да получим официален отговор от ФСБ или от Министерството на външните работи, съгласие, зелена светлина, някакъв положителен знак, дори бегъл, дори кратък.
	Нищо.
	Две седмици.
	После месец.
	После почти два месеца.
	Отново нищо!
	Същата абсурдна и кафкианска история. Лана ми повтаряше, че нейните събеседници са потвърдили по телефона, че можем да направим изследванията. Аз настоявах за някакво писмено потвърждение. „А, писмено потвърждение?…“, учудваше се Лана, внезапно получила амнезия. „Добре, ще им поискам.“ И отново очакване. Още много дни.
	После, когато вече всичко изглеждаше изгубено, дойде отговор. По електронната поща. Беше от Александър Орлов, нашия скъп Александър от Министерството на външните работи на Всесвета Русия, който ми пращаше имейл на френски.
	Ето откъс от него: „… Смятам, че ако направите анализ на частиците от челюстта на Хитлер, останали по ръкавиците ви, и вашите заключения не са в противоречие с официалната позиция на руската страна, ние няма да имаме право да ви.“
	И подпис: Александър.
	Вече е 7 ноември 2017 г., листата на дърветата пожълтяват, смълчаните птици си пазят силите за наближаващите сурови студове. Улавям се, че се усмихвам. Заради умора, нервност или заради замъгляване на мисълта?
	Писмото на Александър е отворено пред мен. А аз му се усмихвам. В него има всичко. Или почти всичко. „Ние няма да имаме право да ви.“ Липсва една дума и всичко рухва. Повече от два месеца очакване за това съобщение. Десетки обаждания в Русия, напомняния, молби… За какво? За да получим недовършено изречение. Това някакво извращение ли е? Перверзен опит да си поиграят с нашата издръжливост? Или просто висша форма на московската административна леност?
	Естествено, Филип Шарлие не е доволен от съобщението на Александър. „Ние няма да имаме право да ви.“ Да ви КАКВО?!!!
C>
	Скъпи Александър,
	Много благодаря за разрешението Ви да използваме анализа на фрагментите от челюстта на Хитлер.
C$
	7 ноември 2017 г. Късен следобед. Решил съм да поискам уточнение от Александър. Без да го притискам, без да го обиждам. Да подбера думите си тактично.
	„Оценявам, че сте се постарали да ми отговорите на френски. За съжаление…“ Да го обмисля.
	„За съжаление, във Вашия отговор липсва една дума. Вие казвате: «няма да имаме право да ви…» Предполагам, че искате да кажете «да ви попречим» или «да ви забраним». Бихте ли могли просто да го потвърдите?“


	Лана? Нищо! Лана вече няма връзка нито с ФСБ, нито с Александър. Положението в Русия става още по-напрегнато. Продължават американските обвинения за руска намеса в последните президентски избори. В Сирия не свършва военният, хуманитарен и религиозен кошмар. Путиновият режим завива още малко към твърдата линия на агресивен изолационизъм. Всеки полъх откъм Кремъл носи дъх на сяра, както в разцвета на сталинизма. А ние сме заложници на милостта на тази все по-плашеща руска власт.
	Седем дни. На Александър му бяха необходими седем дни, за да изрови правилната дума, най-точната, най-добре изразяващата мисълта му, и да ми я изпрати. Намерил е дори няколко. И ми ги е написал с главни букви, сякаш ги изкрещява в лицето ми: „НЯМА ДА ВИ ОБВИНИМ (ПОВДИГНЕМ ОБВИНЕНИЕ, ОБЯВИМ ЗА ВИНОВНИ)“. Сега вече можехме да извършим анализите. Доколкото знаехме, това щяха да бъдат първите, правени някога със сканиращ електронен микроскоп.


	Световна премиера.
	И надежда да разгадаем загадката на смъртта на Хитлер.
	„Със съвременните научни технологии притежаваме средства да стигнем много по-далеч, отколкото през 1945 г. или през 1970-те години“, въодушевява се доктор Шарлие. „Разполагаме с методи да получим химическа и токсикологична картина на този зъбен камък. С много козове, за да успеем да покажем истината.“
	„Вече си ми носил какво ли не. Свети Луи, Ричард Лъвското сърце, Карл Велики, Мария-Магдалена… А този кой е?“ Рафаел Вейл познава много добре Филип Шарлие. Работи с него от десетина години. Не се съмнява, че и този път обектът на изучаване е първостепенна историческа личност.
	„Е, коя е епохата?“ „Втората световна война“, отговаря неопределено съдебният лекар. „Субектът е германец“, продължава той. „Значима историческа личност, дори много значима.“ Рафаел Вейл свежда очи към флакона и забелязва етикета с инициали „А. Х.“. Не задава повече въпроси. „Разполагам само със сутринта — задоволява се да напомни със сериозен тон, — хайде, да започваме.“ Само две от трите събрани парчета ще бъдат изследвани. Двете най-едри. Или по-точно, не толкова дребните. Първото е с максимална дължина 2,5 мм и дебелина 3 мм. Второто е още по-малко. Но размерът няма значение. Микроскопът е толкова мощен, че вижда до размерите на микрон. Освен това ще установи химическия състав на миниатюрните образци.
	„Целта ни е да получим потвърждение за състава на зъбния камък, какъв е бил хранителният режим на индивида, само растителни фибри ли се откриват, или има и месни? И последно, бих искал да потърсиш следи от отрова.“ Тъй като не е успял да вземе проба от сините петна, Филип Шарлие се надява да получи достоверна информация благодарение на зъбния камък. Включително и за състава на протезите.
	„Нямах възможност да проуча сплавта на тези протези“, обяснява той на Рафаел Вейл. Както в криминалните романи, и най-дребният детайл може да се окаже решаващ за резултата от разследването. Шарлие го разбира твърде добре. Затова се стреми да информира възможно най-подробно днешния си партньор: „Тези протези бяха доста износени и не ми се сториха от много високо качество. От теб очаквам да се опиташ да узнаеш съставките им. Това е от най-съществено значение, за да се установи евентуалното им взаимодействие с цианид“. Накратко, дали сините следи може да са предизвикани от реакция между цианида и метала на протезите? Дали Хитлер се е самоубил с отрова, както твърдят съветските разследващи още от май 1945 г.?
	Ефикасна отрова ли е цианидът? Болезнен ли е? Хитлер със сигурност е задавал тези два въпроса на лекарите в неговия бункер. Известно е, че е проверил леталното му действие върху кучката си Блонди, любимата немска овчарка. Накарал я е да погълне една капсула. Сцената е описана от много свидетели. Това става на 29 април 1945 г. през нощта. Хитлер вече не изпитва илюзии относно изхода от битката за Берлин. Червената армия е през няколко улици от неговото убежище. Самоубийството става за него единственият възможен край. Но Химлер току-що го е предал, като се е опитал да преговаря пряко с англо-американците, а тъкмо той му е доставил ампулите с цианид. Ами ако този „предател“ на Райха е сменил съдържанието им? В нов пристъп на параноя Хитлер решава да изпита отровата на кучето си. Със зловещата задача се нагърбва професор Хаазе, началник на лазарета в бункера, с помощта на кучкаря на бункера. Животното умира. Свидетелствата за този епизод се различават. Ратенхубер, началникът на личната охрана на фюрера, ще разкаже по-късно на задържалите го руснаци, че кучето е страдало, виело предсмъртно и издъхнало след продължителни конвулсии. Хитлер не присъствал на агонията, но бил дълбоко шокиран от въздействието на отровата. Линге, Гюнше и Траудъл Юнге, една от личните секретарки на Хитлер, се придържат към друга версия: след смъртта на Блонди, на която наистина не присъствал, фюрерът просто отбелязал, че отровата действа, без да покаже никаква емоция. Със сигурност става ясно, че ампулата е подействала. Убеден ли е бил Хитлер?
	Да, ако се вярва на обкръжението му. Той постоянно хвалел достойнствата на отровата пред околните. Траудъл Юнге разказва: „Хитлер ни обясни, че смъртта от тази отрова е напълно безболезнена. Смъртта настъпвала за няколко секунди поради парализа на нервната и дихателната система“*.
	[* Junge, Traudl. Dans la tanière du loup…, op. cit., p. 243–244.]
	Лъже ли той последните си верни хора, за да не ги разстрои, или наистина не е наясно с вторичните ефекти от цианида? През целия си живот Хитлер е показвал недоверие към лекарите и към дори най-безобидното лечение, предписано от тях. Със сигурност е знаел ужасяващата истина: такова отравяне е смъртоносно, но съвсем не безболезнено. В зависимост от дозата цианид и теглото на индивида, възрастта, здравословното му състояние, дали се е хранил, или не (доказано е, че цианидът действа по-бързо на празен стомах), смъртта настъпва по-бавно или по-бързо. Но винаги след тежки страдания. Първите болки се проявяват на неврологично и сърдечносъдово равнище. Много скоро след това започва силна мигрена. После световъртеж, загуба на ориентация, опиянение… После идва усещането, че не можеш да дишаш. Като продължителна апнея. Към болката се прибавя уплахата. След това индивидът изпада в конвулсии и губи съзнание. След още няколко минути настъпва смъртта поради спиране на сърцето. Колко време минава до загубата на съзнание? Зависи от дозата, вида цианид и начина на приемането му. Химлер например умира петнайсет минути след като поглъща своята ампула цианид. Уточнението се съдържа в докладите на британските военни, които го задържат край границата с Дания и присъстват безсилни на самоубийството му на 23 май 1945 г. Но около смъртта на шефа на СС също има много неясноти. Отчетът за аутопсията на Химлер и официалният доклад за смъртта му не са разсекретени и до днес. Остават си с категория „секретно“ в британските архиви. Ще станат достъпни едва през 2045 г., сто години след смъртта му.
	Често се отбелязва, че при употребата на цианид се разпространява силен мирис на горчиви бадеми. В епизода с кучката Блонди всички свидетели си спомнят, че във въздуха се е долавяла тази типична миризма. Тя е упорита и може да се запази дълго. В случая на Хитлер и Ева Браун съветският съдебномедицински екип я установява при аутопсията. Въпреки че телата са били овъглени и погребани в продължение на няколко дни: „Изразената миризма на горчив бадем от труповете […] позволява на комисията да стигне до заключението, че в дадения случай смъртта е настъпила в резултат на отравяне с цианови съединения“*.
	[* Bezymenski, Lev. The Death of Adolf Hitler, op. cit., p. 67.]
	Възможно ли е тази миризма да се е запазила толкова дълго след самоубийството? И особено да издържи на силно овъгляване? Дали съветският съдебномедицински екип не е преувеличил тази история с горчивите бадеми, за да подкрепи по-убедително теорията за цианида? Теория, която, както успяхме да установим в руските архиви, е била предпочитана от Сталин, защото в неговите очи самоубийството с отрова е било унизителна постъпка за военачалник.
	Някои преки свидетели споменават тази прословута миризма на бадеми. Други — не. Това несъответствие може да се обясни лесно. Днес знаем, че тази миризма не се долавя от всички. Приема се, че 20 до 40 на сто от хората са нечувствителни към нея. Възможно ли е тогава да бъде потвърдена хипотезата за цианид при самоубийството на Хитлер? Дали споменаваната от свидетелите на самоубийството миризма на горчиви бадеми не е идвала единствено от останките на Ева Браун? В нейния случай употребата на цианид никога не е поставяна под въпрос. Линге си спомня, че е забелязал на лицето на младата жена следи от характерните болки при този вид отравяния.
	В мемоарите си камериерът на Хитлер добавя, че е намерил кутийка на масичката пред дивана, на който са лежали двата трупа. В тази кутийка според него се е съхранявала ампулата на жената на фюрера. Но е важно да се отбележи, че кутийката „липсва“ в протоколите от съветските разпити на Линге.
	Нощта на 26 срещу 27 февруари 1946:
C>
	Руски следовател: Намерихте ли на дивана или някъде до него, на пода, ампула или кутийка с отрова, която е можела да използва Ева Браун?
	Линге: Не. Нямаше никаква следа от отрова, не открих никаква ампула или кутийка с отрова също и когато се върнах след кремацията на труповете на Хитлер и съпругата му, за да прибера личните им вещи.
C$
	Още противоречия, още съмнения. Лъже ли Линге, когато отговаря на офицерите от съветските тайни служби? Или в мемоарите си? Тези обрати на разказа, тези постоянни промени в подробностите подклаждат теориите на заговора, според които Хитлер не е умрял в бункера си, а е успял да се измъкне.
	Съветските следователи също са се съмнявали. Те много бързо са забелязали слабото място в сценария на Линге. При установяването на смъртта на съпрузите Хитлер:
C>
	Следователи: Кой лекар потвърди смъртта на Хитлер и жена му?
	Линге: Аз и Борман не повикахме никой лекар, защото за нас беше ясно, че Хитлер и жена му са мъртви.
	Следователи: Имате ли вие или Борман медицинско образование?
	Линге: Не. Нито Борман, нито аз имаме медицинско образование.
	Следователи: Как в такъв случай успяхте да стигнете до извода, че Хитлер наистина е мъртъв? Проверихте ли пулса му, опитахте ли да чуете биенето на сърцето му?
	Линге: Не. Не направихме нищо такова. Стигнахме до заключението, че е мъртъв, просто като го огледахме.
	Следователи: Как установихте, че жената на Хитлер Ева Браун е мъртва?
	Линге: Заключихме, че е мъртва, само по вида й. Лежеше неподвижно. Помислихме, че се е отровила.
	[…] Следователи: Имаше ли лекари в бункера на Имперската канцелария?
	Линге: Да. Там бяха личният лекар на Хитлер щандартенфюрер Щумпфегер и бившият личен лекар на Хитлер професор Хаазе.
	Следователи: Защо не доведохте тези лекари, за да установят те дали са мъртви, или не?
	Линге: Не мога да обясня защо не повикахме тези лекари, за да потвърдят смъртта на Хитлер и жена му.
C$
	Жоел Пупон познава добре действието на цианида. За разлика от Линге, не му липсват дипломи. Жоел Пупон е специалист по химически анализ в Лабораторията по биологична токсикология на болницата „Сен Луи Ларибоазиер“ в Париж.
	Филип Шарлие веднага си помисли за него, когато реши, че му трябва помощ, за да разгадае енигмата на сините петна, открити по зъбите на Хитлер и Ева Браун. Първата реакция на доктор Пупон при вида на снимките с тези петна беше едно искрено „Това е невероятно!“ — нещо доста необичайно за този по-скоро сдържан учен. Наситеността и дълбочината на това синьо нямаше как да го оставят безразличен. Плътно, тежко, почти тъмносиньо като… пруско синьо. Така се нарича този толкова особен цвят. Цвят, създаден по химичен път чрез смесването на феросулфат и калиев фероцианид.
	Това синьо дължи името си на факта, че е открито от германски химик от Берлин в началото на XVIII век. Оттенъкът му съответства до голяма степен на следите по зъбите, съхранявани в архивите на ФСБ. Тъмносиньо — _kuanos_ на старогръцки, — откъдето идва думата… цианид.
	Както гласи афоризмът, приписван на швейцарския лекар и философ Парацелз, „отровата е във всичко, и няма нищо без отрова. Дозата я прави отрова или лекарство“. Особено вярно за цианида.
	Докато най-честата асоциация за цианид в обичайната реч е със светкавична и смъртоносна отрова, използвана често в сенчестите светове на шпионажа, в действителност това химично съединение присъства във всекидневието ни. Без непременно да ни излага на опасност. Цианидът или циановодородната киселина (HCN) се открива например в костилките на черешите и кайсиите или пък в семките на ябълките. Костилките се консумират рядко, но пък употребяваме горчивите бадеми. А в тях цианидът не липсва. За щастие, освен ако не е погълнато много голямо количество, нашето тяло се справя без проблеми с тези естествени цианиди.
	Това съединение може да бъде получено и по химически път и се произвежда в различни форми: газообразна (използвана от нацистите в газовите камери), течна, а също и като разтворими соли. В последния случай говорим за калиев цианид, амониев цианид или калциев цианид. Ако се съди по разказите на обитателите на бункера, раздадените ампули са съдържали калиев цианид. Така ли е било?
	За да проверим, би било достатъчно да се сдобием с една от тези ампули. Не каква и да е, а от предназначените за нацистките вождове, раздадените във _Führerbunker_. След продължително издирване из всички музеи и архиви в Европа узнахме, че една такава капсула се намира в Музея на фармацията в Хайделберг, в Германия. Уви, информацията се оказа вярна, но остаряла. Когато се свързахме, от музея ни осведомиха, че не са запазили ампулата! Снимка, само една снимка би ни позволила да установим дали цианидът е бил течен, или във вид на соли. Снимка нямаше! Персоналът на музея не беше запазил нищо. Никаква снимка, дори черно-бяла, дори мътна. Нищо.
	А доклад? Данни, анализ, каквото и да е…? _Nein!_ Едно _nein_, което не се различаваше особено от онези _нет_, които чувахме толкова често в Москва.
	Нямаше ампули в Германия, нищо в Русия и нищо във Франция. Оставаше да проверим при британците и американците.
	Документални кадри от 4 юни 1945 г. събудиха нови надежди. Ставаше дума за британски репортаж, озаглавен просто _The Last of Europe’s Butcher_, което можеше да се преведе като „Последният от касапите на Европа“. Въпросният „касапин“ бе не друг, а Химлер. На тези кадри можеха да се видят къщата, в която се бе самоубил, както и трупът му. Но най-важното, в тях присъстваше ампула с цианид.
	Пресекливият носов глас на тогавашния журналист уточнява, че тази ампула е идентична с използваната от Химлер. Стопирането на кадъра позволява да се констатира без вероятност за грешка, че цианидът в нея е под формата на безцветна течност, а не на прах. Само единият край на ампулата, по-тънък от другия, е непрозрачен и оцветен.
	С най-голяма вероятност цианидът, използван от Химлер, е бил циановодород, известен с името пруска киселина. Пруска, защото е открита в края на XVIII век от шведския химик Карл Вилхелм Шееле въз основа на пруското синьо. Впрочем на немски пруската киселина се нарича _blausäure_, или „синя киселина“. Това със сигурност е най-опасният цианид от всички. Смъртоносен при доза от 50 милиграма. Хитлер и съпругата му навярно са получили същия вид цианид. Остава да разберем дали диктаторът е използвал тази отрова, за да се самоубие.
	Гюнше не го вярва!
	Заклел се е в това пред правосъдието на своята страна, в Германия. През 1956 г. Бившият есесовец е освободен тогава, след като прекарва десет години в съветските лагери. Завръща се на 28 април 1956 г. И открива, че Германия е била разделена на две държави през 1949 г. На запад трите окупационни зони под американски, английски и френски контрол са образували ФРГ (Федерална република Германия), а на изток съветската окупационна зона е станала ГДР (Германска демократична република).
	Научава също, че след като е бил съден (през 1950 г.) и осъден на 25 години затвор (ще бъде освободен след шест благодарение на намесата на канцлера на ФРГ Конрад Аденауер) от съветското правосъдие, той има сметки за уреждане и с германското правосъдие. Не за да бъде съден отново, а за да се приключи юридически съдбата на Хитлер.
	Десет години след падането на нацисткия режим е време да се постанови окончателно смъртта на диктатора. Гюнше не е единственият приближен на Хитлер, завърнал се на германска земя. През 1955 г. Аденауер договаря със съветската страна репатрирането на последните германски затворници, онези, осъдени за военни престъпления. Сред тях са и тримата основни свидетели на последните часове на Хитлер: Гюнше, както и Линге и Баур.
	Изявленията на Гюнше и Линге са записани от трибунала в Берхтесгаден. Те са направени отделно, в продължение на много дни между 10 февруари и 19 юни 1956 г.
	До 2010 г. тези аудиоленти ще спят на рафтовете на Държавния архив в Мюнхен _(Staatsarchiv München)_. Невъзможно е да се възпроизвеждат по технически причини. Те са грижливо реставрирани и днес са достъпни.
	На записите двамата мъже свидетелстват под клетва пред съдия и пред представители на полицията на Бавария, включително началника на криминологичната служба и медицински експерт. Линге и Гюнше отново са разпитвани за последните мигове на Хитлер в бункера на 30 април 1945 г. Двамата мъже са изхабени от прекараните години в съветските затвори и особено от безкрайните разпити на съветските тайни служби. Десет дълги години са ги карали да повтарят отново и отново едни и същи факти. Но способни ли са те да си спомнят точно какво се е случило в действителност на 30 април 1945 г.? Дали спомените им не са заличени от толкова повторения и подлагане на съмнение?
	Двамата отговарят отново, почти машинално, пред правосъдието на своята страна. Така Гюнше заявява:
	„Както вече казах, аз пренесох трупа на Ева Браун — който не беше завит — на ръце и усетих необикновено силна миризма на бадеми. При Хитлер не забелязах такава миризма. По-конкретно, когато тялото му беше оставено на земята в градината. Когато Борман отметна одеялото*1, се приближих още, но не забелязах нищо такова.*2“
	[*1 С което е увит Хитлер. — Б.а.]
	[*2 Аудиоархив от разпитите на Ото Гюнше, 1956 г., Държавен архив Мюнхен (Staatsarchiv München), CD/DVD 71 до 74.]
	Казва ли истината бившият адютант на фюрера? Дали за разлика от съветските служби, които дават предимство на тезата за самоубийство чрез отрова, подла постъпка според тях, Гюнше не иска да представи своя вожд като мъж, способен да се самоубие с куршум в главата? С цялата воинска символика, която в неговите очи придружава този жест. Показанията на Гюнше пред германското правосъдие са богати на детайли, но отчасти влизат в противоречие със свидетелството на Линге. И то по много съществени моменти. Ето какво заявява Гюнше за откриването на телата на семейство Хитлер в тяхното преддверие:
C>
	Борман и Линге се канят да влязат в кабинета на Хитлер. Аз влизам след тях и пред мен се открива следната гледка: Хитлер седи в едно кресло, приблизително срещу вратата, погледът му е насочен към вратата вляво, главата е килната към дясното рамо, което е опряно на подлакътника с увиснала ръка. […] Ева Браун беше легнала на дивана, който се намираше до вратата в дъното на стаята, с обърната към Хитлер глава, лежаща по гръб, с леко свити и приближени до тялото крака, обувките — леки женски обувки — се намираха върху дивана*.
	[* Пак там.]
C$
	Германските разследващи го изслушват с учудване. Те настояват за уточнения. Гюнше продължава:
C>
	Хитлер седеше, бих казал, леко смъкнат, но това не се забелязваше толкова в креслото, леко наклонен надясно, дясната ръка висеше над десния подлакътник, главата беше килната леко надясно над дясното рамо. Доколкото мога да си спомня, устата беше леко отворена, брадичката малко увиснала, но не мога да твърдя със сигурност…
C$
	Значи Хитлер се е самоубил в кресло, а не на дивана с Ева Браун. Версията на адютанта противоречи на показанията на Линге.
C>
	Когато влязох в стаята, Хитлер седеше вляво — от моята гледна точка — Хитлер вляво, по-точно в левия край на дивана.
	Въпрос: Щом е вляво от вашата гледна точка, значи в десния ъгъл на дивана?
	Линге: Да, точно в ъгъла…*
	[* Пак там.]
C$
	Кой казва истината? Възможно ли е да се заблуждаваш така? Ако се има предвид разположението на мебелите в помещенията, където са станали двете самоубийства, отговорът е не! Германските разследващи оглеждат грижливо обстановката в тази стая. И искат от Линге да потвърди.
C>
	Въпрос: Помещението е с площ около 8 кв.м, почти квадратно, с врата към централния коридор, може да се предположи, че този коридор е служил също за място за събирания за лицата от обкръжението, които са чакали, там е можело и да се спи, имало е диван.
	Линге: Само последния ден…
	Въпрос: […] Помещението е имало още два изхода, вдясно към спалнята на Адолф Хитлер и вляво към банята. Обзавеждането се състои от диван с дължина около 2 м, обикновен диван с подлакътници. Пред този диван, маса, не много голяма…
	Линге: Масичка…
	Въпрос: Вдясно и вляво от тази маса, споменахте наличието на кресло от всяка страна. Диванът се е намирал при стената срещу входа, а вдясно от този вход голямо бюро със стол. Според г-н Линге било толкова тясно, че едва можело да се мине между масата и бюрото, когато имало столове. Освен това картината с Фридрих Велики — която не играе важна роля за нас — над бюрото, картина, която Хитлер ценял много.
	Л: Картината беше от Менцел.
	В: Това е за помещението*.
	[* Пак там.]
C$
	Трудно е да се опише по-точно.
	За разлика от писмените отчети на съветските следователи, тук за първи път свидетелствата на Линге и Гюнше са в устна форма. Интонациите на гласовете, начинът на изразяване носят информация, с чиято помощ могат да се доловят слабите места в показанията им.
	Линге и Гюнше изглеждат толкова сигурни в спомените си на тези записи. Нито един от двамата не търси думи, никой не се колебае. И все пак, според Линге Хитлер се е намирал срещу вратата, на дивана, до Ева Браун.
	Според Гюнше е бил пред дивана, на креслото.
	Дилемата е пълна. На кого да се вярва? Коя версия да се приеме?
	Кой лъже? Или се заблуждава?
	Дали Гюнше казва истината, когато твърди, че Хитлер не е поел отрова?
	Този епизод илюстрира отлично защо е почти невъзможно да се има доверие на твърденията на свидетелите на последните мигове на Хитлер. Но съществува едно решение как да бъде заобиколено това фактологично противоречие: науката.
	Затова Филип Шарлие се намира в Лабораторията по физика на твърдото тяло в парижкото предградие.
	Вече повече от два часа двата фрагмента зъбен камък се преглеждат микрон по микрон. Рафаел Вейл действа методично и търпеливо. Нищо не бива да му се изплъзне. Само след няколко мига той ще знае всичко за химическия състав на двете зрънца, дошли от архивите на ФСБ. И може би ще получи информация за състава на протезите. Той търси преди всичко живак, олово, арсен, мед и разбира се, желязо. Защото е невъзможно да бъде установен цианидът. Неговите следи изчезват от двайсет и четири до седемдесет и два часа след поглъщането му. И дори по-бързо, ако трупът е изгорен или съхраняван при по-висока температура от 20°С. Часовникът показва 2 и 30 часа. Времето за работа, което си е отредил Рафаел Вейл, е надхвърлено. Инженерът е забравил, че е гладен. Съсредоточил се е максимално, грешка при интерпретацията не е допустим вариант. Филип Шарлие губи търпение. Извинява се неловко за това пред партньора си в изследването. „Недей да бързаш, най-вече… — повтаря съдебният лекар, за да скрие възбудата си, преди да попита отново: — Какво… има ли?“ След всяко пресмятане на устройството Вейл изброява спокойно разкритите елементи: калций, калий, фосфор… Но желязо няма или е толкова малко, че е невъзможно да се определи дали идва от фрагментите, или от „камерата“ на микроскопа, в която са поставени късчетата зъбен камък. Филип Шарлие няма да научи повече. Разочарованието е пълно.
	Всъщност, не. Не съвсем.
	Раваел Вейл се обръща към съдебния лекар. Да, не разполага с информация за протезите, но има нещо по-добро.
	Той притежава абсолютното научно доказателство за автентичността на зъбния камък.
	На контролния монитор на сканиращия електронен микроскоп се появява изображение в черно и бяло. То е неясно.
	Сякаш сме в командния център на НАСА по времето на лунните експедиции. С малки щрихи се очертава камениста повърхност като на метеорит. Екранът постепенно се прояснява. „Ще дойде на фокус, трябва да сме търпеливи“, обяснява Рафаел Вейл, без да ме поглежда. Оформят се малки топчета и изпълват целия екран. Филип Шарлие ги разпознава веднага: „Имаме класически изглед на зъбен камък с тези кръгли, сферични форми. Това свидетелства за процес на калцификация на зъбната плака в зъбен камък“. Инженерът потвърждава.
	„Тези сфери са наистина характерни за зъбния камък…“ Но анализът не спира дотук. Много скоро се появява една растителна фибра. После още една. Затова пък не се различава никаква месна фибра. Само едно просто късче месо с размер един микрон би било достатъчно, за да постави под въпрос приписването на тези зъби на Хитлер. В момента на самоубийството диктаторът е бил вегетарианец от много години. Липсата на частици месо дава увереност на съдебния лекар.
	Може ли да се стигне по-далеч благодарение на тези два фрагмента зъбен камък? Да се разбере дали фюрерът си е изстрелял куршум в устата? Антимон, атомен номер 51, барий, атомен номер 56, олово, атомен номер 82. Ето какво търси Рафаел Вейл. След бърза справка с таблицата на Менделеев, която подрежда химическите елементи по атомните им номера, инженерът калибрира прецизно своя електронен микроскоп. Филип Шарлие е избрал да се съсредоточи върху тези три елемента със съвсем определена цел. Ако е имало изстрел в устата на Хитлер, в зъбния камък задължително трябва да се открият следи от тези три химически елемента.
	Тезата за самоубийство чрез изстрел в устата е представена от англичаните през ноември 1945 г. Дори и най-добрият следовател не би приел предизвикателството да разследва нечия смърт без достъп до тялото и без да има възможност да разпита преките свидетели. Но съюзническите сили са тъкмо в такава ситуация, когато научават за самоубийството на Хитлер в началото на май 1945 г.
	Както вече споменахме в част III, главните командвания на англичаните и американците се въздържат да потвърдят съветската версия. Онази, според която фюрерът много вероятно се е укрил. Затова се опитват да постигнат невъзможното. Да съберат максимума свидетелства от малкото си нацистки пленници, идващи от _Führerbunker_. Англичаните представят доклада си пред окупационните сили в Германия (американците, руснаците и французите) на 1 ноември 1945 г. Докладът е белязан от прагматизъм и реализъм и започва с признание за непълнотата му:
	„Единственото окончателно доказателство за смъртта на Хитлер би било откриването и сигурната идентификация на тялото му. При липсата на това доказателство единствените достоверни улики са косвените показания на свидетели, които са били осведомени за намеренията му, или на очевидци на случилото се с него.“ Английското разследване се опира на един приближен на Хитлер. Той се казва Ерих Кемпка. На трийсет и пет години е и е бил личен шофьор на диктатора. Но за смъртта на Хитлер е научил от Ото Гюнше, адютанта на Хитлер. Кемпка разказва за този епизод с Гюнше в „мемоарите“ си, публикувани през 1951 г.: „Беше ужасен шок. «Как е могло да се случи, Ото? Аз говорих с него* вчера! Беше в добро здраве, спокоен!». Гюнше още беше толкова потресен, че не можеше да говори.
	[* Хитлер. — Б.а.]
	Той вдигна с мъка дясната си ръка сякаш държеше пистолет и я насочи към устата си.“*
	[* Kempka, Erich. I was Hitler’s Chauffeur…, op. cit., p. 77.]
	Кемпка представя сцената по същия начин и пред британските разследващи през 1945 г. Отчасти заради Кемпка докладът за разследването на англичаните от 1 ноември 1945 г. сочи черно на бяло: „На 30 април в 14 и 30 часа Хитлер и Ева Браун за последен път са забелязани живи. Те преминават през бункера и стискат ръцете на хората от близкото си обкръжение, на секретарките и помощниците, после се оттеглят в апартамента си, където и двамата се самоубиват, Хитлер с изстрел в устата, Ева Браун (въпреки че разполага с пистолет), като поглъща една от ампулите с отрова, раздадени на всички в бункера.“ Дали авторът на този доклад, английският историк Хю Тревър-Ропър, не подозира, че съветската страна не е казала цялата истина за смъртта на Хитлер? По време на официалното представяне на неговото разследване пред офицерите от окупационните сили в Германия Тревър-Ропър наблюдава внимателно поведението на руските представители. Един генерал от Червената армия е подканен да даде отзив за работата на англичаните. Ще разкрие ли най-после нещо военният с червена звезда? Тревър-Ропър никога няма да забрави отговора му: „Когато го помолиха да коментира този доклад, той отговори лаконично с глух глас: «Много интересно».“*
	[* Trevor-Roper, Hugh. The Last Days of Hitler. London, Pan Books, 1947, p. 6.]
	Повече от седемдесет години след този епизод ние може би ще разберем дали Тревър-Ропър е бил прав. Дали Кемпка не е излъгал. Хитлер изстрелял ли е куршум в устата си?
	— Антимон? — пита Шарлие.
	— Не — отговаря Рафаел Вейл.
	— Олово?
	Рафаел отвръща:
	— Не, няма и барий.
	Тази размяна на кратки изречения продължава дълги минути. Чак до резултата от последния анализ.
	— И сега?
	Шарлие се обръща към мен. Съвсем е забравил за присъствието ми. Въпросът ми го изненадва. Неговото „нищо“ прозвучава като край.
	— Нищо!


	Затова пък ще можем със сигурност да обявим края на загадката Хитлер.
	Зимата скоро ще наметне Париж с тежкия си воал. Почти двегодишното ни проучване ще стигне до своя край.
	Лана е останала в Москва. Тя чака.
	Тръгвам към парижките предградия. На запад, малко след Версай, се намира Лабораторията по медицинска и съдебномедицинска антропология на Филип Шарлие в Университета Версай-Сен Кантен.
	Смръщеното му лице и мрачният поглед не оставят съмнения за настроението му. Посрещането не е особено топло.
	Погледите на заобикалящите ни лица също не са много доброжелателни, някои дори се плезят, сякаш подканят за ритуал с жертвоприношение.
	— Ето тази е от Океания. Другата е от Западна Африка…
	Филип Шарлие вече няма къде да слага маските и другите тотемни фигури. Кабинетът му прилича повече на хранилище на някакъв музей на примитивното изкуство, отколкото на стая на изследовател по съдебна медицина.
	Може би, за да не забравя, че също е и антрополог?
	В кабинета се чувства някакво напрежение. Дали заради бялата престилка на доктора, или заради смущаващия ареопаг от примитивни фигури покровители, които ни заобикалят? Освен ако не е просто заради изтощението от тези месеци на битки в историко-политическото ни проучване.
	Филип Шарлие е седнал и говори със сериозния тон на човек, осъзнаващ важността на момента. Той започва: „Много често смъртта на историческа личност е обвита със загадки, винаги се смята, че човекът не е умрял, че е избягал… Класическата смърт не се харесва, тя е прекалено проста, прекалено банална. Задачата на съдебната медицина е да отдели истинското от фалшивото и да предостави окончателни заключения въз основа на науката. Подхождам еднакво сериозно и еднакво обективно както към случай, който ще бъде представен в съда, така и към археологическия случай“.
	Гигантски портрет на Анри IV е поставен направо на пода, подпрян на стената. Представлява реконструкцията в 3D, направена от екипа на Филип Шарлие. Старият френски крал сякаш ни слуша нетърпеливо.
	— И? — питам, за да приключим със заобикалките на съдебния лекар. — Съхраняваните в Москва човешки останки на Хитлер ли са, или не?
	Нито звук повече.
	— Черепът. Не знам.
	Визуалното изследване, извършено от Филип Шарлие, ограничено поради липсата на съдействие от персонала на ГАРФ, му позволява да стигне само до едно заключение: невъзможно е да се определи възрастта на този фрагмент от черепна кутия.
	В противовес на твърденията на Никълъс Белантони, пенсионирания американски археолог от Университета на Кънектикът, раздалечаването на шевовете на черепа в никакъв случай не е достатъчно, за да се определи дали това парче череп е принадлежало на млад индивид. Филип Шарлие е категоричен. Рентгеновите снимки на Хитлер, направени през есента на 1944 г., му позволяват да оспори анализа на американския си колега.
	„На тези рентгенови снимки могат да се видят шевовете на върха на черепа на Хитлер“, обяснява френският съдебен лекар. „Тези шевове са разтворени много широко. Затова не може да се твърди, че понеже шевовете са отворени, непременно са присъщи на млад индивид. Този аргумент не издържа.“ Да припомним, Ник Белантони обясняваше през 2009 г., че: „Обикновено със стареенето шевовете на черепа се затварят, докато тези*1 са доста отворени. Тъй че те съответстват на индивид между двайсет и четиресет години“*2.
	[*1 При фрагмента от череп, съхраняван в ГАРФ в Москва. — Б.а.]
	[*2 https://www.youtube.com/watch?v=ZqrrjzfnsVY]
	Филип Шарлие настоява:
	— Този череп принадлежи на възрастен човек. Точка. Затова пък знам за зъбите. Те наистина са на Хитлер!
	Намесвам се.
	— Сигурен ли сте на 100 процента?
	— В съдебната медицина не обичаме да измерваме резултатите си в проценти, но съм сигурен, че не става дума за исторически фалшификат. Сигурни сме в анатомичното съответствие между рентгеновите снимки, описанията от аутопсиите, описанията на свидетелите, основно онези, които са участвали в направата на зъбните протези, и образците, които държахме в ръце. Съвкупността от всички тези анализи потвърждава, че изследваните останки са наистина на Адолф Хитлер, умрял в Берлин през 1945 г. А всичко това опровергава теориите за оцеляването на този индивид.


	А изстрелът в устата? А цианидът?
	Дали късчетата зъбен камък са му дали възможност да отговори на тези два въпроса? Погрешна ли е английската теория за смъртта на Хитлер от 1945 г.? Сбъркал ли е Тревър-Ропър?
	— Химическото изследване на повърхността на зъбния камък позволи да потърсим следите от метали, които се откриват, когато е бил произведен изстрел с огнестрелно оръжие в устата. Обикновено има нажежаване, изгорели газове, барут, които се отлагат в устната кухина, по езика, по лигавицата… И също така в зъбния камък. Но ние не открихме нищо.
	Значи Хитлер не си е изстрелял куршум в устата!
	Кемпка е излъгал, когато е твърдял, че адютантът Гюнше е имитирал пред него с жест стрелба с пистолет в устата.
	Дори Гюнше заявява през 1956 г. в показанията си пред германското правосъдие, че Кемпка си е измислил всичко. Ето заявлението му:
	„Изключвам Хитлер да си е изстрелял куршум в устата. Впрочем искам да изтъкна факта, че не съм разказвал на никого в бункера по какъв начин Хитлер си е изстрелял куршум главата и при какви обстоятелства. Казах на някои присъстващи лица само, че Хитлер се е застрелял и че тялото му е изгорено.“*
	[* Държавен архив Мюнхен (Staatsarchiv München), цит. съч.]
	Трябвало е да се чака половин век, за да се види, че Гюнше е бил прав. При това без никакво съмнение. Науката надделява над всякакви свидетелства, емоции, опити за манипулация. И потвърждава версията, споделяна безброй пъти от човека, който открива първи труповете на Хитлер и Ева Браун: Хайнц Линге, верния камериер на диктатора. При разпитите в съветския затвор, в интервютата пред вестници, радиопредавания и телевизии, в мемоарите си, публикувани след смъртта му през 1980 г., сценарият винаги е един и същ:
	„Когато влязох, видях вляво от мен Хитлер. Беше в десния ъгъл на дивана… Главата на Хитлер беше леко наведена напред. На дясното му слепоочие имаше дупка с размерите на монета от десет пфенига.“*
	[* Пак там.]


	А цианидът?
	А сините следи по зъбите?
	Филип Шарлие е принуден да признае безсилието си. Тези сини следи са учудващи, смайващи и преди всичко объркващи.
	Но ученият не може да стигне по-далеч, без да вземе проба от зъбите, съхранявани в Москва.
	Александър твърди, че това е невъзможно. От своя страна Дмитрий е посъветвал Лана да се заеме с нещо друго.
	Да смени проучването.
	„Казаха ми, че няма да се правят никакви изследвания.“ Самата Лана ме уверява, че за момента не бива да се надяваме на нищо повече. „Искаха само да докажем, че зъбите наистина са на Хитлер. Сега, след като го направихме, пак затварят всичко.“
	А ако бяхме заключили, че не са неговите?
	Колкото и да е реторичен въпросът ми, той вкаменява Лана: „Това би бил огромен проблем за Русия“.


>	Бележки относно архивите

	Служителите на ФСБ не ни позволиха да вземем точните сигнатури на документите, които ни бяха предоставени. Затова посочваме тук документите, произхождащи от архивите на ФСБ, с означение ЦА ФСБ. ЦА означава Центральный архив (централен архив).
	Цитираните документи от Руския държавен военен архив (РГВА, Российский государственный военный архив) се съдържат в личните дела на нацистките затворници, съдени като военнопрестъпници. Представяме ги с означението РГВА.
	Архивите на ГАРФ са означени с номера, фигуриращ на съответната папка и съответния лист.
	с. 53: ГАРФ 9401/2/552, л. 8–9.
	с. 54: ГАРФ 9401/2/551, л. 225.
	с. 56-57: ГАРФ 9401/2/552, л. 191–193.
	с. 57-58: ГАРФ 9401/2/552, л. 280–284.
	с. 103: ГАРФ 9401/2/552, л. 83.
	с. 105: ГАРФ 9401/2/552, л. 84.
	с. 119: ГАРФ 9401/2/552, л. 93.
	с. 130: ГАРФ 9401/2/550, л. 68–69.
	с. 153: ГАРФ 9401/2/556, л. 175.
	с. 154-155: ГАРФ 9401/2/556, л. 177.
	с. 164: ЦА ФСБ.
	с. 175-177: ЦА ФСБ.
	с. 184: ГАРФ 9401/2/556, л. 178.
	с. 186–187 и 189: ГАРФ 9401/2/556, л. 179.
	с. 190-191: ГАРФ 9401/2/556, л. 182.
	с. 201-205: РГВА.
	с. 207-210: ГАРФ 9401/2/551, л. 49–61.
	с. 227: ГАРФ 9401/2/552, л. 113.
	с. 228-239: ГАРФ 9401/2/552, л. 2.
	с. 229: ГАРФ 9401/2/552, л. 2, 1.
	с. 230-231: ГАРФ 9401/2/552, л. 1 за снимката, л. 4 за текста.
	с. 231-232: ГАРФ 9401/2/552, л. 5.
	с. 233: ГАРФ 9401/2/552, л. 12–13.
	с. 241-242: ГАРФ 9401/2/553, л. 97 и л. 103.
	с. 243 и 246: ГАРФ 9401/2/550, л. 71.
	с. 247: ГАРФ 9401/2/550, л. 72.
	с. 249: ГАРФ 9401/2/553, л. 97.
	с. 250: ГАРФ 9401/2/553, л. 98 и 99.
	с. 251: ГАРФ 9401/2/553, л. 100.
	с. 252: ГАРФ 9401/2/553, л. 103.
	с. 253: ГАРФ 9401/2/550, л. 76.
	с. 254: ГАРФ 9401/2/551, л. 32.
	с. 269: ГАРФ 9401/2/551, л. 134–139.
	с. 272-273: ГАРФ 9401/2/551, л. 136.
	с. 273: ГАРФ 9401/2/551, л. 59.
	с. 274-275: ГАРФ 9401/2/551, л. 30.
	с. 276-277: ЦА ФСБ.
	с. 278: ГАРФ 9401/2/550, л. 26.
	с. 279: ЦА ФСБ.
	с. 280-281: ЦА ФСБ.
	с. 289-291: ГАРФ 9401/2/552, л. 275, л. 574 и л. 363.
	с. 291: ГАРФ 9401/2/552, л. 263.
	с. 292: ГАРФ 9401/2/551, л. 47.
	с. 293-294: ГАРФ 9401/2/552, л. 268.
	с. 294-295: ГАРФ 9401/2/552, л. 276.
	с. 295: ГАРФ 9401/2/552, л. 276.
	с. 295-296: ГАРФ 9401/2/552, л. 197.
	с. 296 (photo): ГАРФ 9401/2/552, л. 199.
	с. 299: ГАРФ 9401/2/551, л. 55 и 138.
	с. 300-301: ГАРФ 9401/2/552, л. 140.
	с. 301: ГАРФ 9401/2/552, л. 58.
	с. 301-302: ГАРФ 9401/2/552, л. 140.
	с. 302: ГАРФ 9401/2/552, л. 141.
	с. 302-303: ГАРФ 9401/2/552, л. 207.
	с. 306-307: ГАРФ 9401/2/556, л. 197.
	с. 308: ГАРФ 9401/2/552, л. 198.
	с. 335: ГАРФ 9401/2/551, л. 137.
	с. 345: ГАРФ 9401/2/552, л. 114.
	с. 346: ГАРФ 9401/2/552, л. 116.


>	Благодарности

	На ръководителите от руските архиви:
	Лариса Александровна Роговая (ГАРФ, Държавен архив на Руската федерация)
	Владимир Иванович Коротаев (РГВА, Руски държавен военен архив)
	Олег Константинович Матвеев (Център за връзки с пресата на ФСБ)
	На учените, които допринесоха със своите познания и компетентност за проучването ни:
	Рафаел Вейл, Жоел Пупон, Патрик Ренсар,
	Филип Шарлие за несекващия му ентусиазъм, без който нямаше да довършим научното изследване на зъбите, приписвани на Хитлер.
	Специални благодарности на:
	Оливие Влодаржик и целия екип на „Его“, които не престанаха да вярват в лудото ни проучване.
	Александър Орлов (Министерство на външните работи на Русия) за скъпоценната му подкрепа.
	На нашите неуморни преводачи Татяна Шутова за руски език, Улрике Цандер и Емерик льо Делиу за немски език.
	Благодарности от Лана Паршина:
	На Людмила Василиевна Двойних и Наталия Петровна Паршина.
	Благодарности от Жан-Кристоф Бризар:
	На Селин Лизон за постоянните препрочитания.
	На Клод Кетел, който, благодарение на своите спомени, събуди у мен желание да се впусна в тази авантюра.
