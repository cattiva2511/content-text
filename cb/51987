P>
	Анета, хубаво творение,
	игрива и напета.
	Сама стихотворение
	и рима във куплета
	на песничка любовна —
	ти, хубава, чаровна! —
	Защо, кога те срещна,
	от мен се ти боиш
	и като птичка плаха
	веднага отлетиш?
	Не любиш ли ме вече,
	от мен ли те е страх,
	от хора ли злоречи —
	да ти не пишат грях?
	Или света проклет
	на тебе се присмива,
	че любиш ти поет?…
	Във нашата страна,
	о мъничка Анета,
	не е завидна, знам,
	съдбата на поета;
	и неговите песни
	тук никой не разбира,
	на неговите жалби
	той отзвук не намира.
	Но ти недей се чуди,
	а слушай равнодушно,
	на хорските заблуди
	присмей се добродушно,
	кажи им смело ти:
	„В сърцето на поета
	живее любовта,
	от него тя изгрява
	и свети над света!“
	Ти, мъничка Анета,
	ти като чайка бяла
	от южните морета,
	бъди кат чайка смела!
	Но ти мълчиш, Анета,
	сърцето ти не знам,
	а в сините очета,
	когато те погледна,
	защо аз виждам там —
	в таз тайна непрогледна
	на тоя сини вир —
	ужасно привидение —
	от някакъв Мундир
	червено отражение?
	О, знаеш ли, Анета,
	душата ми как страда!…
	От ревност и от яд
	убил бих те с наслада,
	като испанец млад!
	Но ти мълчиш, Анета,
	и хитро, и потайно
	ми хвърляш поглед лек,
	кокетно и случайно,
	там нейде отдалек.
	И ето, аз бледнея…
	и лошо да помисля,
	не мога и не смея…
P$
