D>
	На моя покоен баща Виктор У. Лайл,
	който ме научи на всичко, но най-вече на
	следния принцип — първо работата, после
	удоволствието. Винаги! Освен това той
	искрено обичаше Ню Орлиънс.

	Не минава и ден, в който да не усетя липсата ти!
D$


>	1

	Обичам много неща. Моя мустанг например, модел 1965 г. Виненочервен с черен кожен салон. „Капитан Роки“, комбинация между плажен бар и ресторант, кацнал на пясъка на Гълф Шорс. Брега на Мексиканския залив, където съм прекарал по-голямата част от живота си. Райско място е! Да не забравя и спомените за няколко феноменални мача, които изиграх в кариерата си на питчър в „Тексас Рейнджърс“. Такъв бях аз навремето. Прочутият бейзболист Джейк Лонгли, който хвърляше бързи топки със скорост от над сто и петдесет километра в час. Но това беше в друг, отдавна отминал живот, приключил една студена вечер в Кливланд с разкъсване на ротаторния маншон. Малко питчъри се възстановяват от такава контузия. Аз определено не бях сред тях.
	Точно в този момент върхът на класацията ми от любими неща е окупиран от една страхотна полугола жена, излегнала се на пода. Е, не се е излегнала, а по-скоро, протегнала, разтегнала или нещо подобно, тъй като прави упражнения от йога, пилатес или някоя друга модерна приумица. Все не мога да запомня как се наричат, но определено изглеждат по-добре от моите лицеви опори.
	Въпросната жена е Никол Джеймисън, най-новата ми приятелка. Мисля, че мога да я нарека така. Макар да се познаваме едва от няколко седмици, имам чувството, че е минало много повече време. Сякаш винаги сме били заедно. И това ме плаши малко. Определено не е типично за мен. Аз съм от онези, които следват принципа „чукай и бягай“. Знам, звучи ужасно, но поне съм честен.
	Лесно е да се разбере защо съм хлътнал по Никол. „Ослепителна“ е слаба дума за нея. Тази руса коса! Тази съвършена усмивка! Тези очи, по-сини от най-синьото, живи, интелигентни. И, разбира се, божественото й тяло!
	А тя защо ме търпи ли? Това е отделен въпрос. Понякога с мен се общува трудно. Според Никол, разбира се. Бившата ми жена Тами би се съгласила моментално с нея и би добавила куп старателно подбрани епитети. Не бих ги нарекъл незаслужени, но държа да отбележа, че експериментът ни в областта на семейната хармония се провали още преди години. Човек би очаквал вече да го е преживяла и забравила, но Тами не забравя нищо.
	Вероятно би трябвало да се присъединя към Никол на килима и да правя упражнения в синхрон с нея, но просто не мога да насиля тялото си да заеме някои от тези пози. Не го мога сега, не го можех и когато играех бейзбол.
	Облечена със стегнат спортен сутиен с цвят на праскова и черен къс клин, който изглежда като галванизиран върху стегнатите й бедра, тя прави упражненията с невероятна лекота. Изглеждат толкова елементарни отстрани. Пълна заблуда.
	Вместо да рискувам да получа травма на гръбнака или изкълчване на крайник, аз лежа на канапето, пия кафе и се преструвам, че чета вестник, но всъщност следя всяко нейно движение.
	— Стига си ме зяпал! — обажда се Никол.
	— Аз да те зяпам?
	— Направо ти потекоха лигите.
	Тя се излегна по гръб и задвижи краката си така, все едно въртеше педалите на велосипед със скорост, за която биха й завидели дори състезателите от Тур дьо Франс. По съвършеното й лице избиха миниатюрни капчици пот.
	— Въобразяваш си.
	Тя се усмихна.
	— Снощи говореше съвсем друго.
	Права беше. Вечерта преля в нощ, а нощта в нов ден. Беше към два след полунощ, ако си спомням правилно. Разбира се, не можех да разчитам на паметта си. Започнахме с ром в „Капитан Роки“, продължихме с текила в дома й, покиснахме се в джакузито и накрая изпушихме един джойнт в леглото. Последва секс, който в случая с Никол си е равносилен на тежък физически труд, в резултат на който мозъкът ми се превръща в овесена каша. Да, тя е в състояние да ме докара дотам. Всичко това обяснява защо ми е трудно да включа толкова рано сутринта.
	Сгънах вестника, оставих го на масичката и разтрих едното си рамо.
	— Още ли е схванато? — попита тя.
	— Малко.
	Само преди седмица бяхме скочили посред нощ от високата девет метра кърма на „Морска вещица“, трийсетметровата мегаяхта, собственост на покойния Виктор Борков. Право в мрачните студени и бурни вълни на Мексиканския залив. Не го направихме по свое желание. Но или трябваше да скочим, или да се оставим да бъдем хвърлени, оковани за масивен железен диск, който щеше да ни завлече на тинестото дъно, а то се намира на стотици метри под морската повърхност. И под всяка глътка въздух. Очевидно Борков предпочиташе този метод за разчистване на сметките си с онези, които му се изпречваха на пътя или просто го ядосваха с нещо. Като братята Уилбанкс. За гмуркането ни до дъното трябваше да се погрижат двете горили на Борков, Джо Зума и Франк Бойд, вече също покойници. Телата и на тримата бяха поверени на съдебния лекар на окръг Ескамбия, чийто кабинет се намира на Девето Авеню в Пенсакола.
	Скачането в бурни води от височина девет метра не е никак приятно. Аз си изкълчих рамото и прещипах някакъв нерв на гръбнака. Никол усука мускул на бедрото и разтегна шийни прешлени. По онова време обаче не усетихме никаква болка — приливът на адреналин бе насочил вниманието ни към съвсем други неща, като например оцеляването. Болката се появи чак на следващия ден. Важното е, че сме живи.
	— Затова трябва да дойдеш тук и да правиш като мен — каза Никол. — Само така ще отпуснеш напрегнатите си мускули.
	— Като гледам как си се облякла, това може да доведе до нещо съвсем друго.
	Тя седна на пода и попи потта от лицето си с кърпа.
	— Време е за душ — обяви и се изправи. — Ела с мен и ще видим дали това няма да доведе до нещо друго.
	Стори ми се чудесна идея, макар да бе седем и половина сутринта. Мозъкът ми може и да приличаше на овесена каша, но останалата част от тялото ми си беше съвсем наред. Уви, нищо не се случи. Мобилният телефон на Никол иззвъня. Тя го взе от кухненския плот и отговори.
	— Чичо Чарлс… Ох, много лошо те чувам. Изчакай малко.
	Никол прекоси дневната, отвори вратата към верандата и излезе навън.
	Обаждаше се чичо й, Чарлс Балфур. Мастит кинопродуцент, прочут режисьор и прочее. Имаше цяла стая с „Оскари“ и какви ли не още награди.
	— Така е по-добре — обяви тя и затвори вратата с крак.
	Отидох в кухнята, налях си още кафе, облегнах се на плота и вперих поглед в Никол, която крачеше по верандата с телефон, долепен до едното ухо, и длан, затиснала другото.
	Къщата, в която се намирахме, беше собственост на въпросния чичо Чарлс и представляваше масивна наколна постройка, издигната направо върху пясъците на „Пойнт“, скъпарски квартал в Пердидо Бийч, Алабама, разположен на брега на Мексиканския залив. Знаех, че той се намира някъде в Европа и снима поредния си високобюджетен филм. Предполагам, че затова връзката беше лоша.
	Наблюдавах как през следващите десет минути изражението на Никол се променя от угрижено в шокирано. Да не би нещо да се бе случило с чичо Чарлс?
	Когато влезе в къщата, тя каза само:
	— Да тръгваме.
	— Къде?
	— При Рей.
	Рей е Рей Лонгли. Баща ми. Собственикът на Детективски услуги „Лонгли“. Компания, която той ръководи от дома си в Гълф Шорс. Близо до „Капитан Роки“ и моята къща.
	— Защо?
	— Има работа за нас — отвърна Никол.
	— Работа? За нас?
	— Е, формално погледнато, за Рей. Но всъщност за нас.
	— Ние не работим за Рей — възразих аз.
	— Разбира се, че работим. Не съм изхвърлила служебната карта, която Пенкейк ми даде. А това ме прави служител на фирмата.
	О, боже!
	Но на глас попитах:
	— Добре, Мата Хари, каква е задачата?
	— Кърк Форд.
	— Актьорът?
	— Това означава много, много пари. Кърк е актьор от звездната лига.
	— Какво е направил добрият стар Кърк?
	— Арестували са го за убийство. Изглежда, някакво местно момиче е било открито удушено в леглото му тази сутрин.
	— Мразя подобни истории.
	— Стига си се правил на интересен. Обличай се и да тръгваме.


>	2

	Душът не се оказа толкова забавен, колкото би могъл да бъде. Аз се надявах на „нещо друго“, но вместо това Никол подходи твърде делово. Дори ме плесна няколко пъти през ръцете. Но поне ми позволи да й изтрия гърба.
	И така, облякохме се, качихме се в нейния мерцедес Ес Ел и потеглихме. За Никол това означаваше да профучи през квартала и да полети към магистралата за страх и ужас на останалите шофьори, които я изпращаха с натиснати клаксони и размахани средни пръсти.
	Старият й мерцедес, онзи, който Зума и Бойд, горилите на Борков, премазаха с масивната броня на още по-масивния си джип, беше червен. Този, новият, купен с парите от застраховката, беше бял със светлосив интериор. Надявах се не толкова агресивната цветова комбинация да се отрази благоприятно на шофирането й. Напразни надежди. Никол не можеше да кара бавно.
	Въпреки това оцеляхме.
	Рей ръководи бизнеса си от своята двуетажна наколна къща, разположена на плажа на Гълф Шорс. Когато спряхме пред нея, видях черния му пикап, паркиран между подпорните колони. Качихме се по външните стълби, които водеха до първия етаж. Както обикновено Рей седеше на масата от тиково дърво, скрита под сянката на огромен плажен чадър, а пред него имаше лаптоп, телефон и кутийка „Маунтин Дю“.
	— Какво ви води насам толкова рано? — попита той.
	— Имам случай за нас — отвърна Никол.
	— За нас? — учуди се Рей.
	— Нали се сещаш… за теб, за мен и за Джейк.
	— А, това ли имаш предвид? — Рей изгледа първо мен, после Никол. — Да разбирам ли, че продължавате да работите за Детективски услуги „Лонгли“?
	— Да — отвърна Никол.
	— Не — отвърнах аз.
	Но тя не ми обърна никакво внимание.
	— Иска ли питане. Дори имам служебна карта.
	Извади я от задния джоб на джинсите си и я размаха във въздуха.
	— Трудно е да оспоря това — отстъпи Рей.
	Не, изобщо не е трудно, помислих си аз. И тъкмо да го кажа, когато Рей се облегна на стола си, погледна ме и попита:
	— Ти участваш ли?
	— Разбира се, че участва — отвърна Никол.
	Явно нямах право на глас в тази мила семейна сценка.
	— Той ще прави каквото правя аз — добави Никол.
	— Предполагам, че си права — засмя се Рей.
	Помъчих се да измисля някакъв остроумен отговор, но не успях.
	— Е, за какво става въпрос? — попита той. — Да не си изгубила дамската си чанта?
	Никол го изгледа гневно, а после и мен.
	Но аз не бях казал нищо! И тъй като двамата с баща ми не се разбирахме особено добре, тя не трябваше да прехвърля неговата вина върху мен, нали?
	Никол обаче не беше на същото мнение. Поклати глава и каза:
	— Крушата не пада по-далече от дървото! И двамата сте големи задници!
	Рей се засмя.
	— Извинявай! Не можах да се сдържа. — Той отпи глътка „Маунтин Дю“ и я подкани: — Хайде, разкажи ми.
	Никол седна на стола срещу него.
	— Тази сутрин Кърк Форд е бил арестуван за убийство.
	— Актьорът ли?
	Тя кимна.
	— Намира се в Ню Орлиънс, където снима новия филм от поредицата „Космически приключения“. Чичо ми Чарлс Балфур е един от изпълнителните продуценти. Той ми позвъни и ме помоли да се заемем със случая. — Никол сви рамене и уточни: — Всъщност ме помоли да попитам дали ти ще се заемеш с него.
	Рей впери поглед в нея.
	— Той откъде знае за мен?
	— Аз му разказах — отвърна Никол. — Разказах му цялата история с Борков и как ти ни спаси в залива.
	— Мислех, че аз съм те спасил — обадих се.
	Тя се усмихна и ме потупа по ръката.
	— Ти също.
	— И защо твоят чичо… не се заеме сам със случая? — попита Рей.
	— Още е в Европа. Някъде край Париж. Снима друг филм.
	Рей разпери ръце.
	— Какво знаем до момента?
	— По всичко изглежда, че Кърк се е запознал с местно момиче. Тази сутрин то е намерено мъртво в леглото му. Според чичо Чарлс полицията смята, че е удушено.
	— Това навик ли му е?
	Никол зяпна Рей.
	— Кое? Да удушава жени ли?
	— Не. Да спи с местни момичета по време на снимки.
	— Той е актьор. Всички актьори го правят.
	— Мога да си представя заглавията в таблоидите. — Рей пресуши кутийката „Маунтин Дю“ и я хвърли в кошчето. — Това му е навик, така ли?
	Никол кимна.
	— Голям сваляч е. Оставя след себе си куп разбити сърца.
	— Да разбирам ли, че го познаваш?
	— От доста години.
	— И?
	— Симпатяга е. Вярно, спи с много жени, но не е някакъв гаден и жесток тип. Така поне смятам.
	— Други подробности? — попита Рей.
	Никол поклати глава.
	— Само това знам.
	— Да разбирам ли, че чичо ти иска да ни наеме?
	Никол кимна.
	— Полицията не работи ли по случая?
	— Чичо Чарлс няма доверие на ченгетата. Смята, че няма да проведат бързо и обективно разследване. Ключовата дума е „бързо“. — Никол отметна косата си и продължи: — В момента се снима високобюджетен филм. Всеки ден струва милиони долари. Ако Кърк влезе в затвора, продукцията ще се замрази, докато той не излезе.
	— А чичо ти знае ли нашите тарифи?
	— Да. Обеща да ги утрои. И да плати дори повече, ако се налага.
	— Това ми харесва — повдигна вежди Рей. — Но не мислиш ли, че се изхвърля малко?
	Никол опря лакти на масата.
	— Знаеш ли кой е Кърк Форд?
	— Да, един актьор, който се снима в тъпи космически филми.
	Тя поклати глава.
	— Тъпи? Приходите от „Космически приключения“ са близо два милиарда до момента.
	Рей подсвирна.
	— Това са сериозни пари.
	— Сега снимат шестия филм от поредицата. Очаква се той да бъде най-успешният. Но без Кърк всичко ще рухне.
	Рей разтри врата си.
	— Добре. Защо вие двамата не тръгнете за Ню Орлиънс? Разберете повече подробности. Аз ще повикам Пенкейк и ще започнем да събираме информация.
	— Да действаме — каза Никол и скочи на крака.
	Рей ме погледна.
	— С кола или самолет ще отидете?
	Тъкмо да кажа „със самолет“, и Никол ме изпревари.
	— С кола — отвърна тя. — Така ще стигнем по-бързо.
	О, господи! Видях бъдещето си, изпълнено с високи скорости и страх, много страх. Плюс сърдечен пристъп. Което ме наведе на друга мисъл. Защо все се съгласявам Никол да шофира? Погледнах я. Тесни джинси, изрязано потниче, стегнати коремни мускули… Ето отговора.
	— Ще звънна и ще ви запазя стая в някой хотел — каза Рей.
	— Това е уредено. Чичо Чарлс се е обадил на Марти Ебърсол, режисьора, и каза, че имаме апартамент в хотел „Монтелион“. Самият той ще пристигне там възможно най-скоро.
	Рей грабна телефона си.
	— Вие тръгвайте, а аз ще открия Пенкейк.
	— Разбрано — отвърна Никол.
	— И умната — добави Рей. — Гледах прогнозата за времето. Видях, че към Ню Орлиънс приближава буря.
	Супер. Мокри пътища. Бесни скорости. Никол зад волана.


>	3

	Докато тръгнем от Гълф Шорс, минаха два часа.
	Първо се отбихме в „Капитан Роки“. Трябваше да поговоря с Карла Мартинес, управителката, за да я уведомя, че ще отсъствам няколко дни и тя ще трябва да се грижи за всичко.
	Отговорът й?
	— Аз така или иначе се грижа за всичко. Ти си само собственик.
	Което си беше самата истина. Тя въртеше цялата оперативна работа, не че аз не можех да се справя, ако се наложеше. Но това щеше да изяде времето ми за развлечения. А то ми е важно. Разбира се, Рей не споделяше мнението ми. За него времето за развлечения беше пропиляно време. Дори смяташе, че е голяма глупост да имаш ресторант. Според него трябваше да зарежа заведението и да започна работа като частен детектив. Което никога нямаше да се случи.
	Но докато Карла ми показваше приходите и разходите за изминалата седмица, както и поръчките за продукти и напитки, а аз кимах, все едно слушах внимателно, осъзнах, че Рей за пореден път е успял да ме притегли в своята орбита. Ето, канех се да отида в Ню Орлиънс, за да работя за него. Как, по дяволите, го допуснах?
	Тогава погледнах Никол. През прозореца на кухнята. Тя стоеше на терасата, опряла ръце на парапета, и се взираше в Мексиканския залив. Това обясняваше всичко. Достатъчно беше да я погледна.
	Помолих да ни приготвят за из път бурито и термос кафе, след което се отбихме първо в моята къща, а после и в къщата на Никол. Аз успях да си стегна багажа за двайсет минути, а тя за десет. Никога не съм виждал жена да върши това толкова бързо и толкова ефикасно.
	Излязохме от Пойнт и двайсетина минути по-късно вече се носехме на запад по междущатската магистрала 10. Никол разполагаше с 429 коня под капака и ги пришпори до един. Аз търпях стоически и си мълчах.
	Не за дълго.
	— Разкажи ми повече за Кърк Форд — казах, докато се носехме покрай ниви и ферми.
	Вече ръмеше, а хоризонтът пред нас потъмняваше заплашително.
	— Вече ти обясних. Той е голяма работа. Донесе на киностудията купища пари.
	— Да, с участието си в онази поредица.
	— Точно така. „Космически приключения“ започна с „Тайнственият свят“. Разказваше се за някаква затънтена планета, която воюва със свой съсед…
	— Мразя подобни истории.
	— Този филм донесе повече от триста милиона.
	— Явно, в затънтените планети се крият доста пари.
	— Филмът разби боксофиса благодарение на Кърк и останалите от екипа. Същото се отнася и за следващите — обясни Никол, изпреварвайки конвой от пет огромни тира.
	— Май съм ги пропуснал — отбелязах аз.
	— И бездруго не отговаряш на демографския профил на аудиторията. Поредицата е популярна сред гимназистите и студентите. И има много вярна аудитория.
	— Това може да промени нещата. Имам предвид, дали Кърк ще се окаже виновен или не.
	— Чичо Чарлс да му мисли. Той е вложил луди пари в новия филм.
	— За какво се разказва в него? За малки зелени човечета, които нападат двореца на губернатора?
	— Не, казва се „Блатни войни“. Затова избраха Ню Орлиънс. Там блата колкото щеш.
	— Добре ли познаваш Кърк Форд?
	— Излизали сме един-два пъти.
	— И?
	— Какво _и_? — погледна ме тя.
	— Станахте ли гаджета?
	Никол се засмя.
	— Никакъв шанс! Разбира се, таблоидите се опитаха да извъртят нещата. „Пийпъл“ дори помести наша снимка на червения килим.
	— На Оскарите ли?
	— Не, на връчването на друга награда… не помня коя. — Тя повдигна вежди. — Да не би да ревнуваш?
	— Всеки би ревнувал от секси мъжкар, който е суперзвезда.
	— Не му отстъпваш по нищо — намигна ми Никол.
	— Въпреки това го мразя.
	— Но ти дори не го познаваш.
	— Какво от това? Имам право да го мразя. Живеем в свободна страна.
	Тя извъртя очи театрално. Предпочитах да не го прави, докато се носим със сто и петдесет километра в час по мокра магистрала.
	— Истината е, че между нас нямаше химия — обясни ми Никол. — Той е готин, но е прекалено красив.
	— Прекалено?
	— Да, по-скоро красив, отколкото мъжествен. — Никол изпревари рязко един тир и поясни: — Никое момиче не иска да излиза с мъж, който я засенчва с красотата си.
	— При теб това е невъзможно.
	— Май се опитваш да натрупаш точки за довечера.
	— Защо да не помисля за бъдещето?
	— Като всяко добро момче, нали?
	— Именно.
	Никол поклати глава.
	— В случай че си забравил, аз съм лесна.
	— Ще ти го припомня.
	— О, не се съмнявам! — отвърна Никол, докато изпреварваше един след друг корвет, лексус и джип.
	— Твърдиш, че Форд е свестен, така ли?
	— Да.
	— Прекалено свестен, за да убие някоя своя любовница?
	— Не и Кърк, какъвто го познавам — въздъхна тя. — Не мога да си представя, че го е направил.
	— Любовта и сексът карат хората да вършат ужасни неща.
	— Съгласна съм — кимна Никол.
	Изобщо не забелязах кога прекосихме Мисисипи. Целия щат! Имах чувството, че са минали само два удара на сърцето (или в моя случай два милиона), докато пресечем щата и навлезем в Луизиана. Профучахме покрай изхода за Слидел и продължихме право към бурята. Никол продължаваше да дава газ до дупка. Не след дълго оставихме зад гърба си езерото Пончартрейн, където вятърът пенеше вълните и създаваше усещането, че ще залеят пътя. Дъждът удряше по предното стъкло косо и чистачките едва се справяха.
	Това обаче изобщо не притесняваше Никол, която шофираше с една ръка, а с другата затъкваше непокорен кичур зад лявото си ухо. Бих предпочел да виждам и двете й ръце на волана, но проявих достатъчно здрав разум и си замълчах.
	Бурята бе доста силна, но премина бързо. Когато навлязохме във Френския квартал, пороят утихна до лек ръмеж. Дори успях да видя късче синьо небе на запад.
	След няколко резки завоя, оставили зад нас куп разгневени шофьори, Никол спря пред „Монтелион“. Бяла фасада с куп орнаменти и много позлата. Много френско. Много… тортено. Нали мога да използвам тази дума? Защото хотелът наистина приличаше на огромна сватбена торта.
	Мигом се появиха пиколо и момче от паркинга. Първият натовари багажа ни на количка, която затика към входа, а вторият се качи в мерцедеса и зави зад ъгъла. Ние последвахме пиколото.
	Сватбената торта изглеждаше добре и отвътре. Фоайето на „Монтелион“ наподобяваше дворец на Лазурния бряг. Сводести тавани, кристални полилеи, истински паркет. На рецепцията ни очакваше привлекателна млада дама на име Катрина, ако се съдеше по табелката на гърдите й. Нищо общо с урагана, разбира се. Прическата й изглеждаше безупречно до последното кичурче и последното косъмче. Катрина бе елегантно облечена и ни посрещна с усмивка.
	Отне й само минута да ни обясни, че апартаментът ни е готов, и след още пет минути пиколото отключи вратата му. Да, апартаментът също бе като пренесен от френски дворец. Чичо Чарлс се бе представил добре. Много добре. Докато си разопаковах багажа, Никол позвъни на Мартин Ебърсол, който каза, че ще ни чака в бара след трийсет минути. Време, което не бе достатъчно нито за дрямка, нито за душ, нищо за „нещо друго“, затова решихме да слезем в бара и да си поръчаме нещо за пиене. Една-две чаши нямаше да ни навредят, нали?


>	4

	„Карусел“, барът на „Монтелион“, бе една от забележителностите на Ню Орлиънс и привличаше туристи така, както разпиляната захар привлича мравки. Днешният ден не правеше изключение — нямаше свободни места, клиентите се смееха гръмогласно, а барманите работеха в хаотичен, но ефективен ритъм, за да изпълнят всички поръчки. Ню Орлиънс и алкохолът са почти синоними. Особено във Френския квартал, където мнозина се наливат, докато изпаднат в безсъзнание, в пристъп на ярост или умопомрачение. Създават достатъчно работа на местното полицейско управление.
	Над кръглия бар се издигаше козирка с лампички, огледала и пъстроцветни карнавални маски, а около него бяха наредени столове с резбовани облегалки, върху които бяха инкрустирани рисунки на диви животни. Лъвове, тигри, слонове… Цялата конструкция приличаше на истинска панаирна въртележка. Нещо повече, тя наистина се въртеше, като описваше пълен кръг на всеки петнайсет минути. Не бях сигурен дали алкохолът и въртящият се бар са добра комбинация. Огледах столовете за предпазни колани, но не видях такива. Нито пък въздушни възглавници.
	Подминахме въртележката и се отправихме към едно по-консервативно кътче, където се настанихме на кръгла масичка с удобни кожени столове, които не се въртяха, но затова пък се клатеха върху неравния стар под.
	Само след миг се появи симпатична сервитьорка на име Трейси. Никол си поръча коктейл „Кеб“ с коняк, шампанско, лайм и мента, а аз — бърбън „Мейкърс Марк“ с лед. Трейси се върна с напитките ни след по-малко от минута. Нито един бар във Френския квартал не оставя клиентите си с празни чаши.
	На съседната маса седна семейство туристи. Двама родители плюс три хлапета тийнейджъри. Всеки от тях мъкнеше по една издута до пръсване найлонова торба. Хлапетата обсъждаха оживено някакъв уличен актьор, когото бяха видели. Очевидно от онези, които се правят на статуи. Доколкото разбрах, бил боядисан в сребристо от главата до петите и качен на обърнато кошче за боклук. Главата на семейството имаше вид на човек, който, откакто е пристигнал в Ню Орлиънс, не е пропуснал нито един местен специалитет. Нищо чудно да не бе пропускал хранене, откакто се беше родил. В момента поглъщаше с поглед Никол. Мръсник! Но, честно казано, и аз правех същото.
	Позвъних на Рей и го уведомих, че сме пристигнали и очакваме Марти Ебърсол. Двамата с Пенкейк били на верандата и действали, което не биваше да ме изненадва. Вече открили едно-друго.
	— Жертвата се казва Кристи Гидри — каза Рей. — Деветнайсетгодишна.
	— Шегуваш ли се? На деветнайсет?
	Никол понечи да каже нещо, но аз вдигнах пръст. Тя се намръщи.
	— Опасявам се, че това е самата истина — продължи Рей. — Първокурсничка в университета „Тюлейн“. Засега не знаем почти нищо за нея, но Пенкейк търси информация. Полицаят, който разследва случая, се казва Трой Дусет. Оставих му съобщение на гласовата поща, очаквам да ми върне обаждането. Разговарях с едно ченге, което е било на местопрестъплението. Прозвуча ми като новобранец. Но знаеше достатъчно, за да си държи устата затворена и да гледа да не си навлече гнева на шефовете. От него разбрах единствено, че Форд е затънал до кръста в лайна.
	— Меко казано.
	— Двамата с Пенкейк продължаваме да ровим. Щом научим нещо, ще ти звъннем.
	— Да се надяваме, че Ебърсол ще запълни някои празноти.
	— До скоро — каза Рей и затвори.
	— Какво каза шефът? — попита Никол.
	— Шефът?
	— Добре де, Рей.
	— Почти нищо. Момичето е на деветнайсет. Студентка първи курс.
	Никол въздъхна и поклати глава.
	— Кърк не умее да си държи оная работа в гащите и това ще го довърши.
	— Ако вече не го е довършило.
	Видях някакъв мъж да заобикаля кръглия бар. Забеляза Никол и тръгна към нас. Предположих, че е Ебърсол.
	Той беше. Никол ни запозна и режисьорът седна. Беше нисък, слаб и жилав, с къдрава рижа коса, прилепнала на главата му като шапка за баня. Очите му бяха наситеносини. Личеше си, че е много изнервен. Единият му крак потропваше, а погледът му шареше, без да се спира никъде. Носеше джинси, синя риза с разкопчана яка и черно кожено яке. Не беше за яке в това топло време, но то му отиваше. Пък и нали беше от Холивуд — каквото и да облечеше, все щеше да му отива. Изглеждаше много… режисьорски. Има ли такава дума?
	— Нещо ново? — попита Никол.
	Той поклати глава.
	— Отидох с близначките в полицейското управление да видим Кърк.
	Никол явно предусети въпроса ми, защото поясни:
	— Близначките са Тара и Тигън Джеймс. Партньорките на Кърк в „Космически приключения“.
	Трябваше да се досетя. Русите им коси и стегнатите им тела бяха на всеки плакат на „Космически приключения“, който бях виждал. Плюс във всеки таблоид. Мисля, че преди време попаднах на статия, в която пишеше, че едната забременяла от извънземен. И това бе сред по-достоверните истории, които се разказваха за тях.
	— А, да — кимнах аз.
	— Но не ни позволиха да говорим с него — продължи Ебърсол. — Още не бил регистриран в ареста. — Той извъртя очи. — Можете ли да повярвате? Държат го там вече осем часа. Ченгетата в Ню Орлиънс или са най-бавните хора на Земята, или просто ме излъгаха.
	— Кога можем да го видим? — попита Никол.
	— Утре сутринта в съда, където ще му повдигнат официално обвинение. Заседанието за определяне на мярката за неотклонение е в десет.
	— Доста бързо действат — отбелязах аз.
	— Това е работа на Бен Корнблат, юриста на студията. Завъртя няколко телефона и привлече един от местните адвокати. — Кракът на Ебърсол спря да подскача, а пръстът, който почукваше коляното му, застина за няколко секунди. Той вдигна поглед към тавана, сякаш се опитваше да си спомни нещо. — Забравих името му. — Кракът и пръстът заподскачаха отново. — Корнблат пристига тази вечер.
	Появи се Трейси, сервитьорката. Ебърсол си поръча „Манхатън“, а ние по още едно от същото.
	— Какво знаем за момичето? — попита Никол.
	— Била е на деветнайсет. — Ебърсол поклати глава. — Обичайната възраст за Кърк.
	— И?
	— Какво _и_? Мъртва е.
	Никол се намръщи леко.
	— Имах предвид, какво знаем за нея.
	— Името й е Кристи Гидри. Работела е сутрешна смяна в Кафе дю Монд. Там са се запознали с Кърк.
	— Кога? — попитах аз.
	— Преди седмица може би. Оттогава била непрекъснато около него.
	Предположих, че _около него_ означава в леглото му.
	Питиетата ни пристигнаха.
	— Нещо друго? — попита Трейси.
	Ебърсол вдигна чашата си.
	— След няколко минути ще ми трябва още едно от същото.
	Тя се усмихна и се отдалечи, а той отпи глътка и продължи:
	— Момичето има двама по-големи братя, които ни създават проблеми. Дрънкат пред всеки телевизионен репортер, на когото попаднат. Кърк бил сексуален хищник и прочее.
	Бяха прави в известен смисъл. Но не изразих мнението си на глас. Истината е, че много добре знаех как стават тези неща. В това отношение Холивуд и бейзболната лига много си приличат. Отборите неизменно биват следвани от млади жени, които пътуват от стадион на стадион и обикалят баровете и ресторантите, посещавани от играчите. Знам го от личен опит. Това обаче е друга история от друг живот. На част от мен той още й липсва, но на много малка част.
	— Не ги обвинявам — отбеляза Никол. — Братята обикновено защитават по-малките си сестри.
	Ебърсол сви рамене.
	— Безспорно. Чух, че чичо им е местен бандит. — Той поклати глава. — С моя късмет, нищо чудно да се окаже мафиот, наркодилър или надрусан рокер.
	С _неговия_ късмет? Не беше ли Кърк зад решетките, обвинен в убийство?
	Ебърсол пресуши чашата си в мига, в който се появи следващата. Усмихна се и кимна на Трейси в знак на благодарност. Тя взе празната му чаша и се върна на бара.
	— Днес не можахме да снимаме — продължи той. — Имаше буря.
	— Знаем — обадих се аз. — Никол прелетя през нея.
	— Прелетя? Мислех, че сте дошли заедно с кола.
	— Образно казано — отвърнах аз.
	Тя ме ръгна с лакът. Силно.
	— Разбирам — усмихна се Ебърсол. — Съвсем забравих. Веднъж се возих с нея в Ел Ей. И не повторих.
	Извърнах се към Никол със самодоволно изражение.
	— Видя ли? Не съм единствен.
	Тя ме изгледа подигравателно.
	— Много сте зле!
	— Най-важната ни задача е утре да измъкнем Кърк под гаранция. — Ебърсол масажираше едното си слепоочие. — Не можем да стоим със скръстени ръце, докато машината на правосъдието се задвижи. — Той изпъшка. — Корнблат ще трябва да направи чудо и да върне Кърк на снимачната площадка.
	— Обзалагам се, че съдията ще определи космическа сума — каза аз. — Ако изобщо склони на гаранция.
	— Няма значение, стига да го пусне. Сумата не е проблем, можем да я платим.
	Предположих, че бюджетът на филмова поредица, донесла два милиарда долара, би могъл да си позволи подобен разход. Запитах се каква ли тежест ще има някой отракан мазен адвокат от Ел Ей тук, в Ню Орлиънс. Представих си го облечен в строг костюм с жилетка пред намръщен съдия по джинси и тениска, който крие револвер под черната си тога. Ще се получи интересно зрелище.
	— Тук се е случило, нали? — попитах аз. — В този хотел?
	Ебърсол отново застина за миг и кимна.
	— Апартаментът на Кърк се намира малко по-надолу от вашия. — Коляното му заподскача отново. — Искате ли да го видите?
	Нищо не разбирах. От мига, в който полицията бе научила за престъплението, бяха изминали по-малко от дванайсет часа. Не можех да си представя, че следователите и криминалистите са обработили местопрестъплението и са го освободили. Казах това на Ебърсол.
	— Няма проблем — отвърна ми той. — Имам карта за достъп.
	— Наистина ли? — попита Никол.
	— Разбира се, нали аз плащам. — Ебърсол се усмихна и добави: — Всъщност от хотела ми я дадоха днес.
	Не можех да повярвам.
	— Дали са ти _ключ_ от местопрестъплението?
	Той сви рамене.
	— Ченгетата взеха картата на Кърк, а аз не исках да остана отвън. Апартаментът е на мое име и предполагам, че момичето на рецепцията не го е свързало с убийството на Кристи Гидри. Така че ми даде втората карта.
	— Въпреки това не смятам, че е добра идея. Може да компрометираме местопрестъплението — казах аз.
	— В такъв случай не пипай нищо — отвърна ми Ебърсол и махна на Трейси за сметката.
	Десет минути по-късно стояхме пред апартамента на Кърк. Нямаше и следа от жълта полицейска лента, залепена на кръст, а само най-обикновена табелка, на която пишеше: „Ремонт“. Представяте ли си? Явно шефовете на „Монтелион“ имаха дебели връзки в полицейското управление. Явно не искаха да плашат клиентите си, а жълтата лента щеше да направи точно това.
	Ебърсол отключи вратата и влязохме.
	Поколебах се веднага щом прекрачих прага. През ума ми минаха полицейски термини от рода на _незаконно проникване и влизане с взлом_. Пипнеха ли ни ченгетата, щяхме да се озовем зад решетките в компанията на някои от най-големите отрепки в Ню Орлиънс. Това обаче изобщо не притесняваше Никол и Ебърсол.
	Апартаментът на Кърк бе точно копие на нашия: просторна дневна с портал, през който се влизаше в спалнята. Дори имаше същите зелени завеси, кремаво канапе и столове с флорален десен, разположени около масичка от ковано желязо със стъклен плот.
	Разбира се, вратите и прозорците на нашия апартамент не бяха посипани с прах за снемане на отпечатъци. Нито пък липсваха завивките и чаршафите. И голият матрак не бе завъртян леко встрани. Върху плота с телевизора бе оставено кошче за боклук, а под него зееше отворен празният хладилник. Дръжката на вратата за банята също бе посипана с прах.
	— Ченгетата взеха чаршафите, завивките, дрехите на Кърк и на момичето. Бяха ги събрали накуп на канапето. — Ебърсол посочи дневната. — В кошчето откриха две празни бутилки от вино и два презерватива, плюс две чаши до леглото. И три цигари марихуана, едната изпушена до половината. И тях взеха.
	— Момичето е било удушено, нали? — попитах аз.
	Ебърсол кимна.
	— Когато Кърк ми позвъни и ми разказа какво се е случило, хукнах насам. Момичето лежеше в леглото, а сутиенът му беше стегнат около врата.
	Никол преглътна с усилие.
	— Какво каза Кърк? — попитах аз.
	— Че не си спомня нищо. Пили вино, пушили, правили секс и заспали. Когато се събудил, тя лежала до него. Студена. Мъртва.
	— Не са се карали или нещо подобно? — продължих да разпитвам.
	— Твърди, че са си прекарали добре. Повече от добре.
	Никол пристъпи към леглото.
	— И не помни нищо, така ли?
	Ебърсол поклати глава.
	— Нищо. Оплака се, че главата го цепи. Имал най-лошия махмурлук в живота си.
	Предположих, че при вида на мъртво деветнайсетгодишно момиче в леглото ти спокойно можеш да получиш главоболие. И моите слепоочия започнаха да пулсират. Какво беше казало онова ченге според Рей? Че Кърк е затънал до кръста в лайна? Мен ако питаха, беше затънал до гуша.


>	5

	След като заключи апартамента на Кърк, Ебърсол каза, че е запазил маса за вечеря в седем и половина. Това означаваше, че с Никол трябва да убием около час.
	Двамата тръгнахме по коридора към нашия апартамент. Тя се зае с нейните си дела, а аз се изтегнах на леглото с книга, като пуснах спортно предаване по телевизията и намалих звука до едва доловим шепот.
	— Какво четеш? — попита Никол.
	— Един наръчник по самоотбрана, който Рей ми даде. Заяви, че трябвало да бъда по-корав. Точно така се изрази.
	Тя приседна на леглото и разроши косата ми.
	— Горкичкият!
	— Достатъчно съм корав.
	— Джейк, ти си любовник, а не боец — засмя се Никол.
	Направих опит да се намръщя, но не ми се получи.
	— Трябва обаче да призная — продължи тя, — че се справи отлично с горилите на Борков.
	Така си беше. Все още можех да хвърлям бързи топки и го направих два пъти в онази нощ на яхтата. Още виждам смаяното изражение на Джо Зума при вида на първата, а после и на втората топка, полетели към него със скорост от сто и двайсет-трийсет километра в час. Едната се заби в челото му, другата в гърлото му. Две перфектни попадения.
	— Да, да не забравя да си държа подръка две бейзболни топки.
	Тя повдигна вежди.
	— Мисля, че твоите са си окей.
	— Много смешно. Но ще го приема като комплимент.
	— Точно това беше и моето намерение — усмихна се Никол и погледна към книгата. — Научи ли нещо полезно?
	— Най-уязвимите точки в тялото. И как да обездвижа някого в случай на необходимост.
	— Удари го в топките — посъветва ме тя. — Винаги върши работа.
	— Освен ако е жена.
	— Какво? Да не би да те е страх от жени?
	— Страх ме е от теб.
	Това беше самата истина. Никол тренираше кикбокс. Видях я един-два пъти да млати боксовата круша. И стигнах до извода, че тези красиви дълги крака могат да бъдат смъртоносни.
	— Така и трябва — засмя се Никол. — Какво ще направиш, ако противникът ти е жена?
	— Ще се целя в очите й. Тук пише, че забиеш ли пръст в окото на някого — без значение дали е мъж или жена — непременно ще го неутрализираш.
	— Голямата лоша книга за самоотбрана препоръчва да ръгнеш някого с пръст?
	— Не къде да е. В окото.
	— Звучи ми хлапашки.
	— Освен ако не става въпрос за твоето око.
	— По-добре прочети още няколко глави — усмихна се Никол. — Но по-късно. — Тя си свали потника, събу джинсите и бикините и застана гола пред мен. Погледна ме и попита: — Готов ли си за един душ?
	Огледах я от главата до петите.
	— Иска ли питане? — казах и се надигнах от леглото.
	Обожавам душовете. Особено в компанията на тази жена.
	Когато приключихме, облякохме халатите, които хотелът ни беше предоставил любезно, и се излегнахме на спалнята. Никол превключи на „Фокс Нюз“, а аз продължих да чета наръчника по самоотбрана. Успях да отметна само една страница, преди телефонът ми да звънне. Беше Рей.
	— И така — започна той, — онзи инспектор, Трой Дусет, ми върна обаждането. Стори ми се свестен тип. Нямаше нищо против да си поприказваме.
	— Наистина ли?
	— Е, преди това помолих един приятел от местния офис на ФБР да му звънне. Да му обясни, че сме от добрите.
	— С какво разполагат?
	— Да видим… Форд открил момичето мъртво. В леглото си. Вратата била заключена. В апартамента били само те двамата. Заявил на Дусет, че не помни почти нищо от вечерта.
	— Ебърсол каза, че Кърк се е оплакал от главоболие. Комбинирал вино с марихуана. Дусет спомена ли дали са вземали други наркотици?
	Никол изключи звука на телевизора и се обърна към мен. Нямаше търпение да ме засипе с въпроси.
	— Форд си признал за виното и марихуаната, но отрекъл да са вземали нещо по-силно — отвърна Рей. — Токсикологичните анализи ще излязат след два-три дни.
	Преместих телефона на другото си ухо.
	— Кърк трябва да е изпил доста вино.
	— Предполагам, че лабораторните резултати ще покажат колко точно. Апропо, съдебното заседание, на което ще му повдигнат обвинение и ще се решава мярката за неотклонение, е насрочено за утре сутринта.
	— Да, знаем. В десет.
	— Не го пропускайте — каза Рей.
	— Няма.
	— Дусет ще се срещне с вас веднага след това.
	— Чудесно. Адвокатът на Кърк… всъщност адвокатът на студията, който се казваше… — запънах се аз.
	— Бен Корнблат — подсказа ми Рей.
	— Да, Корнблат. Той пристигна спешно и също ще се яви в съда. Наел е за свой помощник един от местните топ адвокати.
	— Уолтън Грийн — уведоми ме Рей. — Работи за една от най-големите кантори в Ню Орлиънс.
	Ей богу, Рей си го биваше. Или вероятно Пенкейк. По-скоро той би открил подобна информация.
	— Явно не бива да се притесняваме за защитата на Кърк — казах аз.
	— Ще е най-добрата, която може да се купи с пари.
	— Смяташ ли, че ще го пуснат под гаранция, след като му е повдигнато обвинение в убийство? А той дори не е местен.
	— Да не говорим, че съдията се ползва с репутация на доста строг и непреклонен — добави Рей.
	— Кой е той?
	— Чакай да проверя… — Чух Рей да разлиства някакви книжа. — Уилям Бут. Съдия от близо двайсет години. Голям почитател на закона и реда.
	— Не ми звучи добре — казах аз.
	— Ще видим. Вие двамата идете утре в съдебната зала. Пенкейк ще продължи да събира информация за момичето. Ще ви кажем какво сме открили.
	— Още нещо — добавих аз. — Братята на момичето вдигат доста шум. Говорят с пресата и обясняват какъв мръсник е Форд.
	— Това се очакваше.
	— Ако се вярва на онова, което Ебърсол е чул, чичо им бил опасен тип.
	— Ще го проучим.
	— Добре.
	— И умната — каза Рей и затвори.


>	6

	Двамата с Никол закъсняхме с няколко минути за срещата в бистро „Мистър Би“. Вината беше нейна. Преоблече се няколко пъти, докато аз си седях невинно на ръба на леглото по черни боксерки и се наслаждавах на шоуто. Как можех да го пропусна? Никол изпробва няколко чифта джинси в различни цветове и накрая се спря на бели, които комбинира с тъмнозелена блуза. Завъртя се на триста и шейсет градуса пред огледалото и ме попита:
	— Така ли ще ходиш?
	— Защо не?
	— Няма ли да си обуеш панталон поне?
	— Преди малко искаше да го събуя.
	Тя поклати глава. Но беше права. Затова се облякох. Джинси, черна тениска и маратонки. Готово.
	Бързо стигнахме до „Мистър Би“. Намираше се от другата страна на улицата. Влязохме през големите стъклени врати. Във фоайето ни посрещна привлекателна девойка — изглеждаше на не повече от петнайсет — облечена с черен панталон и бяла блуза. Усмихна ни се иззад рецепцията и каза:
	— Добре дошли в „Мистър Би“. — Усмивката й беше искрена и сърдечна. — С какво мога да ви помогна? — попита тя.
	— Мисля, че резервацията е на името на Мартин Ебърсол — каза Никол.
	— Да. Останалите вече са тук. Моля, последвайте ме.
	Тя ни поведе към уединено сепаре в дъното на салона. Беше облицовано със зелена кожа. Ебърсол и близначките Тара и Тигън Джеймс вече пиеха вино. Никол прегърна момичетата и ме запозна с тях.
	— Извинявам се за закъснението — каза тя, докато сядаше. — Джейк трудно избра какво да облече.
	Моля? Понечих да възразя, но реших да си замълча. Усмихнах се и седнах.
	— Изглежда симпатичен — каза Тигън.
	А може би Тара?
	Наистина изглеждам симпатичен. Дори готин по скромното ми мнение.
	— И готин — добави сестра й. — Точно както ти ни го описа.
	— Така ли? — попитах аз.
	Вместо отговор получих вдигане на рамене и усмивка от Никол.
	Сервитьорът ни се материализира отнякъде, връчи на двама ни по едно меню и взе поръчките ни за напитки.
	— Нещо ново от Рей? — попита Ебърсол.
	Поклатих глава.
	— Нищо, което да не знаеш, но с Пенкейк продължават да ровят.
	— Пенкейк? — учуди се Тара.
	Или беше Тигън.
	Опитах се да обясня необяснимото. Томи Джеферс, известен като Пенкейк. Едър червенокос тип, който е доста по-интелигентен, отколкото подозират онези, които съдят единствено по външността му. Прилича на огромен глуповат спортист, но компютърните му умения са легендарни. Може да проникне в бази данни, които повечето хора смятат за недостъпни. Да не говорим колко полезно е да бъде на твоя страна по време на улично сбиване. Масивен гръден кош, големи ръце, железни юмруци, които умееха да причиняват болка в случай на необходимост.
	— Май е сладък — каза Тара/Тигън.
	Никога не бях чувал някой да описва Пенкейк като сладък. Симпатичен? Определено. Дори любезен. Но понякога плашещ.
	— Заплювам си го — каза едната близначка.
	— Не може — отвърна сестра й. — Мой ред е.
	— Твой ред? — попитах аз.
	Двете се засмяха едновременно.
	Онази, която седеше вляво, обясни:
	— Имаме сделка.
	— Не съвсем — възрази другата.
	— Напротив!
	— Винаги правиш така!
	Близначката отляво отпи глътка вино.
	— Това е самата истина.
	Бяха неотразими. На живо изглеждаха много по-красиви, отколкото на плакатите или в таблоидите. Прави руси коси, почти като на Никол, сини очи, почти като на Никол, и стегнати тела, като тялото на Никол. Освен това бяха абсолютно еднакви. Дори дрехите им (изцяло черни) и бижутата им (семпли златни колиета) бяха еднакви. Познавах няколко двойки идентични близнаци, но винаги успявах да открия някакви едва забележими разлики. Не само в дрехите или маниерите, но и в лицето. Но Тара и Тигън изглеждаха, движеха се, говореха, смееха се и правеха всичко останало, сякаш едната беше отражение на другата.
	— Извинете — казах аз, — но коя от вас коя е?
	Засмяха се едновременно.
	— Аз съм Тара — каза близначката отляво. — А Тигън е по-малката ми сестра.
	— По-малка с една минута — обади се Тигън.
	— По-скоро, с три.
	— Все тая.
	И така, Тара седеше отляво, Тигън отдясно. Щях да се справя, стига да не мърдаха от местата си.
	Сервитьорът ни се върна с виното на Никол и моето уиски. Попита дали сме готови да поръчаме храна, но Ебърсол отвърна, че не сме прегледали менюто. Сервитьорът кимна, обеща да се върне след малко и се отдалечи.
	— Не се притеснявай — успокои ме Тара. — Никой не може да ни различи.
	— И те предупреждаваме, че непрекъснато се възползваме от това — добави Тигън.
	Тара: Побърквахме учителите.
	Тигън: И момчетата.
	Тара: О, да!
	— Излизали сте с едни и същи момчета? — попитах аз.
	Тигън: Понякога и те…
	Тара: … не успяваха да открият разликата.
	Тигън: Ако не и никога.
	Тара: Да, никога не успяваха.
	Тигън: Е, имаше един Джими… как му беше фамилията…
	Тара: И той не разбра.
	Тигън: Не съвсем.
	— Не съвсем? — учудих се аз.
	Тигън: Тара излизаше с един начинаещ актьор. Джими… ъъъ… някой си.
	Тара: Така и не успях да запомня фамилията му.
	Тигън: Аз също.
	— Но той ще остане приятно изненадан, като разбере, че ви е направил толкова силно впечатление — отбелязах аз.
	Тигън: Не се оплакваше. Но Тара бързо се отегчи от него.
	Тара: След две срещи.
	Тигън: Смятах, че е готин…
	Тара: … и когато ме покани на следващата среща…
	Тигън: … отидох аз.
	Кимнах.
	— И той не разбра?
	Тара: Абсолютно не.
	Тигън: Но спомена, че сексът е бил по-добър.
	Тара: Винаги казваш така.
	Тигън: Казвам самата истина.
	Тара: Това е, защото си по-голяма мръсница.
	Тигън: Да бе, да.
	Останах доволен, че прекратиха спора, преди да се появи сервитьорът. Поръчахме си, той взе менютата и отново ни остави сами.
	— Разбрах, че сте ходили в ареста, за да се видите с Кърк — каза Никол.
	Тигън: Не стигнахме кой знае колко далече.
	Тара: Държаха се ужасно.
	Тигън: Но не и онзи, готиният.
	Тара: Русокос, синеок и със…
	Тигън: … страхотно…
	Тара: … тяло.
	Тигън: Да не говорим за униформата му.
	Имах чувството, че ще ми се завие свят, докато въртях непрекъснато глава ту към едната, ту към другата. Близначките бяха издигнали в изкуство навика си всяка от тях да довършва мисълта на другата.
	— С две думи — намеси се Ебърсол, — близначките изпробваха магията си върху въпросното ченге и за малко да се получи. Мисля, че го бяхме спечелили на наша страна. Сержантът обаче се оказа съвсем друг случай.
	Тара: Нямаше чувство за хумор.
	Тигън: Никакво.
	— Позволете да ви попитам нещо — казах аз. — Доколкото разбрах, познавате Кърк доста добре, нали?
	Тигън: Откакто бяхме на четиринайсет.
	Тара: От самото начало на „Космически приключения“.
	— Как смятате? — продължих. — Възможно ли е да го е направил?
	— Абсурд! — отвърнаха едновременно те.
	Тара: Кърк никога не би…
	Тигън: … направил нещо подобно.
	— Познавахте ли момичето? Кристи Гидри?
	Двете вдигнаха глави в перфектен синхрон. Дори дует професионални мажоретки биха им завидели.
	— И?
	Тара погледна сестра си, поколеба се и каза:
	— Харесвахме я.
	— Красива, умна, забавна — добави Тигън.
	— Някакво напрежение между двамата? — попитах аз.
	Тигън поклати глава, докато прибираше зад ухото си непослушен кичур от иначе безупречната си коса.
	— Тя харесваше Кърк. Определено.
	— Мисля, че беше влюбена — обади се Тара. — А това никога не е добра идея, когато става въпрос за Кърк.
	— Защо? — учудих се аз.
	— Разбил е много сърца — обясни Тигън. — Кърк никога не влага чувства. Търси само временно развлечение. Жените, с които излизаше, определено си падаха по него, но той никога не се влюбваше.
	— Не се ръководеше от любов, а от похот — добави Тара.
	— Да разбирам ли, че това му е било навик? Да си намира компания, докато снима поредния филм.
	— Точно така — съгласи си Тигън. — Но от друга страна, така правят всички актьори.
	— Не ни разбирай грешно — каза Тара. — В това няма нищо нередно или престъпно. Ако не друго, Кърк поне е очарователен.
	Тигън кимна в знак на съгласие.
	— И красив. Готин. Неустоим.
	Усмихнах се.
	— Струва ми се, че вие двете също си падате по него.
	Тара: И още как!
	Тигън: Но го обичаме като брат.
	Тара: Който винаги се грижеше за нас.
	Тигън: Понякога дори прекалено. Неведнъж е прогонвал момчетата, е които сме възнамерявали да излезем. Стига да преценеше, че са лоши актьори.
	Тара: Така си е. И обикновено се оказваше прав.
	Тигън: Особено за момчетата, които ти сваляше.
	Тара: Така ли? Сякаш на теб не ти се е случвало.
	Тигън се намръщи подигравателно на сестра си и каза:
	— Но трябва да добавя, че Кърк обикновено спеше с някое момиче само един-два пъти, а Кристи се задържа цяла седмица. Това означава, че си е паднал по нея.
	— Тоест тя се различаваше от останалите, с които е бил? — попитах аз.
	Тигън ме погледна.
	— Мисля, че да. — Обърна се към Тара и добави: — Тя беше първата, за която допуснах, че може да го открадне.
	— Да го открадне?
	— От нас — поясни Тара.
	— Ние също сме загрижени за него — каза Тигън с усмивка. — Нали ни е като по-голям брат.
	— Абсолютно — кимна Тара.
	— Излиза, че сте доста близки — казах аз.
	Тигън завъртя леко виното в чашата си, отпи и заяви:
	— Страшно много го обичаме.
	Храната ни пристигна. Оказа се великолепна. Разбира се, в Ню Орлиънс никога не бях попадал на зле приготвена храна. Особено в „Мистър Би“. Докато вечеряхме, обсъждаме предстоящото съдебно заседание. Ебърсол заяви, че трябва да пристигнем рано в съдебната зала. Очакваше съдът да се превърне в същински цирк, обсаден от репортери и фенове на Кърк Форд, но добави, че Корнблат ни е запазил места точно зад масата на защитата.
	Щяхме да наблюдаваме събитието от първия ред.


>	7

	Кафе дю Монд. Няма друго такова място. Всеки път, когато идвам в Ню Орлиънс, непременно се отбивам в това кафене заради креолските понички и кафето от цикория. Тези два аромата властваха под зелената тента, покрила вътрешния двор, който жужеше от разговори. Минаваше осем и Кафе дю Монд бе пълно както обикновено, но двамата с Никол успяхме да открием една масичка до парапета. Навън, на тротоара, се вихреше уличен актьор, пременен като клоун, който майстореше животни от балони и ги връчваше на развълнуваните хлапета, скупчили се около него. Родителите хвърляха банкноти в алуминиевата кофичка пред краката му. Напълно в духа на свободното предприемачество.
	Нашата сервитьорка, Пати според името на табелката й, застана пред нас с бележник и химикалка в ръце. Върна се отново само две минути след като й поръчахме, и ни поднесе плато понички, поръсени с пудра захар, и две димящи чаши кафе. Конвейерът в Кафе дю Монд се въртеше по-бързо от обичайното. Обслужването бе любезно, дружелюбно и ефикасно. Парите не биваше да спят. Пати ни попита дали желаем още нещо и след като казахме „не“, тя се отдалечи с лека валсова стъпка.
	Посещението в това заведение има една особеност. Не можете да ядете креолски понички, без да поръсите дрехите си с пудра захар. Просто не е възможно. Никол се справи по-добре от мен, но въпреки това тъмнозелената й блуза изглеждаше като посипана със сняг коледна елха.
	— Искаш ли да изчистя захарта от гърдите ти? — предложих аз.
	— Добре, но ако я оближеш.
	Не беше лоша идея, обаче неосъществима тук. Не казах нищо, само извъртях очи.
	— Не можах да се сдържа — каза Никол.
	Беше коварна.
	Оставаше час до срещата с Корнблат и Ебърсол, след което лимузината им щеше да ни отведе до съдебната зала, където щеше да бъде повдигнато обвинение на Кърк. А Корнблат щеше да пледира за освобождаване под гаранция. Разбира се, поничките бяха достатъчна причина да посетим Кафе дю Монд, но се надявах да попаднем на някого, който да ни каже нещо повече за Кристи Гидри. Тя бе работила тук и би трябвало да има приятели сред персонала. Когато Пати, сервитьорката ни, се върна, аз я попитах дали е познавала Кристи.
	Тя се поколеба, после отговори:
	— Чух какво се е случило. Искам да кажа, че всички знаят. Ужасно нещо! Беше толкова мило момиче. — Погледна към улицата и добави: — Още не мога да повярвам.
	— Познавахте ли я? — попита Никол.
	— Да. Не добре, но я познавах.
	— А кой беше по-близък с нея? — поинтересувах се аз.
	— Защо питате?
	— Разследваме убийството й.
	Тя се поколеба.
	— Не приличате на ченгета.
	— Защото не сме — отвърна Никол. — Ние сме частни детективи.
	Частни детективи. Отрони се от езика й толкова естествено, сякаш го бе изричала милион пъти. Определено се вземаше много на сериозно. Рей бе създал същинско чудовище.
	— О! — възкликна Пати, като че ли това отговаряше на въпроса й. — Може би трябва да говорите с Глория. Двете с Кристи бяха приятелки.
	— Тя на смяна ли е в момента?
	Пати се огледа.
	— Да, тук е някъде. Ще я намеря и ще я пратя.
	— Благодаря.
	Тъкмо приключихме с поничките и започвахме да изтръскваме захарта от дрехите си, когато Глория се появи. Беше дребничка, с абаносова кожа, пухкави бузки и изразителни тъмни очи.
	— Пати каза, че сте искали да поговорим.
	Представих себе си и Никол.
	— Дали времето и мястото са подходящи за разговор?
	— Не особено, но ще се справя.
	Двойката на съседната маса се опита да привлече вниманието й. Тя вдигна пръст, жест, който означаваше: „Една секунда“.
	Пати дойде и докосна рамото на Глория.
	— Аз ще се погрижа за тях.
	— Благодаря. — Глория отново насочи вниманието си към нас. — Вие сте частни детективи, така ли?
	— Да — отвърна Никол.
	— И искате да поговорим за Кристи?
	— Само няколко въпроса — каза Никол. — Ако нямате нищо против.
	— За кого работите?
	— За моя чичо. Той е изпълнителен продуцент на филма, който се снима тук.
	— Тоест вие се опитвате да помогнете на онзи мръсник, който уби Кристи?
	— Не съвсем — намесих се аз. — Просто се опитваме да разберем какво точно се е случило.
	— Ще ви кажа. Той я е убил.
	— Може би — отвърнах аз. — В такъв случай трябва да го установим със сигурност. И да разберем защо го е направил.
	Тя ме изгледа с присвити очи.
	— Кристи беше добър човек. Не заслужаваше подобна съдба.
	— И ние чухме същото — кимнах аз.
	— Повярвайте ми, беше прекрасно момиче. — Очите на Глория се насълзиха. — Какво ви интересува?
	— Срещали ли сте Кърк Форд?
	— Разбира се. Идваше тук, пръскаше пари наляво и надясно, раздаваше усмивки… Хората го зяпаха. Държеше се като кинозвезда. Каквато всъщност е…
	— Какво беше мнението ви за него до вчерашния ден? — попита аз.
	— Това вече не е актуално. Нещата се промениха.
	Изчаках я да продължи. Тя въздъхна, изтри очи с опакото на дланта си и каза:
	— Истината е, че успя да омае и мен. Изглеждаше симпатичен и се държеше мило.
	— Ами Кристи? — попита Никол. — Тя какво изпитваше към него?
	— Хлътна до уши. Май беше решила, че това е любовта на живота й.
	— Нищо чудно да е било така.
	Глория се изсмя кратко, но силно.
	— Кърк е намерил странен начин да го покаже, не мислите ли?
	— А как се отнасяше с нея? — продължих да я разпитвам аз.
	— Не съм сигурна. Но и той ми изглеждаше влюбен. Искам да кажа… двамата седяха ей там — тя махна с ръка към ъгловата маса — и се гледаха в захлас. Направо ми ставаше неудобно.
	— Някакви скандали? Проблеми?
	— Не съм била свидетел на подобно нещо. А и Кристи казваше, че се отнася с нея като с принцеса. Разбира се, казах й, че най-вероятно сваля така всички момичета. — На устните на Глория се появи лека усмивка и тя се замисли за кратко. — Кристи обаче не се съгласи. Заяви, че той не бил сваляч.
	— А наркотици? — попитах аз. — Кристи вземаше ли нещо?
	Глория поклати глава.
	— Не. Никога.
	Хвърлих поглед към Никол.
	— Какво знаете за семейството й? Разбрах, че братята й вдигат доста шум.
	— А вие не бихте ли го правили на тяхно място? Ако убият сестра ви. Няма ли да побеснеете?
	— Разбира се — отвърнах с усмивка.
	— Робърт и Кевин не са от хората, с които бихте искали да си имате работа. Не са особено умни, но са едри и проклети.
	Клоунът с балоните бе събрал цяла тълпа хлапета около себе си, които така се кикотеха и пищяха, че не успявах да се концентрирам. В първата минута ми се сториха забавни, но вече ми ставаха досадни. Обаче, изглежда, те не притесняваха Никол.
	— А родителите й? — попита тя.
	— Покойници са. Майка й умряла, когато Кристи била малка, на пет-шест. Мисля, че от рак. Не говореше много за нея, само от време на време казваше, че много й липсва. А после Кристи била в гимназията, когато пиян шофьор ударил колата на баща й и го убил на място. На път за работа. Рано сутринта. — Глория поклати глава. — Някои хора тук пият непрекъснато. Сутрин, обед, вечер, няма значение. — Тя избърса ръце в кърпата, която бе подпъхнала в колана на престилката си. — След това чичо й поел грижата за нея и братята й.
	— Кой е той?
	Глория ме изгледа така, сякаш бях изрекъл голяма глупост.
	— За детективи знаете доста малко.
	— Затова задаваме въпроси — усмихнах се отново.
	Това като че ли я накара да омекне.
	— Съжалявам. Просто ми се събра твърде много.
	— Разбирам. Аз също загубих майка си като малък.
	Очите й проблеснаха отново.
	— Чичото се казва Тони Гидри. Опасен човек. Не бихте искали да се изпречите на пътя му, когато е ядосан.
	— Вие сте вторият човек, който ни го казва — обади се Никол.
	— Повярвайте ми, самата истина е.
	— Какво означава „опасен“? — попитах аз.
	— Не му е чиста работата. Говори се, че е свързан с мафията.
	— С мафията? — учуди се Никол. — Смятах, че тези неща са останали в миналото.
	Последва нов кратък смях.
	— Къде си мислите, че се намирате? Това е Ню Орлиънс. Хазарт, алкохол, дрога, стриптийз барове… Мафията има пръст във всичко това.
	— И чичо Тони също си е топнал пръста в меда? — попитах.
	— Нямам представа с какво се занимава и имам достатъчно здрав разум, за да не се интересувам — отвърна Глория, помълча и добави: — Трябва да се връщам на работа.
	— Благодарим ви, че ни отделихте време — каза Никол. — Много ни помогнахте.
	— Не знам дали съм ви помогнала, но на ваше място бих стояла по-далече от братята, както и от Тони и неговите горили. За да не ви извадят от водите на Мисисипи някой ден.
	Каква успокоителна мисъл.
	Глория се извърна и се накани да си тръгне, но аз я спрях с въпроса:
	— Кристи имаше ли приятел, преди да се запознае с Кърк?
	Тя се обърна към мен.
	— Да, Оуен Вон. Добро момче. Смятах, че двамата ще останат дълго заедно. Излизаха от години…
	— Но?
	— Той постъпи като повечето мъже. Изневери й. И тя го заряза.
	— Кога се случи това?
	Глория се опита да си припомни и отвърна:
	— Преди няколко месеца.
	— А той как го прие? — попита Никол.
	— Зле. Дойде тук и започна да я моли да му прости. Обясняваше й, че е направил глупава грешка. Тя се съгласи с това, но отказа да се съберат. — Глория въздъхна. — Той обаче продължи да идва и да се опитва да си я върне.
	— Беше ли разстроен? — поинтересувах се аз. — Разгневен? Нещо подобно?
	Тя поклати глава.
	— Не точно разгневен. Оуен не е от хората, които кипят от гняв. По-скоро беше съкрушен.
	— С други думи, не я е заплашвал — каза Никол.
	— Не е в стила му.
	— А какъв точно е стилът му?
	— Нали разбирате… тих, кротък… много вежлив. Това поне е моето впечатление. Но знам ли, ето че се излъгах в преценката си за Кърк Форд.
	— Имате ли представа как можем да се свържем с Оуен? — попитах аз.
	— Баща му има автосервиз близо до Еспланад Авеню. „Вонс Мотър Уъркс“ или нещо такова. Оуен работи там.
	Никол се пресегна и докосна ръката на Глория.
	— Искрено съжалявам за твоята приятелка.
	Момичето стисна очи за миг в опит да удържи сълзите си, подсмръкна и каза:
	— Да, животът понякога е много гаден.
	След което се обърна, тръгна между масите и се скри в кухнята.


>	8

	Марти Ебърсол очакваше да завари истински зоопарк в съдебната зала. И го получи.
	Сградата на Областния наказателен съд заемаше голям парцел, простиращ се между четири улици. Централният му вход бе откъм Тюлейн Авеню, в квартал, застроен с тесни двуетажни къщи. Коринтската колонада отпред му придаваше известна монументалност. Същото се отнасяше и за потъмнялата от времето двукрила врата. Медиите бяха добре представени от оператори с камери на рамо и елегантни репортерки, които се блъскаха, за да заемат по-добра позиция, готови всеки момент да се включат в ефир. Пред съда имаше поне хиляда души.
	Тълпата изпълваше цялото стълбище, както и тревните площи около него. Неколцина униформени полицаи се бяха строили в редица покрай бордюра в напразен опит да удържат множеството да не прелее на уличното платно. Доколкото успях да видя, можеха да се похвалят с частичен успех. Колите по „Тюлейн“ пъплеха едва-едва, тъй като шофьорите натискаха рязко спирачки, за да не блъснат поредния пешеходец, втурнал се да пресече, за да се присъедини към зяпачите.
	— Ама че лудница! — възкликна Никол.
	— Аха.
	— Как ще минем през тази тълпа?
	— Като наведем глави, вървим право напред и избягваме зрителен контакт.
	— Не мисля, че ще свърши работа — засмя се тя, погледна през прозореца и отбеляза: — Напомня ми за тълпата пред замъка на доктор Франкенщайн. Трябват им само факли и вили.
	В думите й имаше известна доза истина. Порядъчните жители на Ню Орлиънс изглеждаха разделени на два лагера. Едните издигаха плакати в подкрепа на Кърк или постери с усмихнатото му лице, а другите размахваха лозунги, с които го обявяваха за педофил, сексуален маниак и убиец. Нищо не е в състояние да раздели един град така, както шумно разследване на убийство. Особено ако в престъплението има и сексуален елемент. Надявах се крясъците и обидите, които си разменяха двата лагера, да си останат на вербално ниво и да не прераснат във физически сблъсък. Особено когато трябваше да си проправяме път сред тълпата.
	Когато лимузината спря, двамата с Никол последвахме Ебърсол и близначките, които се движеха по тясната пътека, разчиствана от полицаите. Отвсякъде се носеха викове, кои възторжени, кои обидни. Някои се опитваха да привлекат вниманието на Тигън и Тара, като протягаха тефтерчета и ги молеха за автографи, други ги посрещаха с гневни погледи и недоволни крясъци, сякаш всички ние бяхме виновни заради това че познаваме Кърк или сме свързани по някакъв начин с него. Стиснах здраво ръката на Никол, докато се провирахме към вратата.
	Вътре беше по-спокойно. Охраната беше по-солидна. Десетина униформени и четирима тежковъоръжени от специалните части — тактическа екипировка, автоматични оръжия, напрегнати погледи и никакви усмивки — ни насочиха към масичка, охранявана от две ченгета. Те провериха документите ни за самоличност и сравниха имената ни със своя списък. Запитах се дали, ако имената ни не бяха попаднали в него, щяха да ни ескортират навън, да ни надянат белезници или направо да ни застрелят. И трите варианта ми се струваха еднакво вероятни. На пръв поглед полицаите не изглеждаха особено напрегнати. Опитваха се да си придадат лежерен вид, но скованите им изражения говореха за друго. Всъщност един от тях ми се стори леко разсеян. Погледът му сновеше между близначките и Никол. Искаше ми се да му кажа да спре да точи лиги — къде ли бях чувал този израз? — но тъй като беше въоръжен, реших да не си отварям устата.
	За щастие, преминахме и през следващата проверка — метални детектори, ръце по тялото, ровене в чантите — след което бяхме ескортирани до дълъг коридор, който водеше до съдебната зала. Преди да влезем вътре, телефонът на Никол иззвъня. Тя вдигна, след което се отдалечи няколко крачки от нас с телефон, допрян до ухото. Говори в продължение на няколко минути, прибра телефона в джоба си и се върна при нас.
	— Чичо Чарлс — обяви тя. — Питаше как се развиват нещата. И каза, че няма да може да дойде скоро.
	— О!
	— Имали сериозен проблем на снимачната площадка. Собственикът на имота заплашвал да ги изхвърли. Чичо Чарлс обаче смята, че онзи просто се опитва да измъкне още пари.
	— Ах, тези пари.
	— Както и да е, снимките са прекратени, докато не се уреди въпросът.
	— Ах, тези французи. Сигурно е бесен. Две продукции зациклят…
	— … а сметките продължават да се трупат.
	Когато влязохме в препълнената съдебна зала, над която се носеше тихо еклектично жужене на множество гласове, всички погледи се насочиха към нас. Или по-скоро, към Никол и близначките.
	Бен Корнблат ни посрещна, здрависа се с Ебърсол и мен и прегърна момичетата през парапета, който разделяше масата на защитата от зрителите. Беше висок, с гъста черна коса и елегантен тъмносин костюм — „Армани“ или нещо подобно, но определено скъп — с бяла риза и червена вратовръзка. Излъчваше власт и самоувереност. Корнблат беше голям играч, дума да няма.
	Той ни запозна с Уолтън Грийн, местния адвокат, когото беше наел. Грийн бе слаб и жилав, с кестенява коса, която се нуждаеше от гребен, и поизносен бежов костюм, поне с един размер по-голям от неговия.
	Прокурорът се оказа привлекателна стройна жена, която се бе подпряла на парапета и разговаряше с трима мъже. Двама от тях бяха много едри младежи с каменни изражения. Най-вероятно братята. Третият беше по-възрастен — нисък и набит, с прошарена на слепоочията черна коса. Носеше тъмносин раиран костюм с жилетка. Най-вероятно Тони Гидри, чичото. Макар той да не ни погледна дори за миг, а да продължи да разговаря с прокурорката, останах с усещането, че по-голямата част от вниманието му е насочена към нас. Предположих, че ни преценява с периферното си зрение. А също и че ще се окаже точно такъв, какъвто го бе описала Глория, сервитьорката от Кафе дю Монд. Опасен. Безгрижното изражение и спокойно отпуснатите ръце му придаваха вид на човек, който е свикнал да държи всичко под контрол. Дори съдебната зала. Запитах се дали това се отнася и за съдията, когото все още не бяхме видели.
	Двамата братя бяха нещо съвсем друго. Изгледаха ни с присвити очи и здраво стиснати челюсти. Несъмнено ние бяхме врагът. Намираха за излишно Кърк Форд да бъде съден. С радост биха го завлекли навън, за да го качат на бесилка. Не само него, но и всички, които се обявят в негова защита.
	В един момент колективният им поглед ни напусна и се насочи към вратата вляво от съдийската маса. Влезе Кърк, придружен от пристава. Беше облечен с бежов костюм и синя риза, но без вратовръзка. Поне не беше в затворнически гащеризон и не носеше белезници. Улови погледа на Никол и се усмихна едва-едва.
	Тя се приведе към мен и прошепна:
	— Изглежда уплашен.
	Така беше. Лицето му бе изопнато, устните — здраво стиснати, очите — широко отворени, дори леко изцъклени.
	— Затова пък има хубав костюм.
	— Не се съмнявам, че това е работа на Корнблат — отвърна Никол. — Вероятно е оказал натиск върху съдията.
	— Вероятно. Защото затворническият гащеризон вече предполага вина.
	Никол беше права за едно. Въпреки обстоятелствата, въпреки очевидния страх, който изпитваше, Кърк наистина бе красив. Никоя друга дума не бе достатъчна, за да опише външността му. Имам предвид, че бях виждал лицето му във филми или по кориците на списания, но на живо то бе много по-изразително. Той притежаваше онова излъчване, онази харизма, които го превръщаха в суперзвезда. Зачудих се дали, ако се стигнеше до гласуване от страна на съдебните заседатели, те щяха да го приемат като утежняващо вината обстоятелство, или щяха да отстъпят пред чара му. От фактите, с които разполагахме до момента, стигнах до извода, че Кърк трябва да се надява на второто.
	Той мина зад масата на защитата, здрависа се с Корнблат и Грийн и зае мястото си, като оправи яката на ризата си. Нито веднъж не погледна към масата на обвинението.
	— Всички да станат! — излая приставът.
	Появи се съдия в черна тога, почитаемият Уилям Бут, качи се на подиума, седна на мястото си и нареди:
	— Моля, седнете.
	Представлението започна.
	След като минаха предварителните юридически алабализми, съдията помоли обвинението да изложи своите аргументи. Привлекателната стройна дама се представи като помощник областен прокурор Мелиса Моринг и веднага се нахвърли срещу Кърк. Само той и момичето били в апартамента, вратата била заключена, никой друг нямал достъп и прочее.
	Това не беше съвсем вярно. Ебърсол имаше карта. Макар че — според него, разбира се — бе влязъл в апартамента едва след като криминалистите бяха снели отпечатъци. Възможно ли бе и още някой да е влизал? Възможно ли бе тези електронни карти да се копират по някакъв начин? Отбелязах си наум да попитам Рей. Той вероятно знаеше. А Пенкейк със сигурност знаеше.
	Моринг продължи да обяснява, че жертвата е била умъртвена по особено жесток начин. Удушена. Тя била млада и наивна, животът бил пред нея. Изкушила се от звездната слава и станала жертва на манипулациите на „обигран сексуален хищник“, чието минало се отличавало с подобен модел на поведение. След което заяви, че неспособността на Кърк „да си спомни тези трагични събития“ е твърде „удобна“. Продължи с думите, че „избирателната амнезия е единственото му оръжие“, и приключи с твърдението, че Кърк има неограничени финансови възможности, не е местен, обвинен е в убийство и съществува значителен риск да се укрие. Затова помоли съдията да го остави в ареста без право на освобождаване под гаранция.
	Помощник областният прокурор Мелиса Моринг определено си знаеше работата. Дори на мен започна да ми се струва, че Кърк е виновен. Но това внушение ли бе или истина?
	Дойде ред на Корнблат.
	Той възрази по всеки пункт от тезата на обвинението, като го обори бързо и ефективно. Направи го без театрални ефекти, невъзмутимо и професионално. Според него Кърк бе напълно невинен. Бил прекалено упоен — дали от наркотици или алкохол, не стана ясно — за да убие когото и да било. Двамата с жертвата били пълнолетни и поддържали интимна връзка напълно доброволно. Съдебният лекар все още не бил определил причината за смъртта, следователно твърдението, че жертвата е удушена, било „чиста спекулация“. И накрая, нямало никаква опасност Кърк да избяга, защото лицето му било познато на целия свят. Корнблат го сравни с Елвис Пресли и Мохамед Али. Кърк не можел да отиде никъде, без да привлече внимание. Тълпата пред съдебната зала била достатъчно доказателство. Той бил професионалист, работел всеки ден по заснемането на филма, а това носело приходи на местната общност. Той бил напълно невинен и нямал никакво намерение да се укрива, тъй като сам искал случаят да се разреши колкото се може по-скоро. Затова Корнблат поиска мярката за неотклонение да е подписка или в краен случай гаранция, като изрази надеждата сумата да бъде разумна.
	Съдия Бут свали очилата си, разтърка едното си око с кокалчето на показалеца си и ги върна на мястото им. Прелисти някакви книжа, вдигна глава и погледна иззад очилата си, които се бяха плъзнали към върха на носа му. Накрая заяви с мрачно изражение:
	— Прочетох доводите на обвинението и на защитата, изслушах и техните ясни и кратки изложения. — Съдията се поколеба и огледа залата. — Случаят е труден. И определено е привлякъл общественото внимание. Оценявам позицията на прокуратурата. Това е случай на убийство. Обвиняемият разполага с практически неограничени ресурси. И излизането му от ареста по принцип крие сериозен риск. От друга страна обаче, много добре знаем кой е обвиняемият. И на каква популярност се радва. Съгласен съм, че това намалява шансовете му да избяга. Разбирам и че престоят му в ареста би навредил не само на филмовата компания, но и на хората, които е наела за снимките в нашия прекрасен град. — Съдия Бут подреди листата пред себе си, свали очилата си и опря лакти на масата. — Решението ми е следното: определям на обвиняемия гаранция от три милиона долара. Господин Форд ще предаде паспорта си и няма да има право да напуска града. — Съдията се облегна и попита: — Някакви възражения?
	Забелязах, че раменете на Кърк мигом се отпуснаха и той наведе глава. Зачудих се дали ще се разплаче. За хубавите мъже като него престоят в ареста или затвора винаги е труден. Особено ако са знаменитости. Все ще се намери някоя откачалка, която ще иска да се прочуе, като го пребие. Или по-лошо.
	Корнблат отговори незабавно:
	— Приемаме решението ви, господин съдия.
	Моринг се поколеба, след което погледна назад през рамо. Чичо Тони й кимна едва забележимо. Тя се обърна към Бут и заяви:
	— Съгласни сме, господин съдия.
	Интересно, интересно… Чичо Тони определено беше човек с връзки. Накара ме да се зачудя колко дълбоко са проникнали пипалата му в областната прокуратура, а може би и в съда.
	Спомних си отново думите на Глория. _Не бихте искали да се изпречите на пътя му, когато е ядосан._ А също и: _свързан е с мафията_. Което повдигаше друг въпрос — защо той ще иска предполагаемият убиец на неговата племенница да излезе на свобода? На улицата. Защото там ще бъде по-уязвим ли?
	Подозирах, че Тони е в състояние да се добере до Кърк и в килията му. Но излизането му от ареста отваряше повече възможности. Да, ситуацията можеше да приеме много неприятен обрат.
	Би ли могъл Тони да ликвидира световна знаменитост? Човек, който е свързан с него, макар и посредством Кристи? Защото това би привлякло вниманието на ченгетата. Но гледайки колко спокойно и невъзмутимо се държи, предположих, че е правил и по-лоши неща. И очевидно се бе измъквал.


>	9

	След края на съдебното заседание последвахме тълпата, която заля коридора. Корнблат се отдалечи от нас и заобикалящата ни суматоха, за да проведе няколко разговора. Долових нечие присъствие зад гърба си, обърнах се и видях двамата братя. В залата ми се бяха сторили едри, но трябва да призная, че сега, когато стояха пред мен и Никол, изглеждаха още по-внушителни. Във всеки случай, по-масивни. И двамата бяха над метър и осемдесет, тоест с десетина сантиметра по-ниски от мен, но доста по-тежки. Сто и десет-петнайсет килограма срещу моите осемдесет и пет или малко повече след снощната вечеря в „Мистър Би“. Къде беше Пенкейк, когато имах нужда от него?
	— Значи вие сте с убиеца — каза единият.
	Не мисля, че задаваше въпрос, но въпреки това очакваше отговор.
	— Зависи какво имате предвид под израза „с убиеца“ — отвърнах аз.
	— Вие сте от ония холивудски типове.
	Никол застана до мен и по всичко личеше, че е готова да се разправя с него. Вирната брадичка, изправени рамене, прекрасни очи, святкащи от възмущение. Ако от тях можеше да изстреля мълнии, щеше да го направи и да изпепели братята. Докоснах ръката й, за да й подскажа, че моментът не е подходящ за скандал или нещо по-лошо.
	— Дори не го познавам — казах аз.
	Това внесе смут в редиците им. Определено не беше отговорът, който очакваше. Братът наклони глава на една страна. Когато се съвзе от изненадата, попита:
	— Защо сте тук тогава?
	Преди да отговоря, към нас се приближи як мъж, който потупа по рамото брата, с когото разговарях. Беше облечен с джинси, бяла риза с разкопчана яка и синьо спортно сако. Носеше слънчеви очила.
	— Тони иска да ви види — каза той. — Веднага.
	Мъжът дори не погледна към нас, не показа по никакъв начин, че е забелязал присъствието ни. Говореше с невъзмутимо изражение, нито намръщено, нито ведро. Напомни ми за Рей.
	Братята ни изгледаха гневно и последваха мъжа, който ги отведе при чичо им. Той разговаряше с друг мъж, облечен по същия начин, вероятно някоя от горилите му. В следващия момент Тони ме погледна с безизразно лице. Погледът му се задържа върху мен само за секунда, след което се насочи към братята. Очите му бяха присвити, челюстта — здраво стисната. Определено не изглеждаше щастлив.
	Двамата с Никол се отправихме към Корнблат, който се бе облегнал на стената с долепен до ухото телефон. Нареждаше на някого да вземе паспорта на Кърк, който се намирал в горното ляво чекмеджето на бюрото в дома му, и да го занесе в полицейското управление на Лос Анджелис. После се разпореди да преведат парите за гаранцията „на секундата“ и да подготвят документите за съда, за да можел Кърк да се върне на работа „час по-скоро“.
	Докато Корнблат приключваше разговора, забелязах, че Тони е притиснал племенниците си към стената и се е впуснал в оживен разговор с тях. Всъщност не можеше да се нарече разговор. Говореше само той, размахваше пръст и от време на време го забиваше в гърдите на някой от младежите. Лицето му бе каменно, а гневът почти осезаем. Интересно. Мила семейна сценка.
	Накрая Тони поклати глава, завъртя се на пети и тръгна към изхода. Двете му горили, все така невъзмутими, се отлепиха от срещуположната стена, застанаха от двете му страни и го последваха. Племенниците се затътриха след тях с увиснали рамене и наведени глави. Цялата групичка мина покрай охраната и изчезна през вратата.
	Корнблат приключи разговора.
	— Добре, машината е задвижена. Работата ми тук приключи. Поне за момента. Ще изляза, ще изнеса представление за пресата и ще се върна в Ел Ей.
	— Тръгваш ли си? — попита Никол.
	— Няма какво повече да направя — усмихна се той. — Поне нищо, което да изисква физическото ми присъствие. Ще продължа да работя по защитата на Кърк, но предполагам, че процесът ще започне след няколко седмици, дори месеци. Полицията има още работа, преди прокуратурата да внесе делото в съдебната зала. Имаме достатъчно време. Да не говорим, че Кърк не е единственият случай, по който работя.
	— Ще излезем навън заедно с теб — каза Тара.
	Днес лесно различавах близначките, тъй като Тара носеше зелена блуза, а Тигън синя. Ако бях запомнил правилно. Защото можеше да е обратното. Трябваше да си записвам подобни неща.
	Корнблат изгледа близначките и заяви:
	— Чудесно. Красивите екранни партньорки на Кърк го подкрепят. Това може да наклони общественото мнение в наша полза.
	— И аз си помислих същото — казах.
	— Да вървим тогава — кимна той.
	— Ние с Никол трябва да говорим с Дусет, полицая, който води разследването. Мисля, че очаква да се срещнем тук.
	Корнблат погледна часовника си.
	— Вие тръгвайте — добавих аз, — ние ще вземем такси и ще се върнем в хотела.
	Последва ново кимване от страна на Корнблат, след което двамата с Никол проследихме с поглед как той и близначките напускат сградата.
	— Господин Лонгли?
	Гласът прозвуча зад гърба ми. Обърнах се и видях мъж на трийсет и няколко, облечен с джинси, черна тениска и син блейзър. Отдалече си личеше, че е полицай. Беше нисък, мускулест, с оредяваща руса коса и сини очи. На колана му бе закачена златна значка.
	— Аз съм Трой Дусет.
	Здрависах се с него, представих му Никол и казах:
	— Наричайте ме Джейк.
	— Ти ли си синът на Рей Лонгли? Бейзболистът?
	Кимнах.
	— Бившият бейзболист.
	Дусет се усмихна.
	— Обещах на Рей да говоря с вас, затова предлагам да започваме.
	Делови подход. Това ми хареса.
	Дусет ни поведе по коридора и когато завихме зад ъгъла, видяхме редица столове покрай стената срещу една заключена съдебна зала. Седнахме.
	— Спомням си, че играеше за „Рейнджърс“. Беше страхотен.
	— Благодаря. Уви, не продължи дълго.
	— Но се справяше чудесно.
	— И още го прави — усмихна се дяволито Никол.
	Дусет я погледна, засмя се и отново насочи вниманието си към мен.
	— Рей е частен детектив от Гълф Шорс, нали?
	— Точно така.
	— Не го познавам, но явно има известно влияние. — Дусет сви рамене. — Регионалният директор на ФБР не ми звъни всеки ден.
	— Да, Рей има приятели в Бюрото.
	— И не се притеснява да ги използва.
	— Рей не познава чувството на притеснение — усмихнах се аз. — Когато бях тийнейджър, пропуснех ли вечерния час, веднага звънеше във ФБР.
	Това накара Дусет да се усмихне на свой ред. Изглежда, се поотпусна.
	— Какво мога да ви кажа?
	— Какво смяташ, че се е случило?
	Той си пое дъх, задържа го за секунда и издиша бавно.
	— Политиката на управлението не ми позволява да обсъждам текущи разследвания. Не и в подробности…
	— Разбирам.
	— Защо не ми кажеш какво знаеш и аз ще видя дали мога да го потвърдя или отрека.
	— Става — съгласих се аз. — Двама души в заключен апартамент. Момичето, Кристи Гидри, е открито удушено. Кърк Форд не помни нищо от случилото се. Как се справям дотук?
	— Добре.
	— Само това знаем.
	Дусет ме погледна, но не каза нищо.
	— Предполагам, че има още, нали? — попитах аз.
	— Не много.
	Кимнах.
	— Виж, тук сме, за да помогнем.
	— Да помогнете? По какъв начин?
	— Като стигнем до истината.
	Той наклони глава на една страна.
	— Досега не съм получавал помощ от частни детективи. Не смятам, че могат да бъдат полезни. Точно обратното. — Дусет се усмихна и добави: — Това е мнението и на ФБР.
	— Разбирам.
	Не казах нищо повече, а го изчаках да продължи. Накрая той заяви:
	— На пръв поглед загубата на памет от страна на господин Форд изглежда твърде удобна. Не мисля, че ще му се отрази добре в съдебната зала.
	— На пръв поглед?
	Той сви рамене.
	— Разследвам убийства твърде отдавна и знам, че обикновено най-лесният отговор е и най-правилният. Но освен това знам, че нещата невинаги са такива, каквито изглеждат.
	— Имаш съмнения?
	— Не точно. Мисля, че вината му е безспорна. Но предпочитам да оставя съзнанието си отворено и за други възможности.
	— Други заподозрени?
	— Бившият й приятел. Един от хората ми разговаря с него и се съмнява да е замесен. Сторил му се прекалено разстроен от новината.
	— Но все пак е вероятен заподозрян, нали? — попита Никол.
	— Разбира се — отвърна Дусет и се почеса по ухото. — Все още сме в самото начало на разследването и всички, свързани с Кристи или господин Форд, са заподозрени.
	— Доколкото знам, по нея няма следи от други травми — казах аз. — Освен белезите от удушването. Няма следи от съпротива, нали?
	— Не. Но Форд твърди, че са се „отрязали“, както се изрази.
	— Вино и марихуана, доколкото разбрахме.
	— Така изглежда. Намерихме две празни бутилки и три цигари. Едната изпушена наполовина.
	— Не мисля, че това е достатъчно, за да може двама души да се отрежат така — отбелязах аз.
	— Да, момчетата от лабораторията работят по въпроса. Търсят следи от други вещества. — Дусет отново наклони глава. — Това ще отнеме известно време. Поне няколко дни.
	— И няма следи от чуждо присъствие вътре?
	— Няма улики, които да сочат проникване с взлом или нещо подобно. Освен това една хотелска стая е почти като обществено място, в нея има толкова отпечатъци… Криминалистите откриха поне две дузини. Повечето вероятно принадлежат на персонала.
	— Нещо друго?
	— Да. Кърк Форд има дълбоки драскотини по ръцете и гърба.
	— Наистина ли? — попита Никол.
	— Определено. Някои изглеждат отпреди няколко дни, но има и по-пресни. Той твърди, че ги е получил по време на снимките. В блатата, където снимали някакви сцени. — Дусет сви рамене. — Може и така да е. Но съдебният лекар ще вземе проби под ноктите на Кристи с надеждата да открие чужда ДНК.
	И на мен ми беше минало през ума. Но какво от това? Изразих съмненията си на глас.
	— Но Кристи и Форд са правили секс. Ако тя го е одраскала, естествено е под ноктите й да има негова ДНК.
	Дусет отново наклони глава настрани.
	— Божичко, как не се сетих!
	— Съжалявам. Просто разсъждавах на глас.
	— Шегувам се — усмихна се той.
	— Какво можеш да ни кажеш за чичо й Тони Гидри?
	— Дали е заподозрян? — попита Дусет.
	— Не. От видяното в залата, стигнах до извода, че той оказва влияние върху съдебните процедури.
	— Тони Гидри може да окаже влияние върху какво ли не в този град. Двамата с помощник областния прокурор Моринг са много близки.
	— Много близки?
	— Да не навлизаме в подробности.
	— Усещам, че тук се крие интересна история — обади се Никол.
	Дусет пак сви рамене.
	— Интересни истории има навсякъде.
	— Някои местни твърдят, че Тони Гидри е престъпник — продължих аз. — Че е свързан с мафията.
	— Определено е влиятелен тип и мнозина са убедени, че е престъпник до дъното на душата си.
	— Ти на същото мнение ли си?
	Дусет се поколеба, огледа коридора в двете посоки и накрая заяви:
	— Аз лично мисля, че Тони не признава граници. Няма и спирачки. Но не ме цитирайте.
	— Възможно ли е да манипулира делото? — попитах аз.
	— Няма да му е за пръв път. Тъкмо той уреди Мелиса Моринг да поеме случая.
	— Уредил я е? — възкликна Никол. — Той?
	Дусет отново сви рамене.
	— Не мисля, че има нещо, което Тони Гидри да не е в състояние да уреди. Така и не успях да го обвиня в каквото и да било, но не се съмнявам, че е замесен във всичко, за което се сетите. Подкупи, изнудване, манипулиране на свидетели… Дори няколко убийства.
	— Наистина ли? — попита Никол.
	Поредното свиване на рамене.
	— Както казах, не успяхме да докажем абсолютно нищо. — Дусет се приведе напред и опря лакти на коленете си. — На ваше място не бих си пъхал носа в неговия свят. Не е здравословно.
	— Не си първият, който ни го казва — отвърнах аз.
	— Смятайте, че съм ви предупредил.
	— Ами братята? — попитах.
	— Не се отличават с кой знае какъв интелект. Направо са си тъпи според мен. И не са особено близки с Тони.
	— Така ми се стори и на мен.
	— Осигурява им работа в един клуб, който притежава. Доколкото знам, не се справят както трябва. Разбира се, Тони се грижи за тях след смъртта на родителите им, но най-добре се отнасяше към Кристи. А двамата братя търпи по принуда.
	— Семейните драми — заяви Никол. — Нищо не може да се сравни с тях.
	— Нещо друго, което трябва да знаем? — попитах аз.
	Дусет се изправи.
	— Това е всичко, с което разполагаме в момента, но както казах, разследването е още в началото. — Той погледна часовника на стената и каза: — Трябва да тръгвам, но не се съмнявам, че скоро отново ще си поговорим.
	Аз също станах и стиснах ръката му.
	— Благодаря за информацията.
	— Надявам се да не съжалявам, че ще ровите около моя случай.
	— Няма. Открием ли нещо, веднага ще те уведомим.
	Той се поколеба и кимна.
	— Отваряйте си очите на четири. Мен ако питате, Тони крои свои планове за хода на делото.
	— Това може ли да навреди на Кърк? — попита Никол.
	— Става ли въпрос за Тони Гидри, всичко е възможно.


>	10

	Робърт Гидри-младши знаеше какво го очаква. Разбира се, чичо Тони ги бе скастрил още в коридора пред съдебната зала, но не бе приключил с тях. В никакъв случай. Така действаше Тони. Като акула. Нападне, откъсне малко месо, отдръпне се и изчака, преди да нападне отново. Оставя жертвата да кърви, за да изгуби желанието си за борба, да се прости с възможностите за бягство. Образно казано… макар на моменти Тони да го възприемаше и буквално.
	Робърт забеляза колко здраво е стиснал брат му ръба на седалката в лимузината и разбра, че Кевин също е наясно какво ги очаква. А и как можеше да не е, след като двамата безброй път бяха ставали жертва на гнева на чичо Тони. Добре познаваха признаците. Стегнатата челюст, леко повдигнатата брадичка, напрегнатите рамене… досущ като лъв от „Серенгети“, който всеки миг ще се нахвърли върху нищо неподозиращата газела.
	Шофираше Рубен Прежан, един от роботите на Тони. Робърт и Кевин седяха на седалката, която гледаше напред. Джони Хъбърт, другият робот, седеше до добре зареденото барче, а самият Тони се бе разположил с гръб към шофьора и с лице към тях. За да държи всички под око. За да покаже, че владее положението. Винаги. Царят на скапаната нюорлиънска джунгла.
	Тони поднесе телефона до ухото си и нареди да проучат някого. В същото време обаче не откъсваше очи от Робърт и Кевин. Взираше се в лицата им с онзи негов мрачен и опасен поглед, който можеше да те парализира.
	Разбира се, той се бе грижил за тях след смъртта на родителите им, беше ги издържал, докато учеха, беше им осигурил работа и накрая бе поел разходите за колежа на Кристи. Чичо Тони можеше да си го позволи. В това нямаше никакво съмнение. Робърт щеше да му е благодарен за грижите, ако Тони не беше такъв гадняр. Поне спрямо него и Кевин. Но никога спрямо Кристи.
	Той нямаше деца. Може би не искаше да има, но ако слуховете бяха верни, чичо им стреляше с халосни, така да се каже. Дали пък причината не беше в леля Анита? Робърт предпочиташе да вярва, че проблемът е в Тони. Ама че майтап! Големият лош чичо Тони стреля с халосни? Това правеше ситуацията по-поносима.
	Отначало Робърт не разбра нищо от разговора на Тони, но после се заслуша:
	— Да. Висок симпатяга и много привлекателна блондинка. Бяха днес в съда. Пристигнаха с адвоката на Форд. Може да са просто приятели или да работят в Холивуд. Но може и да не са. Във всеки случай, държа да съм наясно с всички играчи. Не искам някой да осуети плановете ми… — Заслуша се отново и нареди: — Обади` се веднага щом откриеш нещо. — Затвори телефона и впери поглед в Робърт. — Някакви въпроси?
	Робърт поклати глава.
	— Сигурен ли си? Защото не искам вие, двамата, да прецакате нещата.
	— Тя ни беше сестра — обади се Кевин.
	Тони присви очи.
	— А на мен племенница.
	Робърт едва се сдържа да не му отвърне. Нямаше съмнение, че чичо Тони едва понася него и Кевин, търпеше ги единствено поради чувството за дълг към брат си, но обичаше Кристи. И не го криеше. Каквото и да направеше тя, все беше хубаво. Каквото и да направеха те, все беше лошо. В интерес на истината, Кристи винаги постъпваше правилно. До този момент. А те двамата с Кевин все намираха начин да ядосат чичо си.
	— Повтарям отново — продължи Тони. — Не искам да си отваряте устата. Нито пред медиите, нито пред когото и да било. Не се приближавайте до никого, който има нещо общо с Кърк Форд или дори най-бегла връзка с убийството на Кристи. Ясно ли е?
	Робърт го погледна. Знаеше, че не бива да му отговаря, но не можа да се сдържи:
	— Имаме пълното право да разберем какво се е случило с нея. Както и да притиснем нейния убиец и неговите приятели.
	— И после какво? Ще вдигнете скандал? Ще привлечете вниманието на полицията? Каква полза?
	Робърт нямаше отговор на този въпрос.
	— Аз ще уредя нещата. — Тони се приведе напред и очите му сякаш потънаха дълбоко под веждите. — Както уреждам и всичко останало. Съдът ще се погрижи за господин Форд. И той никога няма да види слънчев лъч. Ако се измъкне по някакво чудо, ще се погрижа и затова.
	Пак стигнаха до същото. Тони щеше да оправи всичко. Да манипулира съдебната система и ако не успееше, да постигне своето по друг начин. Тогава на сцената щяха да излязат Джони и Рубен. Тяхната специалност беше уличното правосъдие.
	Робърт изпита съжаление към Кърк Форд. Не много, съвсем малко. Смяташе, че за него ще е по-добре да влезе в строго охраняван затвор, вместо да излезе на свобода. Дори това да означаваше живот сред глутница хищници. Кой знае, може пък съдията да го тикнеше в някоя гадна дупка като щатския затвор на Луизиана, известен с прозвищата „Ангола“ и „Южния Алкатраз“. Дори това бе за предпочитане пред срещата с вълците на чичо Тони.


>	11

	Двамата с Никол си взехме „довиждане“ с Трой Дусет, като не пропуснахме да му благодарим отново не само за това, че ни отдели време, но и че беше откровен с нас. Той сви рамене и отвърна, че очаква същото от наша страна. Открием ли нещо, незабавно да го уведомим.
	— Хареса ми — отбеляза Никол.
	— На мен също — отвърнах аз. — Стори ми се свестен.
	Стояхме в коридора и гледахме как Дусет се отправя към задния вход, откъдето се излизаше на паркинга. Беше залепил ухото си мобилния телефон на и крачеше делово.
	Отношенията между полицаите и частните детективи винаги бяха сложни. И деликатни. Рей достатъчно често бе излагал мнението си по този въпрос. В какво се състоеше то? Значките превръщаха някои хора в борци за истина и справедливост, в защитници на американския начин на живот, но други ставаха агресивни и арогантни мръсници. На тях значката им даваше чувство за недосегаемост. Разбира се, и ченгетата, и частните детективи работеха в името на обща цел — да разкрият истинските факти около престъплението — но съблюдаваха различни правила, прилагаха различни методи, следваха различни ограничения… Частните детективи обикновено негодуваха срещу достъпа до информация и веществени доказателства, който имаха правоохранителните органи, докато полицаите се гневяха, гледаха презрително, завиждаха — изберете каквато дума пожелаете — на умението на частните детективи да заобикалят и дори да игнорират правилата. Това можеше да доведе до титанични сблъсъци. Но не мисля, че Дусет искаше конфронтация. Той не забравяше, че основната му цел е истината, и не се вълнуваше от това кой точно ще събере доказателствата. Надявах се преценката ми да се окаже вярна.
	— Какво ще правим сега? — попита Никол.
	— Да се махаме оттук. Трябва да звънна на Рей, след което ще се върнем в хотела с такси и ще вземем твоята кола. Можем да се отбием при бившия приятел и да си поговорим с него. Оуен… как му беше името…
	— Вон. Оуен Вон.
	— Същият.
	— Ами чичото? Тони Гидри?
	— Искам да обсъдя това с Рей.
	Излязохме от сградата на съда. Нямаше и следа от Корнблат или близначките. Вероятно пътуваха към летището, за да може адвокатът да се върне на Западното крайбрежие и да се погрижи за другите си дела. Помощник областният прокурор Мелиса Моринг разговаряше с медиите и излагаше своята позиция по случая. Запитах се каква ли част от сценария, който следваше, бе написана от Тони Гидри. Моринг ни изгледа за миг, докато си проправяхме път сред тълпата. Слязохме по стълбите и свърнахме по „Тюлейн“.
	Никол ме хвана под ръка.
	— Очаква ни невъобразим медиен цирк, нали?
	— От най-големите и най-шумните.
	— Предполагам, че това не е чак толкова лошо — отвърна тя и ме смушка закачливо.
	Прекосихме Саут Брод Стрийт, отдалечихме се от тълпата и спряхме пред редица стари двуетажни къщи, дълги и тесни, в които стаите бяха разположени в дълбочина, а вратите бяха наредени в права линия. Тези къщи правеха живота интересен. Имам предвид, че понякога, за да отиде човек от кухнята до банята, се налагаше да мине през една-две спални. В такива къщи не оставаше място за лично пространство.
	Позвъних на Рей.
	— Разказвай!
	Това беше първата му дума. Очевидно бе записал номера ми в телефона си.
	— Пуснаха го под гаранция. Три милиона.
	Рей подсвирна тихо.
	— Очаквах да бъде висока, но… Предполагам, че Форд може да я плати, нали?
	— Студията ще я внесе. Продуцентите искат да продължат със снимките колкото се може по-скоро.
	— Добре. Боже опази, нещо да възпрепятства снимачния график.
	— Времето е пари.
	— Така е — съгласи се Рей. — А в случая става въпрос за много пари.
	— Корнблат урежда банковия превод и депозирането на международния паспорт на Кърк в полицейското управление в Лос Анджелис. Това е другото условие по освобождаването. Съдията каза, че щом полицията получи паспорта и парите бъдат преведени, Кърк ще излезе на свобода.
	— Стандартна процедура. Колко време ще им трябва?
	— Няколко часа според Корнблат.
	— Звучи добре.
	— Има още нещо — продължих аз. — Чичото на Кристи беше в съда. Името му е Тони Гидри. Стори ми се свързан с прокуратурата. Може би дори със съдията. Приятелка на Кристи спомена, че може да е свързан и с мафията. Нищо чудно да преувеличава, но това бяха думите й.
	— Не е сгрешила — отвърна Рей.
	— Моля?
	— С Пенкейк ви изпреварихме с няколко крачки. Поровихме се в живота на Кристи и се натъкнахме на Тони. Той наистина е свързан с част от старата южняшка мафия.
	— Мислех, че старите мафиоти отдавна са покойници.
	— Повечето. Други са зад решетките. Но има и оцелели, които се спотайват. При всички случаи чичо Тони е от лошите. И то от онези, които не се свенят да прибягват до крайни мерки. Не взема пленници, така да се каже. И е замесен във всичко, за което се сетиш: подкупи, изнудване, проституция, търговия с влияние. Но никой не е успял да докаже нищо.
	— Пълен си с добри новини.
	Рей се засмя.
	— Това ми е работата.
	— Ами братята? Те също бяха в съдебната зала. Опитаха се да ни сплашат, мен и Никол, но горилите на Тони се намесиха.
	— Да. Робърт и Кевин. Най-обикновени мутри. Категорично нямат участие в бизнеса на Тони. Всъщност мисля, че Тони не дава пет пари за тях.
	Как ли Рей и Пенкейк бяха успели да открият цялата тази информация? Трябваше вече да съм свикнал — та нали винаги намираха каквото им трябва — но този път бяха действали по-бързо от обичайното. Затова не се сдържах и попитах.
	— Пенкейк хакна няколко страници във Фейсбук, Туитър и прочее. Братята се оказаха достатъчно умни, за да не споделят там уличаваща информация, но останахме с усещането, че не са големи фенове на Тони.
	— И аз съм на същото мнение — отвърнах. — Тони им прочете здраво конско, преди да напуснат съда.
	— Той е намислил нещо, по отношение на Форд, имам предвид, и не иска тези клоуни да провалят плановете му… или не желае да привлича излишно внимание.
	— Какво означава това? — попитах аз.
	— Говорили са пред най-различни медии. Изприказвали са куп глупости по адрес на Форд. Отправяли са заплахи. Това не е в стила на Тони Гидри. Той предпочита да стои в сянка, да действа зад кулисите.
	— Имаш предвид, да контролира прокурора, да подкупи съдията и прочее?
	— Именно. И ако това излезе наяве, Тони ще иска да се дистанцира. Да отрече. Но ако племенниците му отправят заплахи, той трудно ще се престори на невинен.
	— Звучи логично.
	— А Джони Хъбърт и Рубен Прежан, двете горили на Тони, са съвсем друга история. Ако Тони реши да ликвидира някого — а мнозина са убедени, че вече го е правил — ще използва именно тях.
	— Те приличат на… Коя ли е най-подходящата дума? Професионалисти?
	— Именно — съгласи се Рей. — Затова двамата с Пенкейк ще се присъединим към вас.
	— Наистина ли?
	— Няма само вие да се забавлявате. И бездруго прекосихме половината Мисисипи. Ще се видим след два-три часа.
	— Чудесно. — Приключих разговора, прибрах телефона в джоба си и казах на Никол: — Кавалерията пристига.


>	12

	Никол спря едно такси — тя се справя доста по-добре от мен с подобни задачи поради очевидни причини — и само няколко минути по-късно вече бяхме в „Монтелион“. А след още десетина минути бяхме в колата й и лавирахме по тесните улички в покрайнините на Френския квартал. Туристите рядко идват в тази част на квартала, тъй като предпочитат „Бърбън“, „Роял“ и още няколко улици, пълни с барове, ресторанти, магазини, жива музика… Което е много лошо. Защото по-рядко посещаваните места изобилстват със семейни хотели и уютни пансиони.
	В крайна сметка се озовахме пред „Вонс Мотър Уъркс“. Автосервизът оправда очакванията ми. Мръсен, стар, разхвърлян… Място, където хората работят здраво, за да изкарат прехраната си. Видяхме ниска продълговата постройка от дъски и гофрирана ламарина с шест клетки, четири от които бяха заети от автомобили. Два от тях бяха вдигнати на подемниците и под тях работеха механици. Паркингът бе застлан с чакъл, а офисът бе в левия ъгъл. Никол спря близо до входа му и влязохме вътре.
	Зад бюро, осеяно с папки и листове, стоеше мъж на средна възраст и разговаряше по телефона. Пред него имаше компютър и кана с кафе. Върху единия джоб на омазаната му с моторно масло риза бе избродирано името му, Карл Вон. Шефът.
	Той вдигна поглед и кимна, след което продължи разговора си.
	— Да, имаме го в наличност… Не би трябвало да отнеме повече от два часа. — Слуша в продължение на минута, след което каза: — Добре. Ще ви чакаме в три часа.
	След което затвори и ме погледна.
	— Какво мога да направя за вас?
	— Доколкото разбирам, вие сте собственикът.
	— Да.
	— Бихме искали да поговорим с Оуен, ако е тук.
	— За какво?
	— За Кристи Гидри.
	Той присви очи.
	— Разбирам.
	— Ще му отнемем само няколко минути.
	Карл Вон опря длани на бюрото и разпери широко пръсти, при което разкри черни от мръсотия нокти и потъмнял лейкопласт на едното кокалче. Ръце на бачкатор. Той се приведе напред и масивните му рамене изпънаха ризата.
	— Оуен вече говори с полицията. А вие още не сте ми казали кои сте и какво търсите тук.
	Представих двама ни с Никол и заявих:
	— Ние сме частни детективи. Опитваме се да разберем какво се е случило.
	— Това е много лесно. Онзи холивудски красавец е убил Кристи, която беше прекрасно момиче. Това е истината.
	— Бихме искали да се уверим, че наистина е така. Да проверим…
	— Няма какво да проверявате. Това е факт. Което означава, че срещата ни приключи.
	— Господин Вон — обади се Никол, — ние не преследваме определена цел…
	Той се изправи и скръсти ръце на гърдите си.
	— Така ли? Форд ли ви плаща?
	Тя поклати глава.
	— Не точно.
	Смехът на Вон приличаше повече на презрително сумтене.
	— Както казах, срещата ни приключи.
	— Не се опитваме да човъркаме в раната на Оуен — казах аз. — Опитваме се да научим нещо повече за Кристи, за да разберем как се е стигнало до подобна развръзка.
	— Не ви ли казах, че тя беше прекрасно момиче? Това е всичко.
	— И ние чухме същото. Но предполагам, че Оуен я е познавал по-добре. Може да знае нещо, което да ни помогне.
	Карл Вон се поколеба и поклати глава.
	— На Оуен не му е лесно. Двамата с Кристи бяха заедно от години. Още от деца… Надявам се да разбирате защо не смятам, че моментът е подходящ да говорите с него.
	— Ето ме — каза младежът, който изникна иззад завесата зад гърба на Карл. — Ще говоря с тях.
	Карл се обърна.
	— Не си длъжен.
	— Знам. Но може би ще успея да им помогна.
	Карл сви рамене.
	— Както желаеш.
	На вратата, която водеше към сервиза, се появи мъж, който бършеше омазнените си ръце в синя кърпа.
	— Шефе, трябва да те питам нещо за онзи стар плимут.
	— Ей сега — отвърна Карл и погледна сина си.
	— Всичко е наред — каза Оуен.
	Последва ново кимване и Карл тръгна след монтьора.
	— Какво ви интересува? — попита Оуен.
	Огледах се.
	— Къде можем да разговаряме насаме?
	Оуен се поколеба, но каза:
	— Насам, моля.
	Последвахме го и се озовахме в къс коридор с две тоалетни отляво, склад отдясно, пълен с авточасти, и врата, която водеше към паркинга отзад. Той също бе застлан с чакъл и зает от десетина автомобила, паркирани безразборно. Предположих, че някои принадлежат на работниците в сервиза, а други очакват да бъдат ремонтирани. Оуен извади кутия „Марлборо“ от джоба на ризата си, взе една цигара и я пъхна в устата си. Извади запалка „Зипо“, запали цигара и дръпна силно. После се облегна на бронята на червен мустанг.
	— Съжаляваме за Кристи — започна Никол.
	— Всички съжаляват за нея. Тя беше специална.
	— И ние чухме същото — казах аз.
	— Това е самата истина. — Той дръпна отново и изпусна дима през устата си, докато говореше: — Още не мога да повярвам.
	Лицето му, стойката му, цялото му същество изглеждаха тъжни и унили. Оуен трудно понасяше тежестта на бремето, стоварило се върху него. Той въздъхна и продължи:
	— Разказах на полицията всичко, което знам, а то на практика е нищо.
	— Колко години бяхте заедно с Кристи? — попита Никол.
	— Познаваме се, откакто тръгнахме на училище, а връзката ни продължи пет години.
	— Разделили сте се неотдавна, нали? — попитах аз.
	— Преди два месеца. — Очите му проблеснаха. — Направих голяма глупост. — Погледна ме и каза: — Спах с една мацка, която срещнах в бара. Само веднъж. Тя не означаваше нищо за мен.
	— Но Кристи разбра?
	Той сведе поглед и подритна чакъла.
	— Аз й казах.
	Повдигнах вежди.
	— Знам, че постъпих глупаво. Поне сега смятам така. Трябваше да си държа устата затворена. И тогава може би това нямаше да се случи. — Ново подритване на камъчета. И ново смукване от цигарата. — Истината е, че се чувствах гузен. Реших, че ако държа на отношенията си с нея, трябва да бъда честен.
	— Предполагам, че не е останала очарована — отбеляза Никол.
	— Никак. Побесня. Вероятно се е почувствала обидена, унизена… Не че я обвинявам.
	— И тя сложи край на връзката ви — продължи Никол.
	— Да.
	— А ти как се почувства?
	— Останах изумен. Надявах се да оцени моята искреност.
	Никол се пресегна и постави длан върху ръката му.
	— Обикновено жените не приемат тези неща така леко, както мъжете. Поне повечето жени.
	— Да, Кристи го прие тежко. — Оуен вдигна поглед към безоблачното небе. — Ама че съм глупак. — Извърна се към Никол и каза: — Още тогава усещах, че правя голям гаф. Знаех, че онова момиче — странно, дори не мога да си спомня името му — не означава нищо за мен. И че мога да прецакам всичко. Но въпреки това го направих. — Той пое дълбоко дъх и го изпусна бавно, като изду бузите си. — Беше толкова тъпо от моя страна!
	— Ядоса ли се, когато Кристи скъса с теб? — попитах аз.
	— Не точно. По-скоро бях натъжен. И истински шокиран. — Оуен допуши цигарата с едно последно силно дръпване, хвърли я на земята и я размаза с подметката си. — Не очаквах да се засегне до такава степен.
	— Предполагам, че си разказал на полицията за вашата раздяла.
	— Разбира се. Заявих им, че знам, че съм заподозрян… нали съм бившият приятел. Но нямам нищо общо. И не бих могъл да имам…
	Повярвах му. Не съм професионален психолог, опитен следовател или нещо подобно, но усещам хората. Това е неизменна част от работата на всеки съдържател на бар. Алкохолът прави някои щастливи, забавни, общителни, а други — мрачни, унили, сърдити, опасни. Умението да разчитам езика на тялото и да долавям настроенията ми помага да предотвратя някои проблеми още в зародиш. Всеки собственик на заведение или барман ще ви го каже.
	Гледах Оуен и виждах един съсипан млад мъж. Не човек, който се ядосва, оправдава или отговаря уклончиво. В поведението му нямаше нищо, което да подсказва наличието на вина. Разбирах, че животът му оттук нататък няма да е същият. Оуен щеше да раздели своето съществуване на два периода — преди смъртта на Кристи и след нея. Подозирах, че първият ще остане завинаги по-светъл, по-щастлив. Някои хора така и не се възстановяват от подобни трагедии, а потъват в черни дупки, в подвижни пясъци, които ги поглъщат постепенно. Независимо къде ги отвежда животът след това, мракът винаги ги следва. Дано Оуен не се окажеше от тях. Надявах се времето да притъпи болката му. Но не смятах, че ще я излекува напълно.
	— Знаеше, че Кристи излиза с Кърк Форд, нали? — попита Никол.
	Оуен кимна.
	— И как се почувства?
	— Объркан. Както вече ви казах, не очаквах да ме изрита заради една погрешна стъпка. Явно съм сгрешил. — Той поклати глава. — Преди да срещне Кърк Форд, Кристи беше много земно момиче, не летеше в облаците… нямаше звезди в очите. Не знаех как да приема връзката им.
	— Разговаря ли с нея по този въпрос?
	— Веднъж. Кристи каза, че не било нищо сериозно. Не бях толкова сигурен. Определено долавях известно вълнение. Не беше на повърхността, където всички да го забележат, но го имаше. — Оуен погледна Никол. — Аз я познавах най-добре. — Извади нова цигара и я запали. — Имах чувството, че се опитва да скрие истинските си чувства. Може би не искаше да ме нарани.
	— Възможно е — съгласи се Никол.
	— Дълбоко в нея обаче долавях нещо друго… Това не беше обикновен флирт или мимолетна връзка. Поне за нея.
	— Тя каза ли нещо конкретно, което да те наведе на подобна мисъл?
	— Не. Винаги се държеше мило и любезно. Но обърнах внимание не на това, което казва, а на начина, по който го казва. Тя буквално сияеше от щастие. — Очите на Оуен се навлажниха. — Истината е, че аз полагах доста усилия, за да я направя щастлива — въздъхна дълбоко той. — Не мога да повярвам, че няма да я видя повече.
	Животът е странно нещо. А понякога — гадно, много гадно. Непредсказуем е. И определено несправедлив. На лицето на Оуен бе изписано чувство на вина, което подсказваше, че се смята отговорен за смъртта на Кристи. Не можех да го оборя. Ако не беше онази негова забежка, нямаше да последва раздяла. Ако не се бяха разделили, тя нямаше да тръгне с Кърк. Щеше да е жива и двамата с Оуен да планират бъдещето си. Той щеше да носи това бреме цял живот.
	— Между тях имаше ли някакви търкания? — попитах аз.
	Оуен сви рамене.
	— Както ви казах, разговаряхме за него само веднъж.
	— Срещал ли си го?
	— Не. И нямах никакво желание да го виждам. — Последва ново дръпване от цигарата. — Но сега бих искал да го видя.
	— Защо?
	Оуен ме погледна.
	— За да му задам същия въпрос. Защо го е направил?
	Кимнах.
	— И ние бихме искали да научим. Стига да е той, разбира се.
	Оуен изправи рамене.
	— Че кой друг може да бъде? Доколкото знам, двамата са били сами вътре. Не мисля, че друг го е направил.
	— Още не сме говорили с Форд, но разбрах от показанията му, че и двамата са пили алкохол — обади се Никол. — Затова той не помни нищо.
	— Колко удобно.
	— Възможно ли е да са били надрусани? — попитах аз. — Кристи вземаше ли нещо?
	Оуен ме зяпна объркано.
	— Защо питаш?
	— В апартамента са намерени празни бутилки от вино и цигари марихуана.
	— Вижте какво, Кристи почти не пиеше. И категорично не вземаше никакви наркотици. В гимназията дори се включи в някаква програма срещу дрогата. Ако в апартамента са открити наркотици, би трябвало той да ги е донесъл.
	Думите му ме накараха да се замисля върху две неща. Дали цигарите марихуана, намерени в хотелския апартамент, са били предназначени единствено за Форд? Или Кристи също бе пушила трева? Да не би Кърк да я бе склонил? Не я познавах, разбира се, но в главата ми започна да се оформя образът на красива, наивна и неопитна млада жена, която лесно може да попадне в плен на чара на една холивудска знаменитост. Отбелязах си наум да задам тези въпроси на Кърк.
	— Предполагам, че познаваш чичо й Тони — казах аз. — Естествено.
	— Какво е мнението ти за него?
	— Харесвам го. Винаги съм го харесвал. Знам, че му се носи лоша слава… — Оуен ме погледна. — Не се съмнявам, че сте чули какво се говори за него.
	— Чухме.
	— Винаги се е отнасял добре с мен. И боготвореше Кристи. Сякаш тя беше дъщерята, която той никога не е имал.
	— А братята й?
	Оуен се усмихна с половин уста. Първата емоция, която забелязвах у него, освен тъгата.
	— Робърт и Кевин са свестни. Не са нито особено умни, нито особено амбицирани да вършат нещо полезно. Но много обичаха Кристи.
	— Разбрах, че Тони е поел грижите за тях след смъртта на родителите им.
	— Така е. Тони положи много усилия да накара Робърт и Кевин да си намерят свястна работа. Да се ангажират с нещо, каквото и да е. Местеше ги от фирма във фирма, от длъжност на длъжност, но те все намираха начин да се издънят. Да ядосат когото не трябва. — Оуен изтръска пепелта от цигарата си на земята. — Трудно можеш да ги накараш да проявят интерес към каквото и да било. Мисля, че Тони ги търпи от немай-къде.
	— Подочух, че той не обича глупаците.
	Това ми спечели нова полуусмивка от страна на Оуен.
	— Никак даже. Ако не му бяха племенници, отдавна да ги е изритал на улицата. — Той хвърли фаса и го смачка с крак. — Да речем, че Тони не е човек, с когото можеш да се еб…
	Оуен се сепна и изгледа неловко Никол.
	— Чувала съм тази дума и преди — каза тя.
	Той кимна.
	— Тони Гидри не е човек, с когото можеш да се бъзикаш.


>	13

	Оставихме Оуен да пуши третата си цигара, все така облегнат на червения мустанг. Когато Никол потегли, аз се обърнах назад и видях един съсипан младеж. Оуен стоеше с наведена глава и увиснали рамене. Реших, че го харесвам. Беше добро момче. По всичко изглеждаше, че работи здраво. Разсъждаваше правилно и се опитваше да се пребори с болка, която никой никога не трябваше да изпитва. Разбирах, че чувството му за вина — повече въображаема, отколкото реална — ще го терзае нощем години наред, ако не и завинаги.
	Не можех да се измъкна от света на Оуен, без да се замисля колко хубав е моят собствен живот.
	Никол очевидно долови тъгата ми.
	— Какво има? — попита тя, докато барабанеше с пръсти по волана и чакаше не особено търпеливо светофарът да светне зелено.
	— Не завиждам на Оуен.
	— Явно го приема тежко.
	— И никога няма да се отърси от това чувство.
	— Освен ако не се преструва — каза тя.
	— Моля?
	— Няма да е първият убиец, който се опитва да излъже. Тази трагична маска може да се окаже прикритие на нещо по-мрачно и зловещо.
	— Май не проявяваш особена симпатия към него.
	— Казвам само, че е бил влюбен в нея, тя го е зарязала и е тръгнала с прочут актьор. Чела съм за убийци, ръководени от доста по-слаби мотиви.
	— Никол Джеймисън, следовател, отдел „Убийства“. Или профайлър, ФБР?
	Тя ме погледна с усмивка.
	— Не, просто частен детектив.
	— Вярно бе! Как можах да забравя!
	— Искаш ли да ти покажа служебната си карта? — попита тя. — След като аз имам карта, а ти не, това означава, че съм по-истински детектив от теб.
	— Тоест?
	— Предполагам, това означава, че аз съм шефът.
	— Не картата те прави мой шеф — казах аз и я огледах от горе до долу, — а съвсем други неща.
	— Толкова си лесен — засмя се Никол. — Това ми харесва.
	Светна зелено и потеглихме.
	— Какво ще правим сега? — попитах аз.
	— Кога ще дойдат Рей и Пенкейк?
	Погледнах часовника си.
	— След около час.
	— Искаш ли да се поразходим из Френския квартал?
	— Или да скочим в леглото?
	— Ненаситник!
	— Оплакваш ли се?
	Тя се засмя.
	— Не. Но трябва да се поразходя.
	Това реши въпроса.
	Никол спря пред паркинга на „Монтелион“. В мига, в който слязохме от колата, се появи служител на хотела, който се плъзна зад волана и подкара мерцедеса по рампата. Тръгнахме пеша и само след една пряка излязохме на Бърбън Стрийт и тръгнахме по посока на Джаксън Скуеър.
	Много американски градове имат прочути улици. Пийчтрий в Атланта. Сънсет Стрип в Ел Ей. Бродуей и Медисън Авеню в Ню Йорк. Но никоя от тях не може да се сравни с Бърбън Стрийт.
	Тя има три различни лица, всяко от които се появява в различна част от денонощието. Хората я свързват най-вече с нощта, когато тази улица се превръща в сцена на огромно парти, което се простира от Канал Стрийт до Джаксън Скуеър: неонът блести, алкохолът се лее, откъм баровете се носи най-добрата жива музика в целия свят…
	Да не говорим за стриптийз клубовете, които са в състояние да задоволят всеки вкус. Малко неща са извън закона тук и едно от тях са убийствата. Разбира се, това не означава, че във Френския квартал не се случват и такива неща.
	През деня Бърбън Стрийт изглежда по съвсем различен начин. Никой не би искал да я види по изгрев-слънце. Тогава тя вони на разпилени боклуци и вкиснат алкохол, на всевъзможни отпадъци от предишната нощ. Прилича на разлагащ се труп. Боклукчии и метачи полагат сизифовски усилия, за да подготвят Бърбън Стрийт за следващата вечер.
	Към обед обаче боклукът е изметен, измитият паваж съхне и неприятната миризма започва да се разсейва. Появяват се хора, уличните актьори заемат местата си, звучи музика…
	Това е жизненият цикъл в Ню Орлиънс.
	Обиколихме Джаксън Скуеър, огледахме рисунките и картините, окачени по оградата в периферията му, спряхме да послушахме различни улични музиканти. Петчленна група, свиреща южняшки джаз, рошав младеж с килната напред каубойска шапка, който се опитваше да изтръгне акустичен блус от очукана китара „Гибсън“, и моят любимец, хилаво чернокожо хлапе, което едва ли имаше повече от шестнайсет и бе пуснало кичури чак до средата на гърба си, свиреше страхотен джаз на кларинет. Пуснах пет долара в кашончето от цигари в краката му. То кимна, без да пропусне и една нота. Определено го биваше.
	Когато приключихме обиколката на площада, реших да се върна на разговора ни с Оуен.
	— Наистина ли смяташ, че бившият й приятел може да има пръст в убийството?
	— Не, просто изброявам различни варианти.
	— Дали е знаел къде е отседнал Кърк? Дори да е така, как би проникнал в апартамента?
	Никол поклати глава.
	— Нямам представа.
	— Определено не прилича на нинджа.
	— Не прилича.
	— Добре, в такъв случай сме съгласни, че не го е направил той, нали?
	— Почти. — Тя ме хвана за ръката и каза: — Да отидем на пазар.
	Така и направихме.
	Посетихме няколко антикварни магазина и модни бутици по Роял Стрийт. Никол си купи старинна брошка. Беше хубава. Прекалено скъпа, но хубава. Аз, разбира се, подходих умно — а може би се страхувах да не предизвикам гнева й — и заявих, че бижуто е страхотно и покупката му е много изгодна.
	Една пряка по-надолу се натъкнахме на циганка. Не беше истинска циганка, по-скоро се бе облякла като такава. Пъстра рокля на цветя, няколко разноцветни гердана, дълги нокти с черен маникюр. Образът на циганка се допълваше от големите й черни очи.
	Беше гадателка, която се подвизаваше под псевдонима Мадам Тереза. Знаех го, защото прочетох табелката над вратата: _Мадам Тереза предсказва бъдещето на таро._ Доста съм наблюдателен. Бях склонен да отхвърля поканата й да влезем, но Никол спря.
	— Елате и научете какво ще ви донесе бъдещето — каза гадателката.
	Никол ме хвана за ръката и ме замъкна вътре.
	Стаята беше малка, с плътни завеси, слабо осветление и кръгла маса, застлана със сукно, където Мадам Тереза практикуваше занаята си. Въздухът беше влажен и всичко в помещението изглеждаше старо и загадъчно. Жената също бе загадъчна, но не и стара. Едва ли бе на повече от трийсет. Дали пък не бяхме попаднали на шарлатанка? Нима не са нужни десетилетия, за да овладееш умението да предсказваш бъдещето? Или пък бе започнала на съвсем ранна възраст? Може би на пет?
	Седнахме срещу нея. Масата бе осеяна с карти, зарове и купчинка пилешки кости, доколкото успях да ги различа. А може би просто се надявах костите да са пилешки. Разбира се, че Мадам Тереза не би могла да гадае с човешки, но все пак ми приличаха на кости от пръсти. Смахната работа. Зловеща. Исках да си тръгна, но очите на Никол бяха грейнали от вълнение.
	Мадам Тереза реши първо да се погрижи за деловата страна на посещението ни, преди да ни разкрие тайните на живота.
	— Четиресет долара — заяви тя и протегна ръка.
	Помислих си дали да не хвана дланта й и да й кажа, че ще живее дълго и щастливо, ще умре на преклонна възраст, ще се радва на голямо богатство и прочее, но не бях убеден, че ще оцени чувството ми за хумор.
	Освен това се боях да не ми направи някоя вуду магия. Напълно възможно беше. В края на краищата се намирахме в Ню Орлиънс. Затова сложих две двайсетачки в дланта й. Мадам Тереза ги пъхна в някаква гънка на роклята си.
	После се пресегна през масата и хвана ръцете на Никол, притвори очи, задиша бавно и дълбоко и сбърчи вежди в опит да се концентрира.
	— Долавям голяма любов в теб — каза тя. — Към мнозина… включително към господина с теб…
	Погледнах Никол с усмивка. Тя се намръщи иронично.
	Гадателката продължи:
	— И голям успех. Виждам дълго и светло бъдеще.
	И аз можех да кажа същото.
	Мадам Тереза отвори очи, пусна ръцете на Никол, взе тесте карти и ги разбърка набързо. Започна да ги обръща една по една с театрални движения, които подсилваха драматичния ефект. Беше доста добра.
	— Картите разкриват, че си щастлива… в добро здраве… в мир с твоя свят. — Тя обърна още две карти и лицето й се изопна. — Но виждам и черни облаци.
	— О! — възкликна Никол.
	— Не за теб. За твой приятел… който е в беда. Знаеш ли това?
	— Да, за съжаление — въздъхна Никол.
	Последваха нови две карти.
	— Но проблемите на този човек са много по-сериозни, отколкото изглеждат.
	— Наистина ли?
	Мадам Тереза разбърка костите. Надявах се да са просто декорация, но тя ги разтърси в шепи и ги хвърли на масата. Те затракаха и се разпиляха върху картите. Гадателката подбра няколко и ги огледа.
	— Приятелят ти е мъж. Обвинен е в ужасно престъпление.
	Долових как тялото на Никол се напряга и тя си пое рязко дъх.
	Мадам Тереза взе едно кокалче и го стисна здраво в ръка. Притисна юмрук към челото си и затвори очи.
	— Той обаче не го е направил. Те са го направили. Не той.
	— Кои са те? — попита Никол.
	Жената отвори очи и постави кокалчето на масата.
	— Това не мога да кажа. — Взе друго кокалче и повтори загадъчната процедура. — Но приятелят ти е в опасност. И тя се крие не в това, което е направил, а другаде…
	— Опасността идва от онези, които са извършили уб… ужасното престъпление, нали? — попита Никол.
	— Възможно е. Но мисля, че не. Срещу твоя приятел се изправят опасни сили…
	— Какво може да направи, за да се защити?
	— Може би нищо. Може би съдбата му е предрешена… а може би не. — Жената се приведе напред, заби поглед в Никол, а един пръст с черен маникюр почука по масата. — Възможно е вие двамата да сте неговото спасение.
	Никол погледна първо мен, после Мадам Тереза.
	— Какво? Как?
	Гадателката въздъхна.
	— Опасявам се, че на тези въпроси можете да отговорите само вие.
	Стига бе! Четиресет долара и нито един ясен отговор! Почувствах се измамен и понечих да кажа нещо, но Никол ме изпревари.
	— Благодаря. Това ще ни помогне.
	Така ли?
	Мадам Тереза се усмихна за миг, после лицето й помръкна.
	— Давам ви не само надежда, но и ви предупреждавам… Действайте внимателно!


>	14

	Ако вярвах в тези неща, циганката щеше да ме уплаши. Та тя хвърляше кости, за бога! Още се чудех човешки ли са или не. От една страна, не ми се вярваше, но от друга… това беше Ню Орлиънс. Място, където вуду магията, призраците и прочее щуротии бяха нещо съвсем естествено. Попадали ли сте в някое местно гробище? Те са няколко и всяко от тях е доста по-страшно от онази циганка и нейните кости. Ако наистина има призраци, то те несъмнено обитават тези големи гробища, оградени с високи тухлени стени. Приличаха ми на нощни дискотеки за покойници. Клуб „Постмортем“. Предполагам, че призраците могат да се измъкнат по-лесно от разположените над земята гробници, отколкото от ковчезите на два метра под земята. Гробищата на Ню Орлиънс ми се струваха достатъчно страшни и през деня, а това означаваше, че онези, които ги посещават през нощта, сами си търсят белята. Минавал съм през едно такова гробище веднъж — само веднъж! — и никога няма да го направя отново.
	Циганката определено бе уплашила Никол. В това не можеше да има съмнение. Когато я оставихме на прага на гадателската й бърлога — досущ като паяк, заложил капан в очакване да измъкне пари от следващата нищо неподозираща жертва — изминахме две преки, без да промълвим нито дума. Никол стискаше ръката ми по-силно от обикновено, а погледът й бе насочен право напред, сякаш бе потънала в размисли. Струва ми се, че не премигна нито веднъж. Накрая попита:
	— Какво мислиш?
	— За кое?
	Тя ме погледна. Аз свих рамене и казах:
	— Мисля, че жената току-що изкара четиресет долара.
	Никол поклати глава и пусна ръката ми.
	— Не се дръж като задник.
	— В това ме бива най-добре.
	— Безспорно. Но какво мислиш за думите й?
	— За кои по-точно? Че си влюбена в мен?
	— Не мисля, че Мадам Тереза каза точно това.
	— Аз чух друго.
	— Защото това си искал да чуеш.
	— Именно.
	Проявих достатъчно разум да не продължавам.
	Помълчахме още петдесетина метра и Никол каза:
	— Имах предвид думите й за Кърк.
	— Не си спомням да е споменавала името му.
	— Стига, Джейк. „Приятел в беда“. Кой друг може да бъде?
	— Това му е хубавото на гадаенето. Могат да ти кажат всичко — доста смътно, разбира се, — а ти можеш да го тълкуваш както си искаш.
	— Откъде ще знае, че имам приятел в беда?
	— Всеки има приятел в беда.
	— Така ли? И ти ли?
	Замислих се за миг. После използвах отговора за подобни ситуации.
	— Пенкейк.
	— Пенкейк? Той не е в беда. Той _е_ беда.
	Нямаше какво да възразя.
	— Тя каза, че Кърк не е виновен — продължи Никол. — Каза, че други са я убили.
	— Не се съмнявам, че съдебните заседатели ще приемат думите й за чиста монета. Може Корнблат да я призове като свидетел. „Мадам Тереза, ще ни кажете ли до какъв извод стигнахте благодарение на вашите кости?“.
	— Гадняр!
	— Чуй се само какви ги приказваш! Някаква гадателка изтърсва куп общи приказки и ти веднага ги свързваш с Кърк.
	Никол спря и се извърна към мен с начумерено лице. После се засмя и поклати глава.
	— Прав си. — Прибра един непокорен кичур зад ухото си и продължи: — Виж, аз също не вярвам в тези неща. Но думите на Мадам Тереза ме накараха да се замисля. — Тя огледа улицата в двете посоки. — Да допуснем, че е права. Ако не е Кърк, кой тогава?
	— Нямам представа.
	Никол отново хвана ръката ми и продължихме да се разхождаме по Роял Стрийт. Когато наближихме „Монтелион“, иззад ъгъла изскочиха двама здравеняци. Братята на Кристи. Робърт и Кевин.
	— Я гледай ти! Каква среща! — извика единият.
	Спряхме. Те се приближиха, като блокираха целия тротоар, и спряха на три метра от нас. Не изглеждаха дружелюбни.
	— Радвам се да се видим отново — казах аз.
	— А ние — не.
	— Не мисля, че сме се запознали както трябва.
	Онзи, който ни заговори, изду гърди. Огромни гърди.
	— Аз съм Робърт. Това е Кевин. Ние сме братята на Кристи. Но вие вече знаете това.
	— В интерес на истината, не го знаехме. Аз съм Джейк, това е Никол. Приятно ни е да се запознаем.
	— А на нас — не — заяви Кевин.
	Повтаряше като ехо думите на брат си. Което най-вероятно означаваше, че Робърт е по-големият от двамата. Той беше лидерът, а Кевин просто копираше поведението му. Запитах се дали Кевин е в състояние да разсъждава самостоятелно. Съмнявах се. Имаше вид на неандерталец: ниско разположени уши, мътен поглед и прочее. Подозирах, че в училище е имал проблеми с математиката, но бе научил достатъчно, за да знае, че две е повече от едно. Това му стигаше. По тила ми пропълзяха мравки, белег за натрупващо се напрежение.
	— Защо? — попитах аз.
	— Защото сме на различни страни — отвърна Робърт и пъхна ръка в джоба на джинсите си.
	Пистолет ли щеше да извади? Не.
	— Вие сте с Форд — добави Кевин. — Това ви прави негови помагачи.
	— Не сме на ничия страна — отсякох аз.
	Това като че ли ги обърка. Но само за миг.
	— Бяхте там — каза Робърт. — В съда. Седяхте зад него. Разговаряхте с онзи скъп адвокат, който дойде от Калифорния.
	— Така е.
	— Това означава, че сте от неговия лагер.
	— Не работим за Кърк Форд, ако това имате предвид — казах аз. — Дори не сме го срещали.
	Последва ново объркване.
	— Защо сте тук тогава? — попита Робърт.
	— Заради чичо ми — обясни Никол. — Той ни нае да разследваме убийството на Кристи.
	— Чичо ти? Че кой е той?
	— Чарлс Балфур. Изпълнителен продуцент на поредицата „Космически приключения“.
	Робърт се подсмихна.
	— И той очаква да спасите момчето му?
	— Не съвсем. Очаква да разкрием истината.
	— Ами аз мога да ви я кажа. Форд уби сестра ни.
	— Дали той го е направил? — обадих се аз. — Това искаме да разберем.
	Робърт пристъпи две крачки напред. Беше висок малко над метър и осемдесет, затова го гледах отгоре, но беше едър и мускулест. Припомних си за миг онзи наръчник по самоотбрана, който Рей ми беше дал, и се зачудих в кое око на Робърт да бръкна. Трябваше да прочета и следващата глава.
	— Можете да ровите колкото си искате, но той ще си плати гаранцията — нали така правят богаташите? — и ще излезе навън, на улицата. А това е нашият свят.
	— Подозирам, че подобно мислене ще ви докара само неприятности — отбелязах аз.
	— А на него много повече — отвърна Робърт.
	— Ще направите грешка.
	Робърт не трепна, но се усмихна.
	— Грешка е да вземате неговата страна. Не е особено здравословно.
	— Предполагам, че чичо ви знае, че сте тук и тормозите невинни граждани.
	Объркването, изписано на лицето на Робърт, се задълбочи.
	— От видяното в съдебната зала — продължих аз — стигам до извода, че чичо Тони хич не си пада по вас двамата.
	Предполагам, че Робърт изчерпа запаса си от остроумни отговори, защото пристъпи напред и посегна към ръката на Никол. Блъснах го и застанах между двамата.
	— Мисля, че трябва да продължите по пътя си — казах.
	Времето сякаш спря. Робърт замръзна на място. И аз замръзнах на място. Избрах си дясното око. Ще забия в него показалеца на лявата си ръка, после ще го фрасна в лицето с дясната. Вперихме погледи един в друг. Ситуацията бързо можеше да приеме много неприятно измерение. Разкрачих се леко и свих юмруци в очакване огромните му пестници да полетят към мен.
	Мозъкът ми превключи на бързи обороти. Да го ударя пръв или да изчакам да посегне и да избегна удара му? Първият вариант определено щеше да сложи край на разговора. Опитах се да намеря някоя хитра реплика. Нещо, което да разведри напрежението. Не успях.
	Не биваше да забравям и Кевин. Дори да успеех да изненадам Робърт и да забия пръст в окото му, нямаше да е достатъчно. Кевин едва ли щеше да стои със скръстени ръце.
	Забелязах, че Никол е пристъпила напред. И е вперила поглед в слабините на Кевин. При други обстоятелства бих изревнувал, но добре познавах уменията й по кикбокс. Ако съдех по стойката, която бе заела, очевидно се канеше да изрита Кевин така, че да запрати топките му в гърлото. Красива, умна, войнствена. Как да не се влюбиш в нея?
	Този малък уличен танц ни отведе в задънена улица. Никой не искаше да направи първата крачка. Напрежението растеше. Гърдите ме заболяха и осъзнах, че не съм си поемал дъх цяла вечност. Така ми се струваше.
	В този момент пристигна кавалерията. Колата на Пенкейк спря рязко. Насред улицата. Той изключи от скорост и двамата с Рей изскочиха навън.
	— Какво става тук? — попита Рей.
	Пенкейк не каза нищо. Просто застана до мен и изправи рамене. А те бяха по-широки от тези на Робърт, който отстъпи крачка назад.
	— Нищо, просто си говорим — отвърна Робърт.
	— Не ми изглежда така — каза Пенкейк.
	— Може би не сте разбрали правилно…
	Погледът на Робърт сновеше наляво-надясно с надеждата да открие как да се измъкне, без да бъде подложен на унижение. Пенкейк оказваше подобно въздействие върху хората.
	— Предполагам, че вие не сте разбрали правилно — продължи Пенкейк. — Едва ли ви е за пръв път.
	— Вижте… — започна Робърт.
	Пенкейк го удари право в гърдите. Къс бърз удар, който го събори на тротоара и му изкара въздуха.
	— Какво казваше? — попита Пенкейк.
	Робърт едва си пое дъх.
	— Ей, човече, не беше нужно да го правиш.
	Пенкейк пристъпи към него.
	— На мен пък ми се стори добра идея.
	— Предполагам, че ти си Робърт — каза Рей. Обърна се към брат му и добави: — А ти си Кевин. Или ви обърках?
	— Да — отвърна Робърт, докато разтриваше гърдите си. — Мисля да съдя този, задето ме нападна. — Той кимна към Пенкейк. — А може и за нанасяне на телесна повреда.
	— Това не беше нападение — обясни Рей. — Но ако искаш да видиш какво е нападение, ще го помоля да ти покаже.
	Робърт се поколеба, явно претегляше вариантите — не че имаше голям избор — след което заяви:
	— Казах каквото имах да казвам.
	— В такъв случай може би е време да си тръгнеш — усмихна се Рей.
	Робърт вирна брадичка и даде знак на брат си да го последва. Проследихме ги с поглед. Кевин се извърна за миг, сякаш се страхуваше, че Пенкейк може да не е приключил.
	— Много жалко — оплака се Пенкейк. — Тъкмо загрях.
	Никол го прегърна.
	— Ти си страхотен!
	— Така си е.
	— Ей, държах нещата под контрол — обадих се аз.
	Никол се засмя и каза:
	— Джейк, с риск да се повторя, ще кажа, че ти си любовник, а не боец. Не бих искала да видя красивото ти лице в синини.
	Пенкейк се засмя.
	Думите й ме засегнаха. И то много.
	Тя разроши косата ми и ме прегърна.
	— Справи се чудесно! Ти си моят рицар!
	Почувствах се по-добре. Донякъде.
	— Кога ще излезе Кърк? — попита Рей.
	— Не съм сигурен — казах аз, — но Ебърсол се надява да стане до края на деня. Все пак знаеш как процедират понякога в съда. Трябват им часове, за да занесат няколко листа хартия от една стая в друга.
	Рей кимна.
	— Искам да започнем с него. Да видим какво ще ни каже за случилото се.
	— Ще звънна на Ебърсол и ще проверя дали няма някакви новини.
	— А ние ще се настаним в хотела и ще се срещнем с вас в бара.
	— Там предлагат и храна, нали? — попита Пенкейк.
	Никол го хвана под ръка и го поведе към колата му, след което отвори вратата.
	— В този град навсякъде предлагат храна.
	— Добре, защото Рей не ми разреши да спра никъде. Исках само да си взема бисквити… и може би кока-кола.
	— Горкичкият — каза Никол и го шляпна по задника. — Паркирай този огромен звяр и се чекирай на рецепцията.
	Пенкейк отвори задната врата и извади бейзболна бухалка.
	— Виж какво съм ти донесъл — каза той и ми я връчи. — Мислех да ти донеса пистолет, но Рей каза, че може да се простреляш погрешка.
	Никакво уважение!
	Взех бухалката. Беше хубав модел, „Луисвил Слъгър“, а не от онези евтини метални боклуци.
	— Ще свърши работа — казах. — Благодаря.
	— Ами аз? — обади се Никол. — Няма ли да получа оръжие?
	Пенкейк се усмихна.
	— Имаш страхотни крака, миличка. Виждал съм те как удряш боксовата круша. Ще се справиш.
	— Голям си чаровник — засмя се тя.
	— Такъв съм си — съгласи се Пенкейк.


>	15

	Срещата с Кърк Форд се проведе в апартамента на Ебърсол. Имам предвид, деловата среща. Дружеската премина във винарната на „Командърс Палас“, флагмана на обширната гастрономична империя на семейство Бренан. Това като че ли бе най-любимият ми ресторант от всички. Нима е възможно човек да не обича „Командърс“? Та този ресторант съществуваше вече повече от сто години и в него бяха работили прочути кулинари като Емерил Лагас и Пол Прюдом. Доколкото можех да преценя, кухнята изобщо не бе пострадала от тяхното отсъствие.
	Кърк излезе от ареста около пет, след което влезе в „Монтелион“ през задния вход, за да избегне суматохата, която непременно би съпроводила появата му във фоайето. А и на улицата продължаваха да бдят две групи — едната от негови противници, другата от негови поддръжници. Да, отвън определено бе доста шумно. Обзалагам се, че управата на хотела беше очарована от случващото се. След като взе душ и изпи две питиета — имаше нужда и от едното, и от другото — Кърк обяви, че е готов. Качихме се в лимузината на Ебърсол и потеглихме към ресторанта.
	По някаква причина Ебърсол бе решил, че вечерята навън ще се отрази добре на Кърк, както и на всички останали. Нещо като малко празненство по случай излизането му от ареста. Целта бе да се поотпуснем, да си отдъхнем. Рей не остана доволен. Той предпочиташе да се хване на работа. Такъв си беше Рей — първо работата, после удоволствието. Този път бях на негова страна. Нямах търпение да чуя какво ще каже Кърк, да разбера какво всъщност си спомня от вечерта, да сподели какво според него се е случило. Освен ако още не знаеше, разбира се.
	В „Командърс“ също влязохме през задния вход — проява на любезност от страна на оберкелнера. Ебърсол се бе уговорил тайно с елегантния мъж, който ни очакваше. Двамата бяха направили резервацията под фалшиво име. Бяха избрали Смит. Разбрах това, защото, щом влязохме вътре, Ебърсол каза: „Смит, маса за осем души“. Двамата си размениха бегли усмивки.
	Зачудих се на бедното им въображение. Аз например бих избрал друго име. Менсън например. Защо не? Може би не е добра идея, ако целта ти е да останеш незабелязан, но пък би било забавно. Побързахме да се скрием във винарната, където бяхме заобиколени от стелажи с бутилки, някои от които струваха повече от колата ми. Храната, разбира се, беше безупречна, както и цялата армада сервитьори, които се погрижиха всичко да бъде наред. Разговаряхме за незначителни неща, но във въздуха се усещаше напрежение, сякаш бяхме седнали под сноп високоволтови кабели.
	Кърк се оказа приятен събеседник, който се усмихваше често — предполагам, че излизането на свобода може да накара всекиго да се усмихва — но изглеждаше потиснат, сякаш част от него бе някъде много, много далече. Така смятах поне. От друга страна, можеше и да греша, тъй като го виждах за пръв път. Предвид обстоятелствата би трябвало да очаквам да е поне малко разсеян. Предполагам, че част от съзнанието му бе ангажирано с мисли за бъдещето, което го очакваше, и всички неприятности, с които можеше да се сблъска. Вечерята завърши с прочутия хлебен пудинг на „Командърс“ и бутилка коняк „Реми ХО“. Ядох толкова много, че едва се сгънах в лимузината. Близначките също проявиха завиден апетит, в резултат на което охкаха, пъшкаха и се оплакваха по време на целия път до „Монтелион“.
	Там се събрахме в апартамента на Ебърсол, за да обсъдим „положението на Кърк“, както каза Ебърсол. Не бях сигурен, че изразът е подходящ. Никак даже.
	Рей се настани на креслото до продълговатата масичка, а Кърк седна срещу него. Двамата с Никол седнахме на канапето. Ебърсол домъкна два стола и ги предложи на близначките, но те отвърнаха, че стомасите им са прекалено пълни, за да седят, и предпочитат да се излегнат на пода. Тогава Ебърсол им донесе две възглавници, но те запратиха едната в ъгъла и отпуснаха глави върху другата. Ебърсол и Пенкейк седнаха на столовете.
	За начало Рей попита Кърк дали има нещо против да обсъжда случая пред всички, но актьорът отвърна, че не възразява, тъй като всички са приятели, дори новите му познати.
	Рей започна по същество.
	— Разкажи ми за теб и Кристи — каза той.
	Кърк обясни, че двамата са се запознали преди седмица в заведение на Бърбън Стрийт и между тях моментално се е появила химия. Оттогава прекарвали всяка нощ заедно, предимно в хотелската му стая, но също и две нощи извън града. Вечерта, когато Кристи била убита, били в „Нола“ заедно с Тара и Тигън. Към девет и половина се върнали в хотела. Близначките дошли в апартамента му, пили малко вино и си тръгнали около десет. Той ги погледна.
	— Така беше, нали?
	Те кимнаха и отвърнаха в един глас:
	— Точно така.
	Кърк продължи. Двамата с Кристи правили секс „в продължение на два часа“, след което главите им се замаяли. Кърк се събудил на сутринта и я открил мъртва. Уплашил се, не знаел какво да прави и позвънил на Ебърсол.
	— Някакви проблеми между вас? — попита Рей. — Кавги, скандали?
	— Не — отривисто поклати глава Кърк, за да подчертае думите си. — Вижте какво, не съм я убил аз. Да сме наясно от самото начало.
	Рей улови погледа му.
	— Значи _помниш_, че не си я убил?
	Кърк се сепна за миг. Изгледа ни един по един, след което се обърна отново към Рей.
	— Не помня нищо, след като заспахме.
	— Как според теб ще реагират съдебните заседатели на подобно твърдение?
	Кърк стисна зъби.
	— На чия страна си?
	— На ничия.
	— Защо тогава изобщо говоря с теб? Как ще ми помогнеш, ако не ми вярваш?
	— В момента нямаш нужда от човек, който да ти целува задника, а от напълно обективно мнение. — Рей махна с ръка. — Не знам нищо за теб. Не знам почти нищо и за ситуацията, в която си се озовал. Не знам на какво да вярвам. Затова човекът, който подписва чековете, помоли мен… — той кимна към двама ни с Никол — … помоли _нас_ да открием истината.
	— Как да знам, че мога да ти имам доверие?
	— Никак. Но ти обещавам, че прокурорът ще ти зададе същите въпроси в съдебната зала — заяви Рей, без да трепне, — както и куп по-неудобни.
	Кърк въздъхна и се отпусна на стола си. Раменете му увиснаха. Изглеждаше уплашен. Или съсипан. Сякаш случилото най-сетне бе достигнало до съзнанието му и бе стегнало гърдите му като боа удушвач. Може би никога не му бе минавало през ума, че всички онези криминални сериали, които е гледал някога по телевизията, могат да се пренесат в реалността, в неговия живот. Че ще получи главната роля в юридически трилър, който протича на живо. Плашеща мисъл.
	— Вероятно си прав — отвърна Кърк унило.
	— Разбира се, че съм прав — каза Рей. — С какво е свързан първият ти спомен?
	Кърк разтри едното си слепоочие.
	— С главоболие… отвратителен вкус в устата, объркване. В първия момент не знаех къде се намирам. Трябваха ми няколко минути да се ориентирам.
	— А после?
	— Кристи лежеше до мен. Завивката стигаше до врата й. Обърнах се настрани и я побутнах. Нищо. Не помръдна. Реших, че спи дълбоко, но когато я побутнах отново, тя пак не реагира. Дръпнах завивката и видях сутиена около врата й. — Кърк си пое дъх. — Докоснах рамото й. Беше студено.
	Той затвори очи. Гримасата му подсказваше, че се опитва да спре напиращите сълзи. Накрая стисна носа си с два пръста и се овладя. Когато отвори очи, те блестяха от влага.
	— Тогава разбрах, че е мъртва.
	— И веднага потърси помощ? — попита Пенкейк. — Позвъни на господин Ебърсол?
	— Да… Искам да кажа, че първо я разтърсих силно. Извиках името й. Умолявах я да се събуди. Долепих ухо до гърдите й с надежда да чуя сърцето й. Но вече знаех истината. Кожата й беше студена… и някак гумена.
	Погледнах Ебърсол.
	— Отишъл си при него и… колко време след това позвъни в полицията?
	— След десет-петнайсет минути. Наложи се първо да го успокоя. Беше много разстроен. И уплашен до смърт.
	— Разбираемо е.
	— Честно казано, мина ми през ума да се отървем от нея, да изхвърлим тялото й някъде, да го накараме да изчезне, сякаш нищо никога не се е случвало…
	— Това е най-лошото, което бихте могли да направите — отвърна Рей.
	Ебърсол кимна.
	— Казвам само, че ми мина през ума. Можех да изнеса тялото от хотела, но после… нямах представа какво да го правя. Както и да е, бързо прогоних тази мисъл и позвъних в полицията.
	— Радвам се, че не си го направил. Подобен глупав ход щеше да промени коренно нещата.
	— И така са достатъчно зле — обади се Кърк.
	Рей кимна.
	— Разбира се. Но можеха да бъдат и още по-зле.
	— Не разбирам как.
	Настъпи неловко мълчание. Сякаш никой не можеше да си представи какво означава „по-зле“. Двама души в стаята, единият — мъртъв. Приличаше на сценарий за второразреден филм.
	— Полицията е открила две празни бутилки от вино — казах аз.
	— Преди това изпихме още една… докато вечеряхме.
	— Кой пи повече? Ти или Кристи?
	— Аз. Тя не си падаше по алкохола. Но въпреки това изпи три-четири чаши.
	— А после пушихте марихуана? — продължих аз.
	Кърк ме погледна.
	— Ченгетата са намерили три цигари. Едната недопушена, оставена на нощното шкафче.
	— Да, така е.
	— И двамата ли пушихте? — попита Никол.
	Кърк кимна.
	— Разговаряхме с нейна приятелка — казах аз. — И с бившето й гадже. И двамата твърдят, че Кристи никога не е вземала наркотици.
	— По дяволите! — възкликна Кърк, приведе се напред и зарови лице в шепите си.
	Изчакахме го да се успокои. След малко той изправи глава и каза:
	— Така е. Никога… докато не ме срещна.
	— Онази вечер за пръв път ли й беше? — попитах аз.
	— Не.
	— Ще ни обясниш ли? — каза Рей.
	— Първият път беше по време на втората ни среща. Кристи не искаше, но аз я убедих.
	— Божичко — изпъшка Ебърсол. — Прокурорът ще заяви, че си започнал да я развращаваш.
	— Един момент — вдигна ръка Рей. — И така, тя е опитала марихуана на втората ви среща. Какво стана после?
	— Хареса й. Оттогава всяка вечер изпушвахме по една цигара.
	— Това означава ли, че намерените цигари са били твои? — попитах аз.
	— Две от тях бяха мои. Тя донесе третата. Онази, която запалихме.
	— Така ли? — не скрих учудването си. — Момиче, което не взема наркотици, изведнъж се превръща в доставчик?
	— Знам само, че у нея имаше една цигара. Онази, която пушихме… Но съвсем малко.
	— Кристи спомена ли откъде я е взела? — попита Рей.
	— От някаква приятелка. Само това каза. Според нея била много добра. — Кърк поклати глава. — Оказа се доста силна. Замая ме здравата.
	— Какво искаш да кажеш? — попита Никол.
	— Помня, че си дръпнах два пъти. После започнахме да правим секс… Трябва да е помрачила съзнанието ми, защото всичко ми се струваше доста… странно.
	— В какъв смисъл? — настоях аз.
	— Имах чувството, че се нося в облаците или по вода. Нещо подобно… Сякаш светът се беше отклонил от своята ос. — Кърк ме погледна и каза: — Странно, нали? Рядко пуша такива цигари, но съм опитвал доста качествена стока. Работя в Холивуд все пак. Там всичко е от най-високо качество. Тази цигара обаче беше различна.
	— Нова дрога? — предположи Пенкейк. — Днешните цигари нямат нищо общо с онези, което е пушил баща ти.
	— Безспорно — съгласи се Кърк.
	— Ако към марихуаната се прибавят ферментирало грозде и още някои неща, човек може да се надруса доста бързо — обясни Рей.
	— Възможно е. Не че не съм смесвал алкохол с марихуана…
	— Сигурен ли си, че Кристи не ти е казала откъде я е взела? — попитах аз.
	— Не помня да е споменавала. Но аз и бездруго не помня много неща.
	Когато Кърк влезе в стаята, той свали спортното си сако и сега беше по черна тениска. Забелязах няколко драскотини по ръцете му и се сетих за думите на Дусет.
	— Тези драскотини… — посочих аз голите му ръце. — Откъде са?
	— От онези гадости, сред които газим в блатата… тръстика, папур или какво ли още не.
	Близначките се надигнаха едновременно.
	— Ние можем да потвърдим — каза едната. Не бях сигурен коя.
	Сестра й дръпна деколтето на блузата си и разголи едното си рамо. Хубаво рамо. Покрито с миниатюрни драскотини.
	— Имаме ги навсякъде. Цяло чудо е как не сме се заразили от някоя опасна блатна буболечка.
	— Така си е — потвърди първата близначка, вдигна блузата си и показа корема си, прорязан от две тънки и дълги драскотини. — Костюмите от „Космически приключения“ не покриват целите ни тела, затова имаме драскотини навсякъде. Буквално навсякъде.
	— Ченгетата ме накараха да се съблека и ги снимаха — каза Кърк. — Отпред и отзад.
	— Стандартна процедура — обясни Рей. — А съдебният лекар ще потърси твоя ДНК под ноктите на Кристи.
	Кърк го зяпна смаяно.
	— Ами ако намерят?
	— А ще намерят ли? — отвърна Рей.
	Кърк поклати глава.
	— Не знам. Кристи не беше от жените, които впиват нокти в гърба ти, ако това имаш предвид. Тя обичаше секса, но не си падаше по по-диви изпълнения…
	— Няма никакво значение — обясни Рей. — Правили сте секс по взаимно съгласие, така че това няма да има особена тежест пред съда. — Той разпери ръце и продължи: — Ако бяхте непознати, щеше да е съвсем различно. Адвокатът ти лесно може да ти обясни защо.
	Кърк пое дълбоко дъх и издиша бавно.
	— Това е кошмар. Имам чувството, че съм се качил на въртележка, която се върти толкова бързо, че не мога да сляза…
	Всички замълчаха.
	— Интересувате ли се от още нещо? — попита Ебърсол.
	— От много неща — отвърна Рей. — Но не мисля, че Кърк може да ни помогне. Поне в момента.
	— Съжалявам — каза Кърк. — Искаше ми се да помня повече подробности.
	— Всичко е наред. Разполагаме с отправна точка.
	— Каква?
	— Ще я обсъдим друг път — отговори Рей. — А сега двамата с Пенкейк трябва да проверим някои неща. Погледна към мен и добави: — Джейк и Никол също ги чака работа.
	Наистина ли го каза? Наистина ли разчиташе на помощта ни? Нима Рей се размекваше с възрастта? Едва ли, но въпреки това ми стана приятно, че ни възприема като част от екипа.
	Ебърсол се изправи и каза:
	— Днешният ден беше дълъг. Вчерашният също. Утре ни чакат снимки, и то рано. Изоставаме с графика и трябва да наваксаме. Време е всички да поспим.


>	16

	Не спах кой знае колко през нощта. Поне що се отнася до броя часове. Най-много четири-пет. Но през това време трябва да съм изпаднал в дълбок сън, почти като кома, защото на сутринта се почувствах свеж и отпочинал. Събудих се готов за действие, така да се каже. Протегнах ръка към Никол, но напипах само празно легло. Едва тогава чух струята на душа.
	Снощи, след разговора с Кърк, се отбихме в бара на „Монтелион“ за по едно бързо питие. Станаха четири, доколкото си спомням. Може да са били и повече. Най-вероятно са били. Запознахме се с едно семейство от Чикаго — баща, майка и двайсет и няколко годишния им син. Синът огледа Никол от главата до петите. Сега като се замисля, бащата също я зяпаше. Младежът обаче прояви по-голям интерес към мен. Не, не, нямам това предвид. Просто се оказа голям фен на бейзбола. Знаеше всичко за всички. Спомняше си моменти от моята кариера, за които не бих могъл да се сетя, дори в главата ми да е опрян пистолет. Цитираше какви ли не статистики. Разбира се, дадох му автограф на една салфетка, преди двамата с Никол да се сбогуваме със семейството и да се качим в апартамента. Минаваше полунощ.
	Исках да правим секс, но Никол се съблече, мушна се под завивките, обърна се по корем и мигом заспа дълбоко. Отворих наръчника по самоотбрана. Преди да угася нощната лампа, вече знаех как да обезвредя някого, като изкълча кутрето му, разкъсам коленните му връзки с добре премерен ритник или смажа свода на стъпалото му.
	С всеки изминал ден ставах все по-опасен.
	Тъкмо когато се наканих да се присъединя към Никол, душът замлъкна. Тя излезе, увита в кърпа и следвана от шлейф горещи пари.
	Потупах леглото до мен. Тя погледна към изпънатия като палатка чаршаф.
	— Прибери това нещо, преди да си наранил някого.
	Нали ви казах, започнах да ставам опасен.
	— Какво ще кажеш да го скрия някъде? — отвърнах с усмивка.
	Тя поклати глава и се намъкна в джинсите си.
	— Звучи привлекателно. Грубо, но привлекателно. За съжаление, нямам време. Лимузината ще пристигне след петнайсет минути.
	— Лимузината?
	— Колата на Ебърсол. Ще отида на снимачната площадка с Кърк и близначките.
	— О! И кога го решихте?
	Тя поклати глава.
	— Снощи го обсъдихме.
	— Така ли?
	— Така. Преди да излезем от апартамента на Ебърсол. После ти го повторих в бара. Два пъти.
	— Не помня.
	— Разбира се, че не помниш. Ти си играеше на бейзболна звезда с онова хлапе.
	— Аз? Той започна.
	Никол се засмя.
	— Смая ме с всички онези неща, които знаеше. — Тя облече черна тениска и продължи: — Съжалявам, но се налага да зарежа и теб, и твоя приятел. — Кимна към моя приятел, който очевидно бе изгубил всяка надежда. — Трябва да тръгвам. Ще се оправиш ли сам? — Последва нова усмивка.
	— И без това имам важна работа.
	— Например?
	— С Рей и Пенкейк имаме среща с инспектор Дусет малко преди обед. После ще дойдем при вас.
	Никол седна на ръба на леглото и завърза маратонките си.
	— Ще ти звънна по-късно.
	Целуна ме по бузата, грабна чантата си и излезе. Дотук с идеята ми да се позабавляваме.
	Трябваше да убия два часа. Можех да се поразходя. Шорти, тениска, новите ми маратонки „Ню Баланс“. Приготвих се за една минута и излязох от хотела.
	Крайбрежната улица, една от големите туристически атракции във Френския квартал, ми се стори особено подходяща за сутрешна разходка. Тръгнах покрай Мисисипи, разминах се с неколцина пешеходци, двама заклети фенове на джогинга и малка група, която правеше странни упражнения от тай-чи, които карат хората да се гънат на осморки. Предполагам, че това е предтечата на практики като йога и пилатес и дори на муменшанц. Трениращите тай-чи изглеждаха щастливи, явно заниманията им се отразяваха добре.
	Един шлеп, натоварен с нещо, което приличаше най-вече на скрап, се движеше на север срещу течението, а друг маневрираше към отсрещния бряг с помощта на влекач, чиито витла пенеха водата. Винаги съм харесвал влекачите. Това са кораби за работа, и то здрава работа. Спрях и го наблюдавах в продължение на няколко минути, след което се обърнах и тръгнах срещу течението. Мисисипи неслучайно е известна като Голямата кална река, или просто Голямата кал. Дори в това спокойно слънчево утро водата й имаше цвят на кафе.
	Като стана дума за кафе…
	Отправих се към Кафе дю Монд и си взех лате в пластмасова чаша. Видях Глория, приятелката на Кристи, да балансира табла, отрупана с понички, докато лавираше между масите. Тя ме забеляза и ми кимна. След като разнесе тези калорийни бомби, поръсени с пудра захар, тя пъхна вече празната табла под мишница и тръгна към мен.
	— Какво ново?
	— Кърк Форд излезе от ареста снощи — отвърнах аз.
	— Вече?
	— Под гаранция.
	— Убедена съм, че може да си го позволи.
	— Обвиненията срещу него остават, ако това имаш предвид.
	— Надявам се да го осъдят, но човек никога не знае. Парите са власт. И то голяма.
	Мина един сервитьор и Глория му връчи празната табла, при което му кимна в знак на благодарност.
	— Може ли да те попитам нещо? — казах аз.
	— Разбира се.
	— Ченгетата са намерили недопушена цигара марихуана в стаята, където Кристи е била…
	— Убита.
	— Да. Както и да е, Кърк твърди, че не е негова… че тя я е донесла.
	— Невъзможно! Пълен абсурд!
	— Така твърди той.
	Очите й проблеснаха гневно.
	— Опитва се да очерни Кристи? — Глория погледна към вътрешния двор на кафенето и закима бавно. — Страхотно!
	— Не мисля, че имаше подобно намерение — отвърнах аз. Погледът й се насочи към мен. — Но и не твърдя, че му вярвам.
	— Недей. Казах ти вече, Кристи не докосваше подобни неща. За нищо на света не би носила марихуана в себе си.
	— И все пак, ако е искала да пробва, откъде би могла си купи такава цигара.
	— Не е искала.
	— И все пак?
	— Не би го направила. — Глория въздъхна и добави: — Но в интерес на истината, не е никак трудно човек да си набави не само марихуана, а и други неща.
	Усмихнах се.
	— От личен опит ли говориш?
	Сега беше неин ред да се усмихне.
	— Може би.
	— И така, ако Кристи или някой друг би желал да си купи цигара, към кого е най-вероятно да се обърне?
	— Не се отказваш лесно, а?
	Това обида ли беше? Глория подслади думите си с още една усмивка.
	— И преди са ми го казвали.
	— Не се съмнявам — засмя се Глория. — Това е Ню Орлиънс. На всеки ъгъл можеш да си купиш дрога.
	Тя махна с ръка към тротоара, където двама улични актьори се подготвяха за началото на работния си ден, а от другата страна художник окачваше картините си по металната ограда на Джаксън Скуеър. Глория продължи:
	— Но ако Кристи би решила да го направи… не казвам, че го е направила, нямаше да избере непознат.
	— Тогава кой?
	— Двама от нашите готвачи винаги носят по-малко. Братята й също.
	— О!
	— Те са се родили тъпи и са си останали тъпи. Знам, че пушат марихуана, а от нея определено няма да поумнеят. Знам и че пласират на дребно. Търгуват с малки количества, но все пак го правят.
	— Какво ли мисли чичо им по въпроса?
	— Нищо чудно той да ги е вкарал в бизнеса. Наркотиците са част от империята на Тони. — Тя се огледа и добави: — Не съм казала нищо.
	— Не съм чул нищо.
	— Но ако той разбере, че тези двама палячовци са пробутвали дрога на Кристи, ще ги убие. Буквално.
	— Спомена, че той винаги се е грижил за нея.
	— Категорично. — Двойка клиенти, седнали до тротоара, й помахаха. — Трябва да се връщам на работа.
	— Благодаря, че си побъбрихме.
	— Винаги — каза тя и ми обърна гръб.
	Оставаха ми четиресет и пет минути до срещата с Рей и Пенкейк, а трябваше да взема душ, да се избръсна и да облека нещо по-представително, затова се запътих към „Монтелион“. Минах покрай стаичката на онази гадателка. Беше тъмна. Предполагам, че предсказваше бъдещето едва след като си изпиеше сутрешното кафе. Или закусеше в „Бренанс“. Можеше да си го позволи. Нали вземаше по четиресет долара за петнайсет минути ала-бала.
	Когато завих по Роял Стрийт, телефонът ми иззвъня. Погледнах екрана. Беше Тами. Тами Лудата. Бившата ми жена. Главоболие, което никога не отминава. Макар да ме заряза още преди години — не че не й дадох достатъчно поводи, трябва да призная — и се омъжи за добрия стар Уолтър Хортън, адвоката по бракоразводното ни дело, който отмъкна половината ми имущество, тя продължава да ме смята за свой съветник, изповедник, довереник и какво ли още не. Така и не мога да разбера каква точно роля ми е отредила в нескончаемите си драми. А драми има. Непрекъснато. Тами живее заради тях. Седмично получавам от две до двайсет и седем обаждания от нея. Не я бях чувал от няколко дни, така че беше време да звънне.
	Мина ми през ума да я прехвърля на гласова поща, но знаех, че няма да има никаква полза. Това щеше да предизвика серия от нови позвънявания и порой от цветисти обиди. При Тами всичко се свеждаше до война на нерви и изтощение. Говоря от личен опит. Затова вдигнах.
	— Къде си? — попита тя.
	— В Ню Орлиънс.
	— Какво правиш там?
	— С Никол съм.
	Обичах да я дразня. Приемах го като малка отплата за онова, което ми причиняваше.
	— Мръсник! Какво правиш наистина?
	— Преговарям за покупката на Луизиана.
	— Не се дръж като кретен!
	— Опитвам се, наистина се опитвам.
	— Не, не се опитваш. — Изчаках я да продължи, без да й отговарям. И тя не ме разочарова: — Не ми каза, че заминаваш.
	— Ти не си ми секретарка.
	— Знаеш, че двамата с Уолтър преживяваме труден период…
	— Всеки период с теб е труден.
	— Ах, колко ме дразниш! — Отново замълчах, тъй като знаех, че Тами не очаква отговор, нито пък се нуждае от такъв. — Джейк, трябва да ми помогнеш.
	— За какво става въпрос този път?
	— За Уолтър. Изпаднал е в депресия. Толкова е потиснат, че се плаша.
	— Не смяташ ли, че това е нормална реакция предвид случилото се неотдавна?
	— Но?
	— Какво _но_? Приятелката му беше убита, той се превърна в основен заподозрян, животът му беше в опасност заради украински мафиот и на всичко отгоре продължава да живее с теб. Струва ми се нормално да изпадне в депресия.
	— Барбара не му беше приятелка. — Само това ли чу от всичко, което й казах? Очевидно. Тами продължи: — Тя беше грешка. Забежка.
	— Въпрос на семантика.
	— Барбара беше и моя приятелка. А аз не съм в депресия.
	Разбирате ли? Всичко в света на Тами се върти около нея.
	— Уолтър е чувствителна натура — казах й.
	— А аз не съм, така ли?
	Едва не се разсмях, но проявих достатъчно здрав разум и се овладях.
	— Тами, аз не съм психотерапевт на Уолтър. В интерес на истината, той дори не ме харесва. Най-добре да потърси професионална помощ.
	— Притежаваш рядкото умение да накараш всичко да изглежда толкова незначително. Дребнаво. Безсмислено… Уолтър би могъл да се поучи от теб.
	— Очарователен начин да ме помолиш за помощ.
	Вече бях стигнал „Монтелион“, но предпочетох да остана отвън, на тротоара, вместо да продължа разговора във фоайето. Двете групи поддръжници и противници на Кърк още не се бяха появили, затова на улицата бе тихо.
	— Виж, нямам какво да предложа на Уолтър. Освен това съм зает в момента.
	— Че какво по-важно може да има от психическото здраве на Уолтър?
	— Пълен списък ли да ти изпратя или само резюме?
	— Кретен! — заяви Тами и затвори.
	Добре дошли в моя свят.


>	17

	Рей, Пенкейк и аз се срещнахме с Дусет пред сградата на съда. Първоначалната идея беше да отидем в полицейското управление, но той звъннал на Рей, казал му, че трябва да отнесе някакви веществени доказателства в съда, и предложил да се видим там. Доказателства по съвсем друг случай. И вместо да си правим труда да спираме на паркинга и да минаваме през охраната, изчакахме Дусет на стъпалата пред сградата, където вчера Корнблат бе изнесъл своето представление за медиите.
	Рей и Дусет си допаднаха от първия миг. Знаех си, че ще стане така. И двамата изглеждаха замесени от едно тесто. След като си разказаха няколко забавни истории, с които да проверят кой кого познава в бранша, те насочиха вниманието си към убийството на Кристи Гидри и положението на Кърк Форд. Дусет очевидно приемаше Рей като свой събрат по оръжие и съвсем охотно сподели с него малкото улики, с които полицията разполагаше.
	— Положението на Форд не е никак розово — заключи Рей.
	Дусет сви рамене.
	— Други заподозрени?
	— Няма. — Дусет пъхна ръце в джобовете си и огледа улицата. — Всичко се е случило в заключен апартамент, в който е имало двама души и единият е намерил там смъртта си. Не знам в каква друга посока може да поеме следствието. — Той погледна Рей и добави: — Не мога да си представя как някой друг е проникнал в стаята и го е направил.
	— Това е моя грижа — отвърна Рей.
	— Освен ако си имаме работа с някоя от онези истории в стил Агата Кристи — обадих се аз.
	— Не мисля, че случаят има нещо общо с баба Агата — каза Рей. — Предполагам, че най-добрата защита на Форд ще бъде временно умопомрачение или частична невменяемост.
	— Няма да е лесно — възрази Пенкейк. — Комбинацията от алкохол и марихуана води до оглупяване, а не до изблици на насилие.
	— Нито до загуба на памет както в случая с Форд — съгласи се Рей.
	— Дори новата дрога? — попитах аз. — Виждал съм доста силни цигари марихуана. Включително в моя бар. Хората се объркват, дезориентират…
	— Това се отнася до всички отрепки, които посещават твоето заведение — отбеляза Рей.
	Толкова е мил понякога. Но отдавна се научих да не обръщам внимание на подобни подмятания. И не го правя. Обикновено не. Той мрази „Капитан Роки“. Или по-точно, факта, че съм негов собственик и го предпочитам пред „свястната работа“. Свястна според него, разбира се.
	— Ние ги наричаме клиенти — казах аз.
	Рей сви рамене.
	— Какъвто и да е ефектът от марихуаната, Форд ще се възползва от тази теза. Вече е започнал да го прави.
	— О! — възкликна Дусет.
	— Твърди, че не помни нищо, абсолютно нищо.
	— Смяташ, че лъже? — попита Дусет.
	— Нямам представа какво се случва в главата на Форд. Или на адвоката му, който ми се струва доста мазен и хлъзгав тип.
	— И аз съм на същото мнение — съгласи се Дусет. — Освен това непрекъснато ставаме свидетели на подобно поведение в съдебната зала: не знам, не помня, не бях аз, кълна се, че нямам нищо общо…
	— Кърк твърди, че Кристи е донесла цигарата, която са пушили — казах аз.
	— Именно — кимна Дусет.
	— Двамата с Никол разговаряхме с бившето гадже на Кристи и с нейна приятелка от Кафе дю Монд. И двамата заявиха, че не се е движела в такива среди. Не докосвала дрога.
	— И аз чух същото — потвърди Дусет. — От всички, с които говорихме. Включително от чичо й Тони.
	— Докато не срещнала Форд — отбеляза Рей.
	— Някакви резултати от анализа на ДНК? — попитах аз.
	Дусет се почеса по ухото.
	— Съдебният лекар открил тъкан под един от ноктите на Кристи. А Форд е целият в драскотини. Някои нови, някои стари. Твърди, че ги е получил в блатото, където снимали част от сцените. Съдебният лекар смята, че това звучи логично. Особено предвид факта, че драскотините са получени по различно време.
	— Близначките Тара и Тигън имат същите — казах аз.
	— Затова се съмнявам, че ДНК анализът ще изиграе някаква роля в съдебната зала. Дори да се окаже, че принадлежи на Кърк Форд. В края на краищата те са правили секс.
	— Със забиване на нокти и много драскане — обади се Пенкейк. — Любимият ми!
	Дусет се усмихна.
	— И тъй като всичко се е случило зад затворени врати, кой може да каже какъв секс са правили? Дори да открием негова ДНК, обзалагам се, че адвокатът му ще изкара Кристи разгонена дива котка.
	— Не се съмнявам, че чичо Тони ще остане очарован от подобно твърдение — отбелязах аз.
	— О, да — съгласи се Дусет. — Това ще влезе в историята на съда.
	Телефонът на полицая иззвъня. Той го извади от джоба си и се отдалечи на метър-два, преди да го поднесе към ухото си.
	— Колкото по-дълбоко ровим, толкова по-зле изглеждат нещата за Кърк — казах аз.
	Рей кимна.
	— Така е. Надявам се да си вземе по-добър адвокат.
	— Впечатлението ми от Корнблат е, че не обича да губи.
	— Да, но не плува в свои води. Форд също.
	Дусет приключи разговора и се върна при нас.
	— Беше съдебният лекар. Получил е резултатите от токсикологията за Кърк и Кристи и иска да ги обсъдим. Лично.
	— Това звучи интересно — подхвърли Рей.
	— Той използва същата дума. Трябва да тръгвам.
	— Нещо против да дойдем с теб? — попитах аз.
	Дусет се поколеба, после каза:
	— Няма проблем.
	Последвахме белия му седан без отличителни знаци до кабинета на съдебния лекар. Не беше далече, намираше се близо до Клейборн Авеню и магистрала 10, само на две преки от стадион „Супердоум“. Сградата имаше вид на типично държавно учреждение — двуетажна, от светли тухли, с плоска фасада и американското знаме до входа. Отделението по съдебна медицина я поделяше със „Спешна помощ“. Сетих се, че бях чел за нея в някой от местните вестници, който бях открил забравен в бара на „Монтелион“. Статията, разположена между репортаж за откриването на някакъв бар във Френския квартал след продължителна реставрация и рецепта за орехов пай, твърдеше, че сградата е „произведение на изкуството“, което отворило врати в началото на 2016 г. и струвало почти 15 милиона долара. Произведенията на изкуството държат високи цени.
	Пенкейк спря до Дусет на почти празния паркинг. Преди да излезем от колата, инспекторът дойде при нас, застана до вратата на Рей и го изчака да свали прозореца.
	— Мисля, че е най-добре да изчакате тук, докато разбера за какво става въпрос. Съдебният лекар си пада малко педант и много държи на правилата, а трудно ще обясня защо ви водя.
	Мина ми през ума, че наистина не би могъл да обясни присъствието на Рей и Пенкейк. Но моето? Аз съм такъв симпатяга! Вписвам се навсякъде! Въпреки това не виждах смисъл да дразним лекаря. Затова решихме да изчакаме. Разказах на Рей за разговора с Глория.
	— С две думи, тя няма представа откъде Кристи би могла да се сдобие с марихуана, така ли? — попита Рей.
	Кимнах.
	— Но ми напомни, че това е Ню Орлиънс и подобни неща се намират съвсем лесно. Дори спомена, че двама готвачи в Кафе дю Монд не оставали без марихуана. Братята на Кристи също.
	— Интересно — каза Пенкейк.
	— Според Глория дори продавали по малко. Не кой знае какви количества, но все пак.
	— Още по-интересно.
	— Но тя твърди, че никога не биха дали дрога на Кристи. Винаги се грижели за нея.
	Пенкейк изсумтя. Искаше да каже, че не го вярва.
	— Предполагам, че е могла да свие нещичко от техните запаси. Стига да е знаела къде ги държат…
	— Така е — съгласи се Рей. — Но мисля, че това няма да ни помогне. Кристи е била удушена, а не отровена.
	— Освен ако съдебният лекар не открие нещо друго — отбелязах аз.
	А той беше открил нещо друго. Нещо много любопитно.
	Дусет излезе от сградата и тръгна към нас. Дълбоки бръчки прорязваха лицето му.
	— Какво има? — попита Рей.
	Полицаят опря двете си ръце на ръба на прозореца. Погледна първо към сградата, после към Рей.
	— Това е поверителна информация. Ясно?
	— Няма проблем.
	— Токсикологичният анализ е установил наличието на нещо, което променя нещата. Кетамин.
	— Какво? — възкликнах аз.
	Дусет ме погледна.
	— Намерен е както в недопушената цигара, така и в кръвта на Кристи и Форд.
	Кетамин. Известен е с много имена, но едно от тях го определя като хапче за изнасилване. Кетаминът е създаден като общ анестетик, който обаче си проправя път в рейв културата и попада в ръцете на много лоши типове. Знам, защото имахме подобен проблем в „Капитан Роки“. Някакъв мръсник сипал кетамин в чашата на момиче, което не подозирало нищо. За щастие, управителката ми Карла забелязала, че момичето се държи странно, и не му позволила да си тръгне с мъжа. Онзи възразил, че то е свободно да прави каквото си иска, но Карла е костелив орех. Посъветвала го да си тръгне незабавно, ако не иска да разбие стол в главата му. После позвънила на ченгетата и мъжът изчезнал на бърза ръка. Момичето било откарано в спешното отделение и тогава започнаха моите неприятности. Едва не загубих разрешителното си за продажба на алкохол. Случаят се отрази зле на репутацията на заведението, тъй като вестниците го представиха в лоша светлина.
	— Това променя нещата — заяви Рей. — Питай Джейк. Едва не изгуби бара си заради тази гадост.
	— О! — учуди се Дусет.
	— Дълга история — отвърнах аз.
	Дусет кимна.
	— Нека позная. Някой се опитал да сипе кетамин в чашата на момиче с намерението да го изнасили?
	— Почти.
	— И ние имахме подобни проблеми. Предимно с ГХБ, но и няколко случая с кетамин.
	— Значи лабораторният анализ е открил кетамин в недопушената цигара — казах аз. — А другите две? Тези, които не са палили?
	Дусет поклати глава.
	— Те са чисти.
	— Хм. Това означава, че двете цигари, които Кърк е донесъл, са били стандартни за разлика от тази на Кристи.
	— Ако Кърк казва истината.
	— Но ако планът му е бил да я упои, което просто не ми се вярва, защо да добавя кетамин само в едната цигара? — попитах аз. — Защо не и в трите?
	Дусет вдигна рамене.
	— Може да е предназначил тази за нея, а останалите за себе си.
	— Но кетаминът е открит в кръвта и на двамата — възразих аз. — Няма логика.
	— Нищо в този случай не ми изглежда логично.
	Меко казано. Защо Кърк да упоява Кристи, с която и бездруго редовно прави секс? Дори да е искал да упои нея, защо ще упоява себе си? За забавление? И после нещо се е объркало? Подозирах, че никой от двамата не е знаел, че цигарата не е „чиста“. Споделих съображенията си с Дусет.
	— Ако това е така — отвърна той, — трябва да отговорим на въпроса кой би могъл да го направи. И защо. Случайно съвпадение ли е? Кристи е купила цигарата от някого и той неволно й е продал комбинация от марихуана и кетамин? Или го е направил нарочно? Във втория случай трябва да разберем каква е причината — искал е да я изнасили или е планирал убийството й?
	— Всичко се свежда до _кой_ и _защо_, нали? — попита Рей.
	— Така е — съгласи се Дусет. — А отговорът на въпроса _защо_ обикновено води до отговора и на въпроса _кой_. Но в този случай? Не виждам причина.
	— Кетаминът обяснява защо Кърк не помни нищо — казах аз.
	— Вярно — потвърди Рей. — Тази гадост може да ти изпържи мозъка.
	— Въпросът е откъде се е взела цигарата — заяви Рей.
	— Държим на мушка няколко души, които продават подобна стока — каза Дусет. — Ще ги проверим.
	— Но откъде Кристи би могла да се сдобие с нея? — зачудих се аз. — Нали доскоро не е докосвала наркотици?
	— Както сам предположи, може да не е знаела какво има вътре — каза Пенкейк. — Кетаминът няма мирис или вкус. Може някой да й е пробутал цигарата, без тя да разбере.
	— Което ни връща на въпроса кой го е направил — казах аз. — И защо.
	— Не можем да изключим Форд — настоя Дусет. — Разчитаме единствено на неговите думи, че Кристи е донесла цигарата.
	— Склонен съм да му повярвам — обадих се аз. — Двамата с Кристи редовно са правели секс, защо му е било да я упойва, за да се възползва от нея?
	Дусет сви рамене.
	— Може да го е направил за забавление.
	— Но защо тогава ще упойва и самия себе си?
	Той се изправи и пъхна ръце в джобовете си.
	— Може пък да му харесва — заяви и подрънка с ключовете в единия си джоб.
	— Можем да го питаме — предложих аз. — Тръгнали сме към него.
	— Къде се намира в момента? — попита Дусет.
	— На снимачната площадка. Близо до резервата „Байю Соваж“.
	— Познаваш ли района? — поинтересува се ченгето.
	— Не, но Ебърсол ми даде карта.
	Дусет потропа с пръсти по рамката на вратата.
	— Може да дойда с вас.
	— Не мисля, че идеята е добра — каза Рей. — Адвокатите му едва ли ще позволят да разговаряте в тяхно отсъствие.
	Дусет кимна.
	— Така е, но въпреки това трябва да говоря с него.
	— Ние ще говорим с Кърк — предложих аз, — а после ще позвъня на Корнблат и ще видя какво можем да уредим. Устройва ли те?
	Дусет погледна към улицата, после към мен.
	— Става. Не мога да го принудя да разговаря с мен, освен ако не го арестувам, но не мисля, че това е добро решение.
	— Не е.
	— Добре — заяви Дусет, — идете да се срещнете с него. А аз ще видя какво мога да открия за цигарата с кетамин.
	— Потърси източници от улицата — посъветва го Рей. — Винаги е добре да разполагаш с някой друг.
	— О, да. Имам един човек, който знае всичко за всички.
	— Информатор ли имаш предвид? — попитах аз.
	— Не точно. По-скоро, закоравял престъпник. — Дусет почука по ръба на прозореца. — Дръжте ме в течение.


>	18

	Полицай Марлон Дугън бе сред най-ценните информатори на Тони Гидри. Вътрешен човек. Неговите очи и уши в управлението, които оставаха напълно незабелязани. Дугън бе един от онези дребни, неугледни хора, на които никой не обръща внимание. И което бе много важно, той с радост приемаше издутите пликове, които Тони му пращаше. Информацията, която Дугън осигуряваше, бе винаги точна, но Тони имаше и други източници. Дори в излишък. Например Маккриди и Петуей, и двамата следователи, но ако се наложеше, чичо Тони можеше да се изкачи по-нагоре по управленската стълбица и да стигне чак до кабинета на началника на полицията. Но той рядко използваше контактите си с висшестоящите, тъй като предпочиташе те да са му задължени, а не обратното. Този случай също не изискваше използването на по-дебели връзки.
	Тони Гидри държеше мобилния телефон до ухото си. Ако съдеше по трафика, който чуваше, Дугън бе излязъл отвън. Вероятно бе застанал близо до паркинга на управлението, далече от любопитни уши. Когато Тони го изслуша, кожата му настръхна. Стисна зъби толкова силно, че го заболя. Той седеше на бара в „Рай“, един от клубовете, които притежаваше. Намираше се във Френския квартал, близо до ъгъла на Бърбън Стрийт и „Сейнт Ан“. До отварянето оставаше час, но чичо Тони бе подранил, за да прегледа счетоводните книги. Официалните, а не тайните. Онези, другите, не излизаха от сейфа в офиса му. Защо да улеснява данъчните? Те и бездруго държаха всички козове.
	Джони Хъбърт и Рубен Прежан се бяха настанили на една съседна маса, пиеха кафе и играеха покер, като залагаха центове. Робърт и Кевин седяха в другия край на бара и разговаряха с една сервитьорка. От новите. При други обстоятелства Тони би ги изгонил навън, дори би ги хванал за ушите и изхвърлил през вратата, ако се налагаше. Но в момента имаше много по-сериозен проблем.
	— Какво каза, по дяволите? — попита Тони толкова тихо, че думите му прозвучаха почти като съскане.
	— Каквото чу. Открили са кетамин в кръвта и на двамата, на Кристи и на Форд. Една от цигарите, намерени на местопрестъплението, е била друсан джойнт.
	— Сигурен ли си?
	— Информацията ми е от първа ръка.
	— От Дусет ли?
	— Да.
	Тони затвори счетоводната книга и се изправи. Столът му изскърца по пода. Джони и Рубен погледнаха към него.
	— Ти майтапиш ли се? Откъде се е взела тази гадост?
	— Нямам представа — отвърна Дугън. — Поне за момента.
	— Добре. Ослушвай се и ми съобщи веднага щом научиш нещо.
	— Разбрано.
	— Ще ти изпратя малък подарък. А може би не чак толкова малък… — обеща Тони, затвори телефона и отиде при своите племенници.
	— Вие ли, отрепки такива, сте дали на Кристи наркотици?
	— Какво? — извика Кевин. — Абсурд!
	— Не ме лъжете!
	— Не сме ние — обади се и Робърт. — Никога не бихме го направили.
	Тони наклони глава първо на едната страна, после на другата, за да прогони усещането, че вратът му се е схванал.
	— Разбера ли, че сте ме излъгали, ще съжалявате до края на дните си.
	— Не сме ние, чичо Тони — каза Кевин. — Никога не бихме й дали дрога!
	— Но въпреки това продавате разни боклуци. — Това не беше въпрос. — И то след като ви забраних! При това неведнъж!
	— Само по малко — призна Кевин. — И то на приятели.
	Двамата братя проявиха достатъчно разум да не излъжат Тони за нещо, което той знаеше, че е истина.
	— И смятате, че тези приятели няма да ви издадат? Няма да се издънят заради някоя глупост? И да ви изпеят на ченгетата? Така полицията ще има средство за натиск върху мен.
	Двамата го зяпнаха глуповато. Искаше му се да ги пребие. Тук и сега.
	Джони и Рубен отместиха столовете си назад, надигнаха се и застанаха от двете страни на Тони.
	— Какво става, шефе?
	Тони вдигна пръст, след което набра някакъв номер на телефона си. Щом чу гласа на своята секретарка, попита:
	— Знаеш ли къде снимат филма?
	— Не, господин Гидри.
	— Разбери веднага. — Тони затвори и погледна племенниците си. — Да сте се забърквали с още нещо освен с трева и амфетамини?
	Кевин поклати глава.
	— Не. Какво например?
	— Например кетамин.
	— Не, дори не знаем откъде можем да си го набавим.
	Тони впери поглед в тях и го задържа достатъчно дълго, за да почувстват гнева му. Накрая се обърна към Джони и обясни:
	— Звънна ми един мой човек от полицията. Съдебният лекар е открил кетамин в кръвта на Кристи. А също и в кръвта на Форд. На местопрестъплението е намерен джойнт с кетамин.
	— Откъде се е взел, по дяволите? — учуди се Джони.
	— Това искам да разбера. — Тони погледна отново Кевин. — Не искам да се повтарям, но ви предупреждавам, че ако сте ме излъгали, последствията ще бъдат много, много неприятни.
	Кевин вдигна длани към чичо си.
	— Не знаем нищо. Това е самата истина.
	Но беше ли истина? Та те бяха идиоти по рождение. А също и лъжци. Но като видя уплашените им объркани лица, Тони реши да им повярва. Но само този път.
	Тони сведе поглед в опит да осмисли случилото се. Кетамин? Обърна се към Джони и каза:
	— Ако онзи холивудски хубавец казва истината, значи Кристи е донесла цигарата марихуана, примесена с кетамин.
	— Откъде ли я е взела? — попита Рубен.
	— Точно това искам да научите. Не оставяйте камък необърнат. Притиснете всеки, за когото се сетите, но ми съобщете имената на всички, абсолютно всички, които биха могли да имат пръст в тази работа.
	— Разбрано.
	— Преди това обаче искам да говоря с Форд.
	— Смяташ ли, че той ще иска да говори с теб? — попита Джони.
	— Няма да има избор.
	— Казвам само, защото не мисля, че адвокатът му ще го позволи.
	— Уолтън Грийн ли? Нима смяташ, че не мога да се справя с него?
	— Не с него, а с онзи… Корнблат. Адвокатът от Ел Ей.
	— Пет пари не давам за някакво скапано еврейче от Холивуд. А и бездруго не е тук.
	Телефонът на Тони иззвъня. Беше секретарката му. Той вдигна, изслуша я и каза:
	— Добре, изпрати ми адреса на есемес. Тръгваме веднага.
	Затвори и тръгна към вратата. Джони и Рубен го последваха.
	— Идваме с теб — обяви Кевин.
	Тони спря и се обърна.
	— Никъде няма да ходите. Ще стоите тук и ще си вършите работата.
	— Всичко свършихме.
	— Така ли? Заредихте ли бара?
	Кевин го зяпна.
	— Не мисля, че сте го направили — каза Тони и излезе.
	— Накъде, шефе? — попита Рубен, докато му отваряше вратата на лимузината.
	— Магистрала деветдесет, посока „Байю Соваж“.


>	19

	Кевин дръпна от цигарата марихуана и я подаде на брат си. Двамата стояха до осемгодишния черен джип на Робърт и две кофи за боклук, опрени до стената зад „Рай“. Кевин изпусна дима и го прогони с ръка.
	— Отдавна не бях виждал чичо Тони толкова ядосан — каза той.
	Робърт кимна.
	— Така си е. — Димът излезе от устата му, докато говореше. — Надявам се новото момиче на бара да не се издъни, че иначе ще ни направи на нищо.
	— Толкова ли е трудно? Да вземеш няколко бутилки от склада и да ги наредиш зад бара. Всеки глупак ще се справи.
	— Не ми изглежда особено умна.
	— Но пък е готина.
	Робърт кимна.
	— Вярно. Казвам само, че се надявам да не се издъни.
	Кевин присви очи.
	— Прекалено много се тревожиш.
	— А ти прекалено малко — отвърна Робърт и подаде цигарата на брат си.
	— Смяташ ли, че е добре да поговорим с Джу Джу?
	— Чичо Тони иска да разбере откъде е дошъл кетаминът. Джу Джу ще знае.
	— Разбира се, че ще знае. Но не мислиш ли, че чичо Тони ще предпочете да разговаря лично с него?
	— Ще му спестим труда — отвърна Кевин и си дръпна отново.
	— Знаеш колко се ядосва, когато си пъхаме носа където не трябва.
	Кевин изпусна дима от цигарата и каза:
	— Имаш предвид, когато не редим бутилки уиски зад бара.
	Робърт сви рамене.
	— Разберем ли откъде е дошла онази цигара, той ще остане доволен.
	— Смяташ ли? Май никога не съм го виждал доволен.
	Кевин угаси цигарата и прибра фаса в джоба на джинсите си.
	— Да вървим.
	Отне им само пет минути, за да стигнат до дома на Джу Джу. Когато наближиха, Кевин хвана брат си с едната ръка и посочи с другата:
	— Кой е този?
	На малката веранда пред къщата на Джу Джу бе застанал непознат мъж и чукаше на вратата. Робърт продължи да кара.
	— Дали е човекът, за когото си мисля? — попита Кевин, обърна се и погледна през задното стъкло.
	— Да, той е.
	— Какво прави тук, по дяволите?
	— Същото като нас. Смяташ ли, че знае колкото и чичо Тони?
	— Какво ще правим сега?
	— Спокойно. Да спрем до парка. Там ще обмислим нещата.
	— Може би трябва да звъннем на чичо Тони и да му кажем.
	— Той така или иначе ще разбере много скоро. Пък и може да не остане очарован, че сме идвали тук. Освен ако не научим нещо интересно.
	Кевин въздъхна.
	— Трябва да говорим с Дрипата.
	— Защо?
	— За да го предупредим да очаква посещение от ченгетата.
	— Не можем да бъдем сигурни — възрази Робърт и изгледа брат си. — Смяташ ли, че Джу Джу ще издаде Дрипата? Да не си откачил?
	Робърт спря колата до бордюра на Дюмейн Стрийт, близо до пресечката с Рампарт Стрийт, и изключи двигателя.
	Пресякоха „Рампарт“ и влязоха в парка „Луис Армстронг“ през централния вход с металната арка и вратите от ковано желязо. Отправиха се към езерото. Кевин взе няколко камъчета и започна да ги мята по гладката водна повърхност.
	— Не, не мисля, че Джу Джу ще издаде Дрипата или някой друг — каза Кевин. — Тъкмо обратното. Те са под негова закрила. Но след като онова ченге, Дусет, чука на вратата на Джу Джу, колко време ще мине според теб, преди да започне да тормози уличните дилъри?
	Робърт зарея поглед над водата, сякаш обмисляше думите му. Кевин хвърли ново камъче, което подскочи четири пъти над повърхността, преди да потъне.
	— Знаеш, че Джу Джу и ченгетата играят разни игрички. Обменят си информация.
	— Мисля, че случаят е важен — отвърна Робърт. — Кристи. Чичо Тони. Медийната шумотевица. А сега, когато става въпрос и за кетамин, истерията ще стане още по-голяма.
	— Именно. Джу Джу ще спечели доста точки, ако помогне. Както пред ченгетата, така и пред чичо Тони.
	— Звучи логично.
	Сега беше ред на Робърт да хвърли камъче. Три подскока.
	— Казвам само, че можем да предупредим Дрипата — настоя Кевин. — Да го уведомим какво да очаква.
	Робърт кимна.
	— Да, ще ни бъде благодарен.
	— И ще му напомним, че не е нужно чичо Тони, нито който и да било да знае, че купуваме дрога от него.
	Робърт въздъхна.
	— Разбере ли чичо Тони, че още пушим, какво остава, че продаваме, ще побеснее. Гаранция.
	— Той вече знае.
	Робърт подхвърли камъчето в дланта си.
	— Засега само подозира. Не знае със сигурност.
	— Напротив, знае. Имам чувството, че знае всичко.
	Робърт сви рамене.
	— Да намерим Дрипата.
	— Само едно нещо… Ами ако Джу Джу разбере, че сме предупредили Дрипата? Смяташ ли, че ще се ядоса?
	— Той и бездруго ще му каже, нали? Ако Дусет е отишъл при Джу Джу, за да го разпита за онази цигара, той ще го помоли да пусне пипалата си и да открие кой я е продал.
	— Именно. Ако Дрипата се разприказва и се разчуе, че сме си пъхали носа където не трябва, Джу Джу ще откачи. Знаеш какъв маниак е, обича да държи всичко под контрол. — Робърт метна камъчето. — Чудя се дали да не си траем. Джу Джу ще превърти, ако реши, че сме действали зад гърба му.
	— Няма. Ако разберем онова, което чичо Тони иска… откъде се е взела цигарата, Джу Джу ще остане впечатлен. Ще ни възложи повече отговорности.
	— Мислиш ли? Не ми се вярва. Той е такъв тъпак!
	Кевин захвърли събраните камъчета на земята и изтупа длани.
	— Виж какво, предлагам да купим малко трева от Дрипата и между другото да го подпитаме има ли кетамин. Така ще разберем дали продава такива неща. Или пък познава ли някой, който ги продава.
	— Между другото, а?
	— Между другото.


>	20

	Истинското му име беше Джуниър Мейкин-джуниър. Или Джуниър-джуниър. Оттам и Джу Джу. Добре познат на органите на реда. Дусет често си бе имал вземане-даване с него. Но също така се бе обръщал за помощ към Джу Джу и на свой ред си бе затварял очите за някои дребни нарушения. Джу Джу контролираше с желязна ръка дилърите в „Треме“. И в половината от Френския квартал. Избухнеше ли спор за територии — някой дилър навлязъл в чуждо владение, така да се каже, откраднал клиенти или подбил цените — Джу Джу озаптяваше и двете страни. Не позволяваше подобни недоразумения да прераснат в улична война. И поддържаше мира по-добре, отколкото това бе в състояние да направи полицията в Ню Орлиънс.
	Дусет познаваше добре Джу Джу. Както и криминалното му досие, което съвсем не беше така дебело, както мнозина предполагаха. Джу Джу живееше в „Треме“, на една пряка от парка „Луис Армстронг“ и само на три преки от дома, в който се бе родил. Беше на четиресет и осем и изобщо не приличаше на наркобарон. А на треньор на гимназиален футболен отбор например. Бе влязъл в търговията с наркотици преди двайсет години, два пъти бе арестуван за притежание и веднъж за намерение за продажба, но не бе лежал зад решетките, ако не се броят шестте дни, прекарани в ареста.
	Къщата му бе малка, двуетажна, боядисана в жълто с бели кантове около прозорците. Входната врата бе яркочервена, а по первазите бяха разположени сандъчета с пъстри цветя. Добре обгрижвани. Истински семеен дом. Уютен. Безопасен. Отлична придобивка за всеки квартал.
	Дусет знаеше не само онова, което пишеше в досието на Джу Джу, но и много други неща. Джу Джу беше в бизнеса с наркотици, но самият той не продаваше. Около него никога нямаше дрога. Нито в дома му, нито в джобовете му. Може би държеше малко трева, която да пуши от време на време на някой купон. Но не пласираше. Беше се преориентирал към по-изгоден бизнес. Наричаше се протекция. Джу Джу осигуряваше закрила на истинските пласьори, както и на онези, които се занимаваха с други престъпни дейности като проституция, контрабанда на цигари, продажба на уиски без бандерол и прочее. Никой не искаше да си има неприятности с Джу Джу. Едър и силен, той бе в състояние да събори як мъж само с една ръка. Освен това разполагаше с хора, които държаха нещата под контрол. Никой не нарушаваше правилата, наложени от него. И никой не смееше да закача онези, които се намираха под закрилата му. Да им краде парите или стоката, да тормози уличните им дилъри… Никой. Никога. Ако някой прекрачеше границата, отговорът на Джу Джу бе бърз и болезнен. Дори смъртоносен.
	Джу Джу беше умен. Не допускаше грешки. Не вършеше глупости. Не употребяваше силни наркотици. Пиеше съвсем малко. Никога не губеше контрол. Не ламтеше за повече пари, стига дилърите да си плащаха онова, което той смяташе за справедлива цена за проявената от него щедрост. И за разлика от повече престъпници не бъркаше в кацата с мед, както правеха уличните пласьори например. Защото нищо не бе в състояние да издъни един пласьор така, както смъркането или пушенето на собствената стока. Така човек ставаше глупав и безразсъден. А Джу Джу не беше нито едното, нито другото.
	Той обичаше жените. Около него винаги се навъртаха жени. Поне три-четири на ден. Чернокожи, мулатки, бели… Той обичаше всякакви. Тази, която отвори на Дусет, бе бяла, с руси кичури, сини очи и чувствени розови устни. Не промълви нито дума, а само го изгледа, преди да се завърти и да тръгне по коридора. Остави вратата отворена, а стегнатите й стройни бедра се полюшваха съблазнително под розовите шорти. Тя се излегна на канапето до друго момиче, чернокожо, но също толкова слабо и стройно, облечено по същия начин. Двете бяха включили телевизора и гледаха някаква кримка с преследване на автомобили. Във въздуха се носеше мирис на марихуана. Двете горили на Джу Джу, които Дусет познаваше като Чапо и Булдога, се бяха разположили на два стола.
	Чапо, нисък, набит латиноамериканец, много приличаше на истинския Ел Чапо, бившия главатар на картела „Синалоа“. Вероятно оттам идваше прякорът му. Под едното му око бяха татуирани две сълзи. Така заявяваше на света, че е убил двама души. Дусет не можеше да разбере защо някои престъпници обичат да парадират с това. Вярно, придаваше им известен авторитет на улицата, поне сред утайката на обществото, но за ченгетата бе сигнал, че не бива да проявяват никаква милост. Караше ги да действат едновременно предпазливо и агресивно. И увеличаваше вероятността да стрелят. От страх, ако не от друго. С две думи, подобни татуировки можеха да накарат някое ченге да те застреля.
	Булдога бе слабо чернокожо хлапе с големи очи и златни обеци. Приличаше на начинаещ престъпник. Не беше нито толкова умен, нито толкова корав, за колкото се представяше. Дусет знаеше, че той винаги стои в сянката на Чапо и се прикрива зад неговата бруталност.
	Когато Дусет влезе, Чапо и Булдога скочиха едновременно. Погледите им се насочиха към масичката, където в голям жълт пепелник лежаха фасовете от две цигари марихуана. Имаше и пълен с вода бонг. Момичетата доловиха тревогата им и чернокожото посегна към пепелника, вероятно с надеждата да го накара да изчезне по някакъв магически начин.
	Дусет махна с ръка.
	— Всичко е наред. Не съм дошъл заради това.
	Чернокожото момиче замръзна. Дусет видя объркването в погледа й.
	— Какво искаш? — попита Булдога.
	— Трябва да се видя с Джу Джу.
	— Той не разговаря с ченгета.
	— Ще видим. — Дусет мина покрай него, блъсна го леко с рамо и продължи към кухнята и задния двор, където обикновено работеше Джу Джу. — Вие двамата стойте мирни и си гледайте филма.
	— Ей, не можеш да ходиш там без негово разрешение.
	Дусет не му обърна внимание и излезе навън.
	Джу Джу седеше край масичка за пикник от палисандър. Беше гол до кръста и разговаряше по телефона. Беше качил няколко килограма, но си оставаше мускулест и в добра форма. Кожата му бе с цвят на махагон, а косата му бе започнала да побелява и да олисява. Вдигна поглед, видя Дусет да излиза през кухненската врата и посочи сгъваемия дървен стол срещу себе си.
	— Ще ти звънна по-късно — каза Джу Джу на своя събеседник. — Едно ченге се натресе. Явно си е наумило нещо. — Той остави телефона на масичката.
	На прага се появи Булдога.
	— Съжалявам, шефе, ама той не ще да слуша.
	Джу Джу го отпрати с ръка.
	— Аз ще се оправя.
	Булдога се поколеба, очевидно доловил упрек в гласа му, след което се скри в къщата.
	— Какво те води насам? — попита Джу Джу. — Трябва да е нещо важно, щом идваш без предупреждение.
	Това не бе първото посещение на Дусет в дома на Джу Джу и той добре знаеше, че от него се очаква да спазва определени правила. Например да се обади предварително. И Дусет спазваше този своеобразен протокол. Почти винаги.
	Той сви рамене.
	— Бях наблизо и реших да се отбия.
	Джу Джу се усмихна.
	— Да, да, разглеждал си забележителностите на „Треме“. Е, какво има? Някой от моите хора е сгафил?
	Сега беше ред на Дусет да се усмихне.
	— Не се съмнявам, че някой е сгафил. Но не за това съм тук.
	Джу Джу се облегна назад. От колана на джинсите му се подаде матиран черен глок. Дусет не му обърна внимание.
	— Трябва ми информация.
	— За?
	— Кетамина.
	Джу Джу повдигна вежди.
	— Какво за кетамина?
	— Трябва да разбера откъде един човек може да се е сдобил с него.
	— Че той се продава навсякъде!
	— Не се съмнявам. Но кой го пласира на улицата? На непознати?
	Джу Джу потри наболата си прошарена брада.
	— Разбирам.
	— Става въпрос за случай, по който работя.
	— Предположих. Може би убийството на племенницата на Тони, а?
	— Чул си за това?
	Разбира се, че беше чул. Дусет просто следваше правилата на играта.
	Джу Джу се усмихна и лениво повдигна рамене.
	— Следя какво се случва в града.
	— Знам, знам.
	— Но това? Всичко живо говори за убийството в „Монтелион“. Обзалагам се, че онези актьори в блатата го обсъждат по цял ден. — Джу Джу извади пистолета, остави го пред себе си и се приведе напред, като опря лакти върху масата. — Разбрах, че сте намерили дрога. Но според моите хора става въпрос само за трева.
	Дусет сви рамене.
	— Информацията е съвсем нова. Вероятно още не е стигнала до улицата.
	— Но ще стигне — каза Джу Джу. — Тя винаги стига до улицата — усмихна се отново той.
	Дусет знаеше, че Джу Джу има свои хора в управлението. Дори бе сигурен за някои имена. Не можеше да докаже нищо, но въпреки това не се съмняваше, че е истина. А това означаваше, че съвсем скоро и Джу Джу ще научи за кетамина. Ако вече не бе научил и сега само се преструваше.
	— Но да си остане между нас — каза Дусет.
	Продължаваше да следва правилата на играта. Винаги е добре, когато информаторът се чувства посветен в някаква тайна. Това повдигаше самочувствието му. Джу Джу нямаше проблеми в това отношение, но повдигането на самочувствието му също бе част от играта.
	— Гроб съм — отвърна Джу Джу.
	— Оценявам го. По всичко изглежда, че Кристи и Кърк Форд са погълнали кетамин. Пушили са марихуана с кетамин. Не сме сигурни откъде се е взела цигарата — дали я е донесъл Форд или Кристи — но е била там, това е факт.
	Джу Джу поклати глава.
	— Мен ако питаш, не разбирам защо някой ще иска да използва подобна гадост. Та това нещо може да те скапе! Да те убие дори!
	— Рядко се натъкваме на подобна стока. Поне откакто рейв културата отшумя. И все пак тази цигара се е оказала в „Монтелион“.
	— Но доколкото знам, не тя е убила Кристи.
	— Така е.
	— Чух, че е била удушена. Смяташ ли, че кетаминът е накарал Форд да откачи? Да получи някакъв пристъп? Да я убие?
	— Възможно е.
	— По дяволите! Та това е мечта за всеки адвокат. Частична вменяемост и прочее.
	— Можеш да се обзаложиш, че защитата ще го използва. Но моят проблем е да открия откъде се е взела цигарата. Някакви идеи?
	— Познавам двама, които продават тази гадост.
	— Можеш ли да ми кажеш имена? — попита Дусет.
	— Нека първо аз поговоря с тях. Не искам хората да го изтълкуват погрешно.
	— Побързай.
	— Веднага се заемам — усмихна се Джу Джу. — Познаваш ме. Винаги съм готов да помогна на полицията.
	— Ще очаквам обаждането ти.


>	21

	Снимачната площадка на един филм прилича на малко селище. Пълна е с народ и всеки полага усилия работата да върви както трябва. Но обикновено, както неведнъж бе изтъквала Никол, работата върви бавно и скучно. Прекалено много хора стоят с ръце в джобовете, клюкарстват на малки групички и чакат нещо да се случи. В един момент обаче осъзнават колко са изостанали от графика и заснемат идеалния кадър. Но за да се заснеме той, всичко трябва да е на ниво — актьорите, декорите, осветлението, звукът, операторското майсторство.
	Да не говорим колко скъпо е всичко това. Пътуване, хотел, храна, аудио и видео техника, охрана, наем на съответната локация… Като добавим към тях възнагражденията на актьорите и останалите хора, създаващи магията на киното, бюджетът може да експлодира за нула време.
	Това е валидно с особена сила, когато снимките са далече от Холивуд и сценарият изисква построяването на действително селище. Не просто фасади, а истински сгради и в добавка към тях — улици, крепостни стени и всичко останало. В конкретния случай селището бе дом на якту, миролюбив клан, който Кърк Форд и близначките Джеймс бяха спасили от банда галактически мародери, известни като корвати, същински маниаци на тема вселенско господство. Та въпросните корвати искаха да унищожат якту поради някаква неясна причина. Якту живееха в хижи и колиби! Как биха могли да застрашат всемогъщите корвати?
	Селището на якту се състоеше от дървени хижи с туфи трева по покрива, оградени от ниска стена от камъни, колове и нещо, което ми заприлича на изсушени лиани. То се намираше на малък полуостров, вдаден в блатото, от другата страна на лагера на кинаджиите — няколко покрити с тенти фургони и каравани, където режисьорът, актьорите, операторите, сценаристите, техниците и всички останали си почиваха.
	Имаше и няколко камиона с ремаркета за техниката и декорите, както и два луксозни кемпера за звездите. Или за талантите, както се изразяваха в Холивуд. Един за Кърк, един за близначките. Подобни глезотии бяха нещо обичайно в Холивуд, защото няма ли звезди, няма приходи от порядъка на милиарди.
	Видях всичко това със собствените си очи, когато пристигнахме.
	Пътуването от „Монтелион“ дотук отне едва трийсетина минути. Лагерът на екипа и селището на якту се намираха в края на черен път, застлан на места с чакъл, който се виеше по ниските възвишения в това блатно царство. Мястото бе красиво, но малко призрачно и зловещо с тези кипариси, покрити с испански мъх, и щръкналите от блатата дънери, които приличаха на войници, маршируващи в тъмната вода.
	Накрая излязохме на широко открито пространство и видяхме ограда от метална мрежа. Порталът бе охраняван от двама мъже. Вляво имаше паркинг, където се бяха събрали няколко десетки фенове, очевидно с надеждата да видят Кърк Форд и близначките. До тях стояха и двама-трима протестиращи, издигнали плакати против Кърк. Изглеждаха доста по-кротки, отколкото пред съдебната зала, вероятно защото отстъпваха по численост с десет или двайсет към едно. Така поне ми се стори. Имаше, разбира се, и няколко телевизионни екипа — оператори с камери и репортери с микрофони. Една привлекателна репортерка стоеше пред камерата и говореше, застанала така, че снимачната площадка да служи като фон. Предположих, че ще я видя по новините в шест.
	Имената ни бяха в списъка, затова минахме без проблем през портала и продължихме към друг паркинг, разположен до камионите и караваните. Пенкейк спря. Слязохме от колата. Видях Ебърсол да разговаря с непознат мъж, застанал до голяма камера, монтирана на количка върху релси, които водеха към блатото.
	Когато приближихме, Ебърсол вдигна глава.
	— Лесно ли ни открихте?
	— Упътванията ти свършиха отлична работа.
	— Хубаво. — Той махна с ръка. — Добре дошли в моя свят. — Засмя се и добави: — Представям ви го такъв, какъвто е.
	— Къде е Никол?
	Ебърсол посочи тясно заливче в блатото, където Никол стоеше в компанията на двама от снимачния екип. Кърк Форд и близначките бяха нагазили в блатото до кръста, Кърк — без риза, а близначките — в подгизнали от вода бюстиета. Холивуд. Никога не пропускаше шанса да покаже малко гола плът. Дори в блато. Тримата си проправяха път във водата и поглеждаха притеснено назад, сякаш някой ги преследваше. Изведнъж Кърк се обърна и „стреля“ с някакво оръжие. Е, не стреля наистина, защото бластерът, или каквото там държеше, бе имитация, реквизит. Не се съмнявах, че впоследствие някой компютърен гений, настанил се в мазето на студията в Ел Ей, ще добави ярки и гръмки лазерни куршуми. Както и онзи или онова, което ги преследваше. Засега обаче Кърк стреляше по безоблачното небе. Не се виждаха нито летящи извънземни, нито космически кораби.
	Тримата прекосиха блатото и се измъкнаха на брега, а операторът приклекна, за да заснеме драматичното им избавление. Чух Кърк да вика: „Бягайте!“. Близначките хукнаха. Профучаха покрай камерата, след което се присвиха на две и опряха ръце на коленете си, сякаш едва успяваха да си поемат дъх. Млада жена им раздаде хавлиени кърпи и те веднага започнаха да трият тинята от телата си.
	— Току-що приключиха с тази сцена — обяви Ебърсол.
	— Изглежда забавно.
	— Те едва ли ще се съгласят с теб. Сцената е доста трудна и неприятна. Преследва ги група корватски воини. Компютърджиите ще ги добавят впоследствие.
	Казах ли ви?
	Забелязах двама души в стара плоскодънна лодка, от онези, с големите перки отзад. Единият седеше до руля, а другия на носа. В ръцете си държеше пушка.
	— Кои са тези?
	— Ловци на алигатори и змии.
	— Моля? — учуди се Пенкейк.
	Ебърсол вдигна рамене.
	— Това е блато. Нормално е да има алигатори и змии.
	Така говорят само онези, на които не им се налага да влизат във водата.
	— Всъщност преди час убиха един голям воден мокасин.
	— Наистина ли? — възкликнах аз.
	— И още как. При това наистина голям. Дебел колкото ръката на Пенкейк.
	Мразя водните мокасини. Памукоустите змии. Щитомуцунестите змии. Наречете ги както искате, но те си остават все същите гадни твари. Много добре знам, че в Съединените щати има четири вида отровни змии. Свенливата коралова змия, която рядко виждаме, е най-отровната сред тях. Нейните червени, жълти и черни ивици приличат на шарени детски бонбонки. Самата коралова змия много прилича на напълно безобидната млечна змия. И тази причина е довела до смъртта на много от тези безвредни създания. Никой не иска да рискува. Човек, ако види змия, която прилича на коралова, най-добре да избяга или да я убие. Ключът към различаването им се крие в последователността на шарките. При кораловата змия червените и жълтите ивици се докосват, докато при млечната червеното се допира само до черно. Всеки южняк знае стихчето за тези змии: „Ако червено жълтото допира, от нея мигом се умира; ако черно жълтото допира, всеки в безопасност се намира“. Рей ме накара да го науча още като малък.
	Следват медноглавите змии, красиви червеникави влечуги, които не са толкова смъртоносни като множеството разновидности на гърмящата змия. Мокасините са най-страховити на вид. Те имат тъмносиви, кафяви и черни шарки, големи зъби, триъгълна глава, неспокоен език, който непрекъснато се стрелка насам-натам, и много силна отрова. Нападат и на сушата, и във водата. Всяка година ухапват хора, влезли в реки, езера, язовири, където лятното къпане е обичайно развлечение. Като деца двамата с Пенкейк неведнъж бяхме гонили змии, за да си поплуваме на спокойствие.
	Луксозните каравани ми се сториха незначителен бонус на фона на мокасините.
	— Това е последната сцена за тази сутрин — обяви Ебърсол. — Ще направим почивка за обяд.
	— За обяд? — попита Пенкейк.
	Разбира се.
	Никол, Кърк и близначките тръгнаха по брега на блатото и се присъединиха към нас.
	— Обичам работата си, обичам работата си — обяви Тара/Тигън. — Много я обичам.
	— Продължавай да си го повтаряш — каза сестра й. После се обърна към Ебърсол: — Приключихме ли с това проклето блато?
	— Остават още две сцени.
	Тя поклати глава.
	— Ще поискам увеличение на хонорара.
	— Но тях ще снимаме утре — отвърна Ебърсол. — Тогава ще се чувстваш по-добре.
	— Не, няма.
	Никол ме прегърна.
	— Не очаквах да дойдете толкова рано.
	— Пенкейк огладня.
	Тя го смушка игриво.
	— Дошъл си на най-подходящото място. Закуската беше чудесна и предполагам, че обядът ще е още по-хубав.
	Пенкейк изсумтя доволно.
	— А после ще трябва да поговорим с Кърк. — Погледнах го и добавих: — Изникна нещо.
	— Какво? — попита той.
	Близначките се спогледаха разтревожено.
	— Да, какво?
	— Първо идете да се измиете и да хапнете, после ще го обсъдим — намеси се Рей.
	Тара/Тигън извърна едното си рамо към мен. То бе покрито с няколко драскотини, които вече зарастваха, но имаше и една нова, яркочервена.
	— Трябва да почистя това нещо.
	Кърк кимна.
	— И аз имам две нови. Кълна се, че това блато ще ни убие.
	— Къде е лекарят? — попита едната близначка.
	— Имате лекар на снимачната площадка? — учудих се аз.
	— Не точно — отвърна Ебърсол. — Военен фелдшер. Но знае как да се справя с драскотините.
	Кърк се запъти към своя кемпер, близначките — към техния. А ние с Никол и Рей последвахме Пенкейк към масите за пикник, разположени под огромна тента. Там ни очакваше бюфет, отрупан със сандвичи, морски дарове, салати, гарнитури и всевъзможни десерти. Пенкейк винаги надушваше къде има храна и се нахвърляше върху нея. Както и в този случай.
	Никол се задоволи със салата, двамата с Рей си взехме салата и скариди на грил, а Пенкейк — скариди на грил без салата. Не че не обичаше зеленчуци, просто ги смяташе за излишен пълнеж, ако откриеше нещо по-вкусно. В случая си взе и раци с боб и ориз, пържена риба, пиле на грил и, разбира се, хлебен пудинг с бърбън сос. Щях да се изумя, ако не му бях свикнал. Голямото момче спокойно можеше да мине без зеленчуци.
	Трябва да призная, че студията се грижеше актьорите и екипът да са добре нахранени. Дори тук, далече от цивилизацията.


>	22

	След като Кърк и близначките приключиха с обяда, а Пенкейк изяде още един пудинг — „няма да се изядат сами“ бяха точните му думи — всички се запътихме към кемпера на Кърк. Той беше повече от луксозен. В дневната имаше две канапета и два въртящи се кожени фотьойла. Плюс ламперия от скъпа дървесина, завеси, скрито осветление… Това място изглеждаше по-елегантно от дома ми. Кухнята, също по-луксозна от моята, предлагаше всички удобства. Вратата отзад беше затворена, но предполагам, че водеше към спалня.
	Кърк, който вече се беше преоблякъл в бежов панталон и светлозелена тениска, се настани на едното канапе, а близначките седнаха от двете му страни. Те се бяха пременили в напълно еднакви черни къси панталонки и бели тениски. За щастие, на тениската на Тара с черни букви пишеше ТАРА, а на тази на сестра й — ТИГЪН. Останах доволен, че мога да ги различавам. Рей и Пенкейк седнаха срещу тях на другото канапе, а за мен и Никол останаха фотьойлите. Завъртях моя няколко пъти, но Никол ме изгледа с укор. Искаше да каже, че трябва да престана да се държа като малко дете в магазин за играчки. Явно не ми беше писано да се позабавлявам тук.
	— Двамата с Кристи сте пили само вино и сте изпушили половин цигара марихуана, нали? — започна Рей.
	Кърк кимна.
	— Колко цигари имаше в стаята? Общо.
	Кърк го погледна.
	— Казах ти. Три. Аз донесох две и Кристи една.
	— Три са открили и ченгетата. И те са категорични, че само едната е палена. И е останала недопушена.
	— Точно така. Защо?
	— Ще ти отговоря след малко — каза Рей. — Цигарата, която запалихте, от твоите ли беше?
	— Не, беше тази, която Кристи донесе.
	— Сигурен ли си?
	— Има ли значение?
	— Има. — Рей впери поглед в Кърк. — Повтарям, сигурен ли си?
	— Да, абсолютно.
	— Как? Нали са били три? Как си успял да ги различиш?
	Кърк поклати глава с усмивка.
	— Никога не ме е бивало да свивам цигари. Така и не можах да се науча. Моите са толкова хлабави, че могат да се разпаднат. Нейната беше доста стегната.
	Рей кимна.
	— Освен това Кристи я извади от чантата си и заяви, че трябва да я пробваме. Била хубава. — Кърк погледна първо мен, после Рей. — Защо е толкова важно?
	— Защото цигарата, която сте пушили, е единствената, в която са открити примеси.
	— Какво означава това? Какви примеси?
	— Кетамин.
	— Какво? — възкликна Кърк.
	Близначките се спогледаха напрегнато, после насочиха вниманието си към Рей.
	— Сигурно ли е? — попита Тигън.
	— Това е заключението на лабораторията. — Рей се обърна към Кърк и добави: — В твоята кръв и в кръвта на Кристи също е открит кетамин.
	Кърк го зяпна с отворена уста.
	Не криеше объркването си.
	— Искаш да ми кажеш, че Кристи е донесла цигара, в която е имало силна дрога?
	— Така изглежда. — Рей вдигна глава и погледна Кърк в очите. — Използвал ли си някога кетамин или нещо подобно?
	— Не, никога.
	Близначките едновременно сложиха ръка на рамото на Кърк.
	— Нищо чудно, че не помниш какво се е случило — каза Тара.
	Кърк наведе глава.
	— Господи, колко ми се иска да помнех.
	— Но не помниш — каза Тигън. — Нищо! Нали?
	— Абсолютно нищо.
	— Това не е ли от онези наркотици, които използват изнасилваните? — попита Тара.
	— Определено — отвърнах аз.
	— И ченгетата смятат, че Кърк е упоил Кристи? — попита Тигън.
	— Не и ако тя е донесла цигарата.
	Очите й се напълниха със сълзи.
	— Но те разполагат само с думата му. Тя не е достатъчна, нали?
	— Не мисля, че ще му повярват — отвърнах аз.
	Тигън стисна рамото на Кърк.
	— Това не е добре. Определено не е добре.
	— Но има една подробност — продължих аз. — Защо му е на Кърк да дава кетамин на Кристи, която и бездруго е правела секс с него, при това напълно доброволно?
	Погледнах Никол. В ъгълчето на устата й се появи едва забележима усмивка, която бързо изчезна.
	— И защо ще упоява самия себе си? Няма никаква логика!
	— Разбира се, че няма — обади се Пенкейк. — Убийците предпочитат да останат будни и концентрирани.
	— Говорите така, сякаш съм виновен — каза Кърк.
	— Не — отвърна Рей. — Поставяме се на мястото на Дусет и ченгетата.
	— А съдебните заседатели? — попита Кърк.
	Рей сви рамене.
	— Но аз не съм виновен! Нямах представа, че в цигарата има още нещо, иначе никога нямаше да я запаля!
	— Предполагам, че е така — казах аз.
	— Разбира се. Не мисля, че и Кристи е знаела. Не беше опитна в тези неща… Едва ли би скочила изведнъж на силна дрога. — Раменете на Кърк увиснаха. — Тя не беше пробвала нищо. Аз я научих да пуши марихуана. И се чувствам виновен. Но това… — Той поклати глава. — Прецакан съм! Напълно съм прецакан!
	— Може би не — каза Рей.
	— Не виждам какво може да се промени.
	— Ако кетаминът беше намерен единствено в кръвта на Кристи, положението щеше да е съвсем различно — обясни Рей. — Но случаят не е такъв. Което означава, че онзи, който й е дал цигарата, е искал да упои и двама ви.
	— С каква цел? — попита Тара.
	— Има само едно логично обяснение — отвърна Рей. — Искал е и Кърк, и Кристи да заспят или да изгубят съзнание.
	— Кой? — попита Кърк. — И защо?
	Пенкейк сви рамене.
	— Загадката се крие във въпроса _кой_. А отговорът на въпроса _защо_ може да гласи: защото е искал да убие Кристи и да натопи теб.
	Объркване — това издаваше изражението на Кърк.
	— Звучи абсурдно! Няма логика — каза той.
	— За някого има. И след като не си го направил ти, това означава, че е някой друг. — Пенкейк разпери ръце. — Не се е случило от само себе си.
	Настъпи тишина.
	— Ченгетата ще се опитат ли да открият откъде Кристи е купила цигарата? — попита Тигън.
	— Предполагам — отвърнах аз. — Ако повярват на Кърк.
	— Не мисля, че е възможно да разберат в този град — каза Тара. — Това е Ню Орлиънс. Предполагам, че подобни неща се намират лесно.
	— Вероятно не — отвърна Рей.
	— Определено не — добави Пенкейк. — Кетаминът не се намира лесно и пазарът му е ограничен. Предполагам, че уличните пласьори, които го имат, не са толкова много.
	Тара погледна първо сестра си, после Кърк и накрая Пенкейк.
	— Ако ченгетата намерят продавача, вероятно ще разрешат случая.
	— И ще оттеглят обвиненията срещу Кърк — добави Тигън.
	— Това несъмнено ще помогне — казах аз.
	— Имам чувството, че участваме в криминален сериал — възкликна Тара. — Полицаите ще покажат снимката на Кристи на всички пласьори с надеждата някой да я познае, нали? Нещо подобно.
	— Не мисля, че дилърите ще разговарят с ченгетата — каза Тигън.
	— Това може да те изненада — обади се Пенкейк, — обаче ченгетата и пласьорите поддържат отношения, трудни, но взаимнополезни. Едните получават информация, а на другите им се разминава за някое леко престъпление.
	Близначките се спогледаха и прегърнаха едновременно Кърк.
	— Всичко ще се оправи — увери го Тигън.
	На вратата се почука. Тя се отвори и в кемпера надникна един от членовете на екипа.
	— Господин Ебърсол те вика — съобщи той на Кърк.
	— В момента сме заети.
	— Каза, че е важно. Някакъв човек на име Тони вдигнал скандал на портала. Искал да говори с теб.


>	23

	Никой не знаеше как Дрипата се е сдобил с прякора си. Робърт нямаше представа. Вероятно в гимназията, а може би и по-рано, но определено преди да го изключат от училище заради продажба на дрога сред съучениците му. Дрипата никога не говореше за този период от живота си. Доколкото Робърт можеше да види, той не даваше пет пари нито за училището, нито за каквото и да било. Освен за пласирането на дрога на улицата. Което беше добре. Защото точно за това искаха да го питат. В същото време Робърт оценяваше факта, че Дрипата си държи устата затворена. Значи можеше да му се има доверие. Е, колкото на един уличен престъпник. Но той поне криеше сделките им от останалите. Те не стигаха до ушите на Тони.
	Откриха го на Дикейтър Стрийт, обичайното му свърталище. Разговаряше с двама непознати, които приличаха на колежани. Тримата се скриха зад ъгъла, появиха се отново след минута и тръгнаха в различни посоки. Явно бяха приключили сделката.
	— Дрипа — повика го Робърт.
	Дрипата се обърна и тръгна към тях.
	— Какво правите? Имате ли нужда от нещо специално?
	— Да, а също и от информация.
	Дрипата спря на място.
	— Аз не продавам информация.
	— Всичко е наред — увери го Кевин.
	— Не продавам информация. Ако искате да правим бизнес, нямам нищо против. Но ако искате да си говорим за неща, за които не знам абсолютно нищо, приятен ви ден.
	— Какво имаш?
	Дрипата огледа улицата.
	— Едно пакетче трева в чорапа.
	— Обичайната цена? Петдесет?
	— Толкова, човече. Последвайте ме.
	И те го последваха. Тръгнаха по Дикейтър Стрийт и свърнаха в една пряка, където Дрипата извършваше повечето си продажби. Робърт никога не се бе чувствал комфортно на това място. То се намираше съвсем близо до пожарната. Вярно, сега наоколо изглеждаше спокойно, огнеборците най-вероятно дремеха, гледаха телевизия или играеха на карти в очакване на следващия пожар. Робърт се зачуди дали те имат представа какви ги върши Дрипата под носа им. Тримата направиха размяната и Дрипата каза:
	— Стоката е отлична. От най-добрия ми доставчик.
	Винаги казваше така. Робърт кимна и отвърна:
	— Не съм и очаквал друго.
	— Имаме един въпрос към теб — обади се Кевин.
	— Вече ви казах. Може да имате въпроси, но аз нямам отговори.
	— Знаеш ли откъде можем да вземем малко Супер Кей? Нали се сещаш? Кетамин.
	— Вие за кого ме вземате? Разбира се, че се сещам.
	Дрипата се облегна на стената, при което ризата му се повдигна над избелелите джинси и разкри никелиран 39-калибров пистолет, затъкнат в колана.
	— Е? — попита Робърт.
	Виждаше любопитството, изписано на лицето на Дрипата.
	— За какво става въпрос?
	— За сестра ни.
	Дрипата поклати глава.
	— Чух за това. За убийството и всичко останало. Гадна работа.
	— Някой е продал на нея или на онзи холивудски красавец цигара с кетамин.
	Дрипата се отлепи от стената и огледа уличката първо в едната посока, после в другата.
	— Аз не продавам такива боклуци. Нямам представа защо ме питате.
	— Наясно сме, че не си замесен — отвърна Кевин. — Но ти знаеш всичко за всички и можеш да ни помогнеш да открием човека.
	— Да ви помогна?
	— Да. Да разбереш откъде е дошла цигарата.
	Дрипата впери в него поглед, пълен с подозрение.
	— С кого разговарям в момента?
	— Какво искаш да кажеш?
	— С вас двамата или с Тони?
	— Има ли значение?
	— Много ясно, че има. Ако не ви е пратил Тони, няма за какво да говорим.
	— Става въпрос за сестра ни.
	— Не отговори на въпроса ми. Тони ли ви прати?
	Робърт погледна Кевин.
	— Да.
	— Ако се интересува от това, защо не ми звънне? Защо не дойде лично?
	— Как пък не! Чичо Тони си няма друга работа, освен да си бъбри с тебе. На улицата. Освен това той се е захванал с нещо друго. Ние само му помагаме.
	Дрипата кимна бавно, сякаш преценяваше дали Робърт говори истината.
	— Вече ви казах, че не продавам боклуци. Но ще видя какво мога да открия.
	— Много ще ни помогнеш.
	— Не обещавам нищо.


>	24

	От това, което бях чул, и от малкото, което бях видял, стигнах до извода, че Тони Гидри е човек, който е свикнал да получава каквото иска. В бизнеса, в отношенията с полицията, в съдебната зала и най-вече на улицата. Независимо дали изнудваше за пари, прилагаше сила или събираше информация, той явно успяваше да нокаутира противниците си. Всеки път, когато някой изричаше името му, го правеше предпазливо, със страх — независимо дали бяха неговите племенници, Оуен Вон, бившето гадже на Кристи, приятелката й Глория и дори Дусет. Сякаш самото споменаване на името му криеше опасност. Явно си бе създал репутация, която караше хората да застанат нащрек, да се огледат дали Тони не е наблизо, да се ослушат да не би да е чул, че изричат името му. Предполагам, че той имаше очи и уши из целия Ню Орлиънс. Така че, започнеш ли да говориш за него, можеше да бъдеш сигурен, че хората му ще те засекат.
	Сърдечният ми ритъм се ускори и стомахът ме присви, докато изминавах редом с Рей и Пенкейк стотината метра, които ни деляха от портала. А там ни очакваше лимузината на Тони. Двете му горили бяха вперили погледи в охранителите. Напрежението бе осезаемо и като че ли нарастваше с всяка измината крачка.
	Рей настоя Кърк и близначките да останат на място, където Тони да не може да ги види, докато той „огледа терена и прецени обстановката“, както се изрази. Кърк възрази, но не особено енергично. Явно не изгаряше от желание да се срещне с Тони. Разбирах го.
	Не така стояха нещата с Никол. Когато й предложих да изчака с останалите, тя заяви категорично, че няма никакво намерение да се крие от някаква отрепка. Обожавам този кураж! Рей обаче ме подкрепи. Пенкейк също. Именно той заяви, че ние тримата трябва да насочим цялото си внимание към Тони и хората му и да не допуснем инцидент, вместо да се тревожим за нея. Тя възрази, че не е необходимо Пенкейк да се притеснява, но той гарантира, че ще се притеснява при всички случаи, което ще го разконцентрира. Това му спечели усмивка и съгласие от нейна страна.
	На лицето на Тони, застанал срещу двамата охранители, бе изписан гняв. Рей пристъпи между тях и протегна ръка.
	— Господин Гидри — каза той, — Рей Лонгли.
	Тони дори не погледна ръката му.
	— Това трябва ли да ми говори нещо?
	— Вероятно не. Но допреди два дни аз също не бях чувал за вас.
	Имах чувството, че Тони ще избухне. Ще експлодира. Буквално. Лицето му почервеня и се наду.
	— Виж какво, задник такъв! Пет пари не давам кой си! В момента се намираш на моя територия!
	— О, така ли? — усмихна се Рей. — Вие също ли снимате филми?
	Това като че ли смути Тони. Не знаеше какво да отговори. Резултат от объркването му. Виждал съм го много пъти, защото Рей притежава необикновеното умение да отклони всеки разговор от същността му. Така обърква хората. Тони, който очевидно не бе в състояние да осмисли въпроса, просто го зяпна.
	— Какво мога да направя за вас? — попита Рей.
	— Ти ли си шефът тук?
	— Зависи какво имате предвид под „шеф“. Ако означава, че съм част от снимачния екип, то отговорът е „не“.
	— Кой си ти? — попита Тони.
	— Рей Лонгли. От Детективски услуги „Лонгли“. Частна компания за разследвания.
	— И какво прави тук един частен детектив, ако мога да попитам?
	— Разследвам убийството на вашата племенница.
	— При цялото ми уважение, но мисля, че вече съм се погрижил за това.
	— Вие? Или полицията?
	Тони присви очи. После сви рамене, сякаш искаше да каже: има ли разлика?
	— Господин Гидри — продължи Рей. — Знам кой сте. Знам какво място заемате в обществото. — Той наблегна на думата _място_. После извърна глава към снимачната площадка. — Разбирам, че искате да говорите с Кърк Форд. Но не мисля, че адвокатът му ще позволи подобна среща.
	— Хич не ме интересува какво мисли адвокатът му.
	Горилите на Тони — Джони Хъбърт и Рубен Прежан — стояха от двете му страни, както ние с Пенкейк бяхме застанали отляво и отдясно на Рей. Джони бе висок и жилав, с дълги ръце с изпъкнали вени. Рубен бе по-нисък, набит, с мускулести ръце, които свидетелстваха за редовни занимания с тежести. Стоях срещу Джони. Усмихнах му се. Той не реагира и продължи да ме гледа безизразно. Поне така ми се стори. Трудно ми бе да преценя през слънчевите му очила. Беше скръстил ръце на гърдите си, спокоен и самоуверен. И тъй като не можех да видя очите му, сведох поглед към коленете и краката му. Зачудих се къде ли да го изритам, ако искам да го поваля на земята. Трудна задача. В книжката на Рей нещата изглеждаха далеч по-лесни, но не и тук, на застлания с чакъл път.
	— Тони — каза Рей. — Мога ли да ви наричам Тони? — Продължи, без да дочака отговор: — Кърк се намира на частна територия, наета от киностудията. А тези господа — кимна той към охранителите — са тук, за да пазят въпросната собственост и да защитават правата на господин Форд.
	— Рей… мога ли да те наричам Рей? — попита той с усмивка, която приличаше по-скоро на подхилкване. — Може би трябва да обясниш на тези палячовци кой съм аз, след като очевидно знаеш.
	— Те са от Холивуд. Не мисля, че са чували за теб.
	Тони се поколеба.
	— Но ти си чувал, нали?
	— Ние сме частни детективи. Разследваме, проверяваме разни неща.
	Тони изсумтя презрително.
	— В такъв случай знаеш, че не бива да си играеш игрички с мен.
	— И аз останах със същото впечатление. Но въпреки това ще подчертая, че няма начин да влезеш вътре и да говориш с Кърк. Не тук и не сега.
	Тони се обърна към Рубен.
	— Чуваш ли го какви ги говори?
	— Няма причина да не обсъдим ситуацията като възпитани хора — продължи Рей. — Стига да проявите желание. Ако ли не… това също може да се уреди.
	— Ти заплашваш ли ме? Знаеш ли какво се случва с хората, които ме заплашват?
	— Предполагам, че някои от тях се намират на дъното на Мексиканския залив.
	Лицето на Тони се изопна.
	— Мога ли да кажа нещо? — обадих се аз. — Мисля, че всички сме на една и съща страна.
	— Как пък го реши това? — попита Тони.
	— Опитваме се да разберем какво се е случило. Защо племенницата ви е била убита. И от кого.
	— То е ясно! — отвърна Тони. — Форд е упоил, изнасилил и удушил моята Кристи.
	— Наистина ли?
	— Ами какво друго може да се е случило?
	— Възможно ли е да е имало трети човек? — попитах аз.
	Тони ме изгледа, сякаш ме смяташе за пълен идиот.
	— Двама души в една стая. Наркотици и алкохол. Единият умира. Елементарно.
	— Убийците обикновено не се дрогират, нали? — попитах аз.
	Тони продължи да ме гледа, но не каза нищо.
	— Независимо дали ви харесва или не, Кристи и Кърк са имали връзка. Истината е, че Кърк я е харесвал. Много я е харесвал.
	— Избрал е извратен начин да демонстрира любовта си — подхвърли Тони.
	— Той също е бил упоен. И не помни нищо от случилото се.
	— Доста удобно, не мислиш ли?
	— Може би — отвърнах аз. — Но в това, което смятате за очевидно, има прекалено много неясни моменти. В кръвта на Кърк и на Кристи е открит кетамин. Кърк, независимо от мнението ми за него или за холивудските звезди като цяло, не използва по-силни упойващи вещества от алкохол и трева. Цигарата с кетамин е донесена от Кристи.
	— Абсурд!
	Поколебах се, не знаех дали да продължа, но в крайна сметка реших да го притисна още малко. Все пак Рей и Пенкейк бяха до мен.
	— Сигурен ли сте? Хората винаги смятат, че познават своите деца. Или своите племенници. Но в подобни ситуации изскачат неподозирани неща. Вярвам, че ви се е случвало и преди.
	Тони отново не отговори. Но определено слушаше и разсъждаваше. Понякога прогресът се измерва с много малки стъпки.
	— Искам да кажа, че може би си имаме работа с мистерия в стил Агата Кристи. Нещо като загадката на заключения апартамент. Възможно е да е замесен още някой.
	— Съмнявам се.
	— Но по принцип е възможно — настоях аз. — Нали?
	— Предполагам — въздъхна Тони.
	— Това искаме да проверим. Да огледаме наоколо. Вие също. Убеден съм, че разполагате с хора, които могат да открият откъде е дошъл кетаминът.
	Тони сви рамене.
	— Представете си, че някой е дал на Кристи цигара с кетамин и нито тя, нито Кърк са подозирали. Склонен съм да повярвам на Кърк, че ако са знаели какво има в нея, са щели да я изхвърлят. Никога не биха я запалили. Следователно, ако някой им е пробутал друсан джойнт, трябва да си зададем въпроса _кой_. И _защо_.
	— Винаги се свежда до това. Кой и защо. Нали? — отвърна Тони.
	— Същото казвам и аз. Ако Кърк го е направил, ще си плати цената и тя несъмнено ще бъде висока. Но ако е невинен, това означава, че някой друг е отнел живота на племенницата ви. Струва ли ви се логично?
	Последва нова въздишка.
	— Въпреки всичко държа да говоря с него. Да го погледна в очите. Прекалено много ли искам?
	— Не — каза Рей. — Ще видим какво можем да уредим. Но няма да е тук. Става ли?
	Тони кимна. Погледна към снимачната площадка, сякаш обмисляше предложението.
	— Добре. Кога?
	— Ще ти звънна.
	— Непременно.
	Тони и хората му се качиха в лимузината и потеглиха. Проследих с поглед облаците прах, които се вдигаха след колата, преди следобедният бриз да ги разсее.
	Рей се обърна към мен.
	— Браво! Хареса ми как потуши напрежението.
	Наистина ли го каза?


>	25

	След като Тони и горилите му потеглиха, Пенкейк реши, че е време за втори десерт. После искаше да види как се снима филм. Джейк, Рей и Никол потеглиха към хотела, след като той ги увери, че може да се прибере с Ебърсол. Нямаше проблем. Оставаха само още два часа снимки, няколко кадъра в близък план, което означаваше, че няма да се забавят.
	Резултатът от завръщането на Пенкейк при тентата с храната бе голяма чиния хлебен пудинг с бърбън сос, парче орехов пай и две купички крем брюле. Той се настани на една маса с Кърк и близначките.
	— Да можеше и аз да ям така — отбеляза Кърк.
	— Никой не те спира — каза Пенкейк.
	Кърк потупа корема си.
	— Не мисля, че ще изглежда добре пред камерата.
	— Камерата добавя поне пет килограма — потвърди Тигън, ако се вярваше на надписа върху тениската й. — Мразя излишните килограми — заяви тя, докато си вземаше ягоди от една купичка и облизваше сока от пръстите си.
	Пенкейк загреба от крема.
	— Радвам се, че не ми се налага да се тревожа какво ям. Толкова обичам храната! Освен това съм голямо момче.
	— Играл ли си някъде някога? — попита Кърк.
	— Всеки ден играя. Работата на частния детектив изисква актьорски умения.
	— Искаш да кажеш, че си работил под прикритие? — възкликна Тара.
	— Разбира се. Но предимно рутинни неща. Като например да накараш някого да каже нещо, което предпочита да запази в тайна.
	Кърк кимна.
	— От теб ще излезе добър злодей. Като онези от филмите за Джеймс Бонд.
	— Че аз съм си злодей — усмихна се Пенкейк. — С тази роля се справям най-добре.
	— Можем да измислим нещо за следващия епизод.
	— И всеки ден ли ще ме храните така?
	— Добре се грижат за нас наистина — засмя се Кърк.
	— Тогава много искам.
	— Познаваш ли чичото на Никол? Чарлс Балфур.
	— Не — поклати глава Пенкейк и забоде лъжицата в хлебния пудинг.
	— Непременно трябва да се видите. Ще му кажа за теб.
	Пенкейк насочи лъжицата си към Кърк.
	— Ще трябва ли да млатя някого? Да троша разни неща?
	— Задължително.
	— Вече виждам как ми връчват „Оскар“.
	Близначките се засмяха.
	Влезе едно момиче. Дребничко, високо не повече от метър и петдесет и пет. Със стройно стегнато тяло и тъмночервена коса, прихваната с шнола отдясно и спускаща се на вълни по лявото й рамо. Тя се обърна към Кърк и близначките:
	— Мисля, че господин Ебърсол иска да заснеме крупния план след четиресет и пет минути. Готови ли сте да ви боядисам в цветовете на войната?
	— Това е Софи — представи я Кърк. — Тя се грижи за грима. Старае се да ни направи по-красиви.
	Софи сви рамене.
	— Понякога не е лесно.
	Кърк й намигна шеговито.
	— А това е Пенкейк.
	— Приятно ми е да се запознаем — каза Софи и протегна ръка.
	Пенкейк я пое и тя изчезна в лапата му. Беше мека и топла ръка.
	— Удоволствието е изцяло мое.
	— О, джентълмен!
	— Такъв съм си.
	— И червенокос. Ние, рижавите, трябва да се подкрепяме.
	— Самата истина.
	Тигън се изправи.
	— Трябва да си измием лицата, след което ще те чакаме в кемпера. — Потупа Кърк по рамото и попита: — Идваш ли?
	— До скоро — каза Софи. — Ще остана минутка да си побъбря с този великан.
	Кърк пак й намигна, стана и последва близначките.
	— Е, кой си ти? — попита Софи.
	— Работя с Рей, Джейк и Никол.
	— Частен детектив? Колко загадъчно.
	— Само понякога. Обикновено е доста скучно.
	— Съмнявам се.
	Пенкейк сви рамене.
	— Значи си гримьорка?
	— Да, работила съм по всички филми от „Космически приключения“. Може ли?
	Тя кимна към хълмчето от хлебен пудинг, което се издигаше пред него.
	— Заповядай.
	Софи топна пръст в соса и го облиза.
	— Обожавам това нещо! В интерес на истината, всичко в Ню Орлиънс ми харесва.
	— За пръв път ли идваш тук? — попита Пенкейк.
	— Рядко се измъквам от Холивуд. Само когато снимките са някъде далече. И не всички места, където работим, приличат на Ню Орлиънс.
	— Трябва по-често да идваш насам. Нуждаем се от всички красиви момичета, които можем да привлечем.
	— Бих казала, че тук те са в изобилие. През последните две седмици срещнах невероятни красавици.
	— Така си е, но червенокосите красавици са нещо специално.
	— Ти май ще се окажеш голям чаровник — засмя се Софи.
	Пенкейк се усмихна. Тя се пресегна и разроши косата му.
	— Имаш нужда от подстригване.
	— Не ми остана време, преди да тръгнем… Преди да тръгнем за насам.
	— Откъде?
	— От Алабама. Гълф Шорс.
	— И там не съм ходила никога. Как изглежда?
	— Плажове, плажове, плажове.
	Софи се засмя.
	— Любимите ми места са точно такива. А има ли хубава храна?
	— В ресторанта на Джейк приготвят страхотни ребърца. Има и куп заведения, които предлагат отлични морски специалитети.
	— Какво ще кажеш да те подстрижа, след като гримирам Кърк и близначките?
	— Умееш да подстригваш?
	— Умея много неща — изгледа го тя с усмивка.
	Стори му се, че през тялото му протича ток. Поне през определени части от него.
	— Отлична идея.
	— Добре тогава.
	Пенкейк излапа набързо ореховия пай и последва Софи до нейната каравана, където Тигън седеше пред голямо огледало. Той се настани на един стол и проследи работата на Софи. След като нанесе грима и придаде на Тигън идеалния вид за снимки, тя взе някаква кафеникава пудра и я размаза по лицето й.
	— Защо го правиш? — попита Пенкейк.
	Софи се обърна към него.
	— Тези кадри ще бъдат вмъкнати в сцената с блатото, която току-що заснеха. Когато ги преследват във водата. А блатото означава кал.
	— Логично.
	Трийсет минути по-късно Кърк и близначките напуснаха караваната. Софи потупа стола пред огледалото, който изскърца под тежестта на Пенкейк. Тя прокара гребен през косата му, разчеса няколко сплетени кичура и започна да реже с ножицата.
	След няколко минути го попита:
	— Как ти се струва историята с Кърк и онова момиче?
	— Положението му не е никак розово. Трудно можеш да обясниш мъртво момиче в леглото си.
	— Не мога да повярвам. Познавам Кърк от години. Вярно, че е женкар. Той е като моряците, за които казват, че във всяко пристанище ги очаква по една жена или дори две. Но това? Не ми се вярва.
	— И на мен — отвърна Пенкейк.
	— Наистина ли? Защо?
	— Не мога да го обясня, но някои неща просто не се връзват.
	Софи заобиколи стола и застана лице в лице с него. В едната си ръка държеше ножицата, в другата — гребена.
	— Например?
	— Не мога да обсъждам разследването.
	Тя кимна и се залови за работа.
	— Сигурна съм, че си добър детектив.
	— Така е.
	— Разкажи ми повече за себе си — подкани го Софи. — Какво правиш, когато не шпионираш хора?
	— Ям и пия. Дразня Джейк, когато мога. — Пенкейк се усмихна. — Но той, разбира се, е лесна мишена.
	— Аз пък се обзалагам, че гониш мацки.
	— Прекалено съм срамежлив за тази работа.
	Софи се засмя.
	— Да бе, повярвах ти. — Последваха няколко клъцвания с ножицата. — Имаш ли си приятелка?
	— Не, а ти?
	— Нито приятелка, нито приятел.
	— Това имах предвид, приятел.
	— Знам. Просто се шегувам. — Тя го обиколи и огледа работата си. — Мисля, че си готов. Сега определено изглеждаш добре.
	— Че аз винаги изглеждам добре — отвърна Пенкейк и завъртя глава, за да прецени резултата в огледалото. — Справила си се отлично.
	Тя се усмихна.
	— С много неща се справям отлично.
	— Не се съмнявам.
	— Някакви планове за вечерта?
	— Разбира се. — Пенкейк стана от стола и я погледна отвисоко. — Да изпием заедно по едно.
	— Звучи добре — отвърна Софи и го смушка с пръст в корема, — но само при едно условие. Аз черпя.
	— Защо реши така?
	— Не искам да се чувстваш виновен, ако се напия.
	Той се засмя.
	— А ти няма ли да се почувстваш виновна?
	— Обикновено не се терзая за подобни неща.


>	26

	Тони рядко посещаваше дома на Джу Джу. Обикновено общуваха чрез посредници. От страна на Тони това бяха Джони и Рубен. Двама души, на които имаше доверие. Навън го дебнеха прекалено много очи и уши и той предпочиташе да не контактува пряко с Джу Джу. Общите им дела не биваше да стават достояние нито на ченгетата, нито на обществеността. В редките случаи, когато се налагаше да се срещнат, това ставаше в задната стаичка на „Рай“. Късно вечерта. Е, не след като заведението затвореше врати. Не, това би било прекалено подозрително. Но достатъчно късно, та нощните клиенти да са във вихъра си. Тогава Джу Джу играеше ролята на обикновен посетител, дошъл да пийне, да потанцува, да пофлиртува с момичетата… Именно в тези часове промъкването му през задната врата, която водеше до офиса на Тони, можеше да остане незабелязано.
	Защото винаги бе добре да можеш да отречеш евентуално участие в каквото и да било.
	Днес обаче случаят не търпеше отлагане. Тони не можеше да чака до полунощ, за да намери отговор на въпроса, който го измъчваше. Въпросът, който бе задал Джейк Лонгли. Тони не искаше да си го признае, но предпочиташе случаят да бъде разрешен ясно и категорично и да приключи в съдебната зала. Той обаче не намираше отговор на въпроса на Лонгли и това го измъчваше. Защо му е на Форд да се дрогира сам? Определено не би го направил, ако намерението му е било да убие Кристи.
	Измъчваше го и фактът, че Кристи е била с този тип. И то по своя собствена воля. Не си я бе представял в подобна светлина. Та тя беше добро момиче. Много добро. Никога не правеше глупости. Не беше от онези, които ще позволят някоя кинозвезда да им завърти главата. Това бе наследила от майка си, снахата на Тони. Влюбването на Кристи във Форд изглеждаше толкова неочаквано.
	Другото, което го измъчваше, бяха наркотиците. Източниците му бяха докладвали, че двамата с Форд редовно пушели марихуана. Форд признал, че той й е предложил първата цигара, но тя с радост откликнала. И всяка вечер двамата пушели и правели секс.
	Може би красивото лице на Форд, звездният му статус, парите му, апартаментът му в „Монтелион“, светът, в който той живееше, бяха завъртели главата на Кристи. Може би те я бяха накарали да върши тези глупости. А може би Тони просто не познаваше племенницата си така добре, както си мислеше.
	Най-много го измъчваше обстоятелството, че след като и двамата се бяха друсали, Форд ще се измъкне с оправданието за частична невменяемост. И ще отърве присъдата, която заслужаваше. Не, Тони не можеше да го позволи. Нямаше да допусне убиецът да остане ненаказан. В никакъв случай. Ако съдът не въздадеше справедливост, той щеше да го направи. Но предпочиташе да не се стига дотам. Защото това щеше да му донесе нежелана публичност. Всеки щеше да направи връзката…
	По дяволите!
	А човекът, продал онази цигара на Форд или — не дай боже! — на Кристи, щеше да страда. При това ужасно. Очакваше го жестока смърт.
	Затова Тони седеше край масичката за пикник в задния двор на Джу Джу и се взираше в него и в Дрипата. Харесваше Джу Джу, но смяташе Дрипата за измет. Вярно, правеше добър бизнес, но си оставаше улична отрепка, към която Тони не изпитваше никаква симпатия. Нито доверие.
	— Тъй като предположих за какво ще разговаряме, си позволих да поканя моя приятел да се присъедини към нас — каза Джу Джу. — Надявам се той да ни осветли по въпроса.
	Тони сви рамене и махна с ръка. Един вид даваше благословията си.
	— Благодаря, че ми отделяте от времето си, господин Гидри — каза Дрипата.
	Тони не му обърна внимание. Продължи да мълчи.
	— Онова ченге беше тук преди малко — каза Джу Джу. — Дусет.
	— Предположих, че ще се появи рано или късно — отвърна Тони. — Какво искаше?
	— Не знае почти нищо. Но не е глупав. Разбира, че проследяването на доставчика на друсания джойнт може да се окаже ключът към разрешаването на случая.
	— И иска да му помогнеш да стигне до въпросния доставчик?
	Джу Джу сви рамене.
	— Предполагам, че вие сте тук поради същата причина.
	— Така е. Какво ще му кажеш?
	— Колко се може по-малко. Но достатъчно, за да запазя добрите си отношения с него. Това ще се отрази положително и на двама ни.
	Тони кимна.
	— Дадох му две имена, които няма да го отведат никъде. Влязох в ролята на добросъвестен гражданин.
	— Обясни ми — започна Тони — как цигара с кетамин се е оказала в стаята, където е била убита моята племенница.
	— Нямам представа — призна Джу Джу. — Но хората ми, включително Дрипата, работят по въпроса.
	Тони мразеше неяснотите. Погледна Дрипата.
	— Моля те, кажи ми, че не си й продал тази гадост.
	Дрипата приличаше на елен, заслепен от фарове на автомобил. Погледна уплашено Джу Джу, после Тони.
	Тони опря лакти на ръба на масата и впери поглед в него. Онзи поглед, който казваше на околните, че трябва много да внимават.
	— Най-голямата грешка, която можеш да направиш, е да ме излъжеш.
	— Кълна се, че не съм аз. Не бих го направил. Нали разбирате… Аз я познавах. Ако беше дошла при мен, щях да мина на отсрещния тротоар. Но тя никога не е идвала при мен. Нито веднъж.
	Тони продължи да се взира в него. Опитваше се да открие признаци, че лъже, но видя само страх. Това беше добре. Страхът е отлична мотивация.
	— Но ти продаваш такива цигари, нали?
	Дрипата се поколеба, очевидно обмисляше отговора си. Накрая призна:
	— По малко. Много рядко. Пазарът не е голям.
	— Но ако някой ти поиска, можеш да му осигуриш.
	— Доброто обслужване на клиентите е важно за нас, които работим на улицата, господин Гидри. Надявам се, че ме разбирате. Но се кълна, че не съм продавал нищо на вашата племенница. Никога нямаше да го направя.
	— А Кърк Форд? Търсил ли те е?
	— Чувал съм за него, виждал съм го… Щях да го позная веднага. Всеки ще го познае. Но и него не съм срещал.
	— А твоите хора? Възможно ли е някой от тях да е продал цигарата на Кристи или Форд?
	— Питах ги — отвърна Дрипата. — Отрекоха до един.
	— Ще кажа на всички — обади се Джу Джу. — Ще включа не само Дрипата, но и останалите ми хора. Тук, в „Метари“, в „Алджиърс“, навсякъде. Ако някой й е продал друсан джойнт, непременно ще разбера.
	— И когато разбереш, ще съобщиш само на мен. Ясно ли е?
	— Предположението, че мога да предам тази информация на Дусет, ме обижда — отвърна Джу Джу с усмивка.
	— Оценявам това — каза Тони.
	Надигна се от стола си, но Дрипата го попита:
	— Господин Гидри, вие ли изпратихте вашите племенници да говорят с мен?
	Тони усети как кръвното му скача до небето. Седна отново.
	— Защо питаш?
	— Потърсиха ме тази сутрин. И ме разпитваха за всички тия неща. Заявиха, че вие сте ги помолили…
	— Ти какво им каза?
	— Нищо. Аз така или иначе не знам нищо.
	Тони опря ръце върху масата.
	— Добре. Добре си направил. Не им казвай нищо. — Впери поглед в Дрипата и попита: — Ясно ли е?
	— Да, господине.
	— Те не работят за мен. Не и в този бранш. Потърсят ли те отново, веднага ме уведоми.
	— Непременно.


>	27

	Лежах в леглото по гръб и се забавлявах, като подхвърлях бейзболна топка и я ловях. Исках да видя колко близо мога да стигна до тавана, без да го докосна. Никол беше под душа.
	Телевизорът бе включен, даваха новини, но не им обръщах никакво внимание. Душът спря и след няколко минути Никол излезе от банята с кърпа около раменете си. Изправи се пред мен в цялата си прелест и ме погледна.
	— Какво правиш?
	— Играя си с топка.
	Тя пристъпи напред само по бикини. Онези, белите. Господи!
	— Донесъл си бейзболна топка?
	— Да. Защо не?
	— Не ми казвай, че е от топките, които Морган взе от яхтата на Борков.
	— Точно от тях е. — Огледах я и поясних: — С автографа на Уили Мейс.
	Никол се напъха в джинсите си, като подскочи няколко пъти, за да се намести по-удобно в тях.
	— Да не би да е онази, с която фрасна Джо Зума?
	— Същата.
	— Добре. Той беше гаден тип.
	Тя облече сива копринена блуза и започна да я закопчава.
	— Съжалявам, че пропуснах този момент. Но доколкото си спомням, по това време подскачах във водата и едва се сдържах да не нагълтам половината Мексикански залив.
	— Така беше. А като добавим и изстрелите…
	— Радвам се, че хората на Рей имаха по-точен мерник от Борков.
	Никол седна на ръба на леглото и започна да завързва маратонките си. Розово-черни. Много момичешки. Никол е жена до мозъка на костите си и „момичешко“ не е дума, с която бих я свързал обикновено.
	— Харесвам маратонки ти — казах.
	— Не е вярно. Сигурно ги смяташ за прекалено момичешки.
	Откъде, по дяволите, знае? Как е възможно да чете мислите ми?
	— Може би, но въпреки това са хубави.
	Тя се изправи и заяви:
	— Тръгвам.
	— Къде?
	— Никога ли не слушаш какво говоря?
	Олеле! Пак съм пропуснал нещо.
	— Нали ти казах. Имам час за маникюр.
	— Къде?
	— Нарича се „Нейл Артист“. Намира се на Шартър Стрийт близо до „Дюмейн“. — Тя наклони глава и попита: — Искаш ли да дойдеш?
	— Мисля, че не.
	— Добре. Стой тук и си играй с топката. И гледай да не счупиш нищо с онази бухалка, която Пенкейк ти даде.
	— Предпочитам да си играя с теб.
	— По-късно — засмя се Никол.
	— В такъв случай ще чета наръчника по самоотбрана.
	— Добра идея. Освен ако не искаш да ходиш навсякъде с бухалка.
	Сега беше мой ред да се засмея.
	— Тогава хвърлих две чудесни бързи топки.
	— Така беше. И те ни спасиха.
	Тя се наведе, целуна ме и изчезна.


	Никол излезе от асансьора и се озова във фоайето на „Монтелион“. Когато мина покрай входа на бар „Карусел“, видя близначките на една от масите. Отправи се към тях. Те вдигнаха погледи.
	— Как сте, момичета?
	— Добре, предполагам.
	Днес не бяха облечени еднакво. И двете бяха с джинси, но блузите им бяха различни — едната бяла, другата — червена, карирана.
	— Тигън, нали?
	Близначката с бялата риза кимна.
	— Трябва да си сложите табелки с имената.
	Тара кимна към един празен стол.
	— Заповядай.
	Никол погледна часовника си.
	— Имам час за маникюр, но разполагам с няколко минутки — каза тя и седна.
	— Какво ще правим? — попита Тара. — Относно Кърк.
	— Не знам. Момчетата работят по няколко следи…
	— Но не и Пенкейк — подхвърли Тигън.
	— Той работи по Софи — добави Тара.
	— Софи? — учуди се Никол.
	Тара се засмя.
	— Тя е нашата гримьорка вълшебница. Прави ни красиви. Двамата с Пенкейк добре си паснаха.
	— Да — потвърди Тигън. — Мисля, че са в един бар по-надолу по улицата.
	Тара кимна.
	— Софи ще се грижи добре за него — засмя се тя.
	И тогава Никол я забеляза. Разликата. Близначките бяха идентични, плашещо еднакви, но тя винаги бе усещала, че между тях все пак има някаква разлика. Вярно, изглеждаха съвсем еднакви и все пак… Имаше нещо. Никол обаче така и не успяваше да го открие. Сега обаче, когато светлината падаше откъм вратата за фоайето и осветяваше лицето на Тара под необичаен ъгъл, тя го видя. Синият цвят на очите й бе същият като на сестра й, но в него имаше едно кафяво петънце. В лявото око, в горната част на ириса. Никол погледна към Тигън. Не, очите й бяха равномерно сини, без никакви петънца.
	Никол се усмихна. Това щеше да подлуди Джейк. Сега тя щеше да различава близначките, а той — не. И през ум не й мина да сподели откритието си с него. В никакъв случай. Щеше да бъде толкова забавно.
	— Пенкейк може да се грижи за себе си — отвърна Никол.
	— Ще видим — каза Тара. — Софи е доста напориста.
	Двете се засмяха.
	— Каква следа проверяват Рей и Джейк? — попита Тигън.
	— Откъде е дошъл наркотикът. Кетаминът е рядка субстанция. Рей смята, че ако открием как Кристи се е сдобила с него, това може да ни отведе до друг заподозрян.
	Близначките се спогледаха и Тара каза:
	— Надявам се. Всичко това се отразява много зле на Кърк. Мисля, че част от него се съмнява… опасява се да не би той да го е направил наистина.
	— Така ли? Сам ли ви го каза?
	Тигън поклати глава.
	— Не, не и с тези думи. Но ние го познаваме. Разбираме, когато нещо го измъчва.
	— Погледна ли го, всичко ми става ясно — добави Тара. — Той е уплашен.
	— И потиснат — продължи Тигън. — Чувства се виновен, че не помни нищо. Все рови в паметта си с надеждата да открие нещо. Каквото и да било. Но резултатът винаги е един и същ. Нула. Никакъв спомен. И това го съсипва.
	Никол кимна и каза:
	— Няма следи от проникване в апартамента. Освен това Кристи е открита мъртва в леглото му, а Кърк няма представа какво се е случило. Това го измъчва.
	Тара изтри една сълза.
	— Наистина ли смяташ, че ще открият кой е продал онази цигара на Кристи? — попита тя. — При положение че тя няма как да каже откъде я е взела?
	Никол сви рамене.
	— Не знам. Но познавам Рей. Както и Пенкейк. Те си имат свои методи за събиране на информация. Наумят ли си нещо, никой не е в състояние да ги спре.
	— Надявам се — отвърна Тигън и стисна леко ръката на сестра си. — Можем ли да помогнем по някакъв начин?
	— Не се съмнявам, че Рей ще ви помоли, ако се сети за нещо — отвърна Никол и стана. — Трябва да тръгвам. До скоро.


>	28

	— Какво, по дяволите, си мислите, че правите? Да говорите с Дрипата! И то на улицата!
	Робърт погледна чичо си. Двамата с Кевин стояха срещу него в офиса му в „Рай“. Тони им бе позвънил и им бе наредил да си домъкнат задниците час по-скоро. Тоест моментално. Тони бе почервенял целият и вените на врата му се бяха издули. Той стискаше ръба на бюрото, а кокалчетата на ръцете му бяха побелели.
	— Ние…
	— Какво вие? Решили сте да си пъхате носа в моите работи?
	— Опитвахме се да помогнем — каза Кевин.
	— Не ви ли мина през ума, че ако имах нужда от помощта ви, сам щях да ви кажа? Макар да не мога да си представя, че това ще се случи някога.
	— Но ние помислихме… — започна Робърт.
	— Това ви е проблемът. Опитвате се да мислите. — Тони поклати глава. — Не искам да мислите! Не искам да ядете, да дишате, да пикаете, освен ако аз не ви кажа! Ясно ли е?
	— Тя ни беше сестра — пак започна Робърт.
	— Нима не знам? Нима не работя по въпроса? Никога не виждате цялостната картина, а само малко късче от собствения си свят и смятате, че то е най-важното.
	— Какво лошо сме направили? — продължи Кевин. — Нали каза, че искаш да разбереш откъде се е взела оная цигара?
	— Възложил съм го на други хора. На такива, които знаят как да разпитват, без да привличат излишно внимание.
	— Не разбирам — обади се и Робърт. — Ние говорихме с Дрипата конфиденциално.
	— Конфиденциално, а? Това да не е някакъв тъп филм?
	Тони стана и отиде до прозореца, който гледаше към паркинга отзад.
	Кевин понечи да каже нещо, но Робърт го хвана за ръката и поклати глава. По-добре да си мълчат.
	Тони се обърна към тях.
	— Искате да станете герои? Да тръгнете по следите на дрогата? Да се прочуете? Да проглушите всички със самохвалството си? — Той се върна на бюрото, опря се на него и ги изгледа. С онзи неговия смразяващ поглед. — Никакъв проблем ли не виждате в това, което сте направили?
	Робърт погледна Кевин, после чичо Тони.
	— Само питахме Дрипата дали не знае откъде се е взела цигарата.
	— На улицата? Посред бял ден?
	— Е, и?
	— Не знаете ли, че ченгетата имат очи и уши навсякъде? И са наясно, че на „Дикейтър“ се търгува с дрога. Те са видели, че вие двамата, моите племенници, разговаряте с известен наркопласьор. На негова територия. Това не е ли проблем според вас?
	— Не съвсем.
	— Господи! — възкликна Тони и се стовари на стола си. — Разполагам с посредници, с междинни нива, с няколко междинни нива, само и само да държа далече от мен хора като Дрипата. Поне на пръв поглед.
	— Ние купуваме от… — Робърт замръзна.
	— Купувате дрога от него?
	Робърт погледна чичо си, но не каза нищо.
	— Отговори ми! Купувате дрога от Дрипата? На улицата?
	— Рядко.
	Тони разтри слепоочията си.
	— Моите племенници купуват дрога от известен на полицията пласьор и го правят на улицата. Посред бял ден. Това не ви ли притеснява?
	— Много хора го правят.
	— Но тези „много хора“ не са мои роднини. И ако попаднат зад решетките, няма да обърнат палачинката.
	— Имаш предвид, че ще те изпеем на ченгетата? — попита Кевин. — Никога не бихме го направили.
	— Освен ако не ви грози дълъг престой в затвора. Десет или повече години.
	— Но ние никога…
	— Знаеш ли колко хора са казвали това? Хора, които са много по-корави от вас двамата. — Тони пое дълбоко дъх и го изпусна бавно. — Вие не бива да докосвате дрога. Излъгахте, че не докосвате… Вие сте мои племенници, а за мен е проблем дори когато хора от моето обкръжение купуват дрога на улицата. Това може да бъде използвано против мен и да ми създаде куп неприятности.
	— Искахме само да помогнем — обади се отново Робърт.
	— Ще ми помогнете, като стоите тук и изпълнявате задачите си. И като се стараете да бъдете колкото се може по-незабележими на улицата. А не като използвате пилешките си мозъци в опити да ми помагате. Ясен ли съм?
	— Да, чичо — отвърна Кевин. — Съжаляваме.
	Тони дръпна маншета на ризата си и погледна часовника си.
	— Имам среща. — Изгледа Робърт и Кевин и добави: — Идете да си вършите работата. А тя не включва разговори с Дрипата. Или с когото и да било.


>	29

	Никол знаеше, че е красива. Как можеше да не го знае? Нали го чуваше през целия си живот. Най-малкото, откакто се помнеше. От родители, приятели, дори от непознати. Ала тя бе наясно, че красотата може да бъде и проклятие. Да, звучеше като клише. Почти арогантна мисъл. Но онези, които не носеха бремето — божичко, колко мразеше тази дума! — на красотата, не разбираха, че тя е нож с две остриета. Неведнъж й бе създавала проблеми. Като се започнеше от робуващото на стереотипи определение за „глупава“ — един веднъж й го каза в лицето — минеше се през завистливите съученички и колежки и се стигнеше до досадните ухажори и дори маниаци, които я бяха преследвали. Те бяха най-лошите. През живота си Никол бе попадала на трима. Повече от достатъчно.
	В същото време обаче тя знаеше, че външният вид може да бъде оръжие. Да отваря врати. Да разрешава конфликтни ситуации. Да й помогне да поеме нещата в свои ръце.
	Както в момента.
	Когато приключи с маникюра, Никол тръгна обратно към „Монтелион“. Позвъни на Джейк и му предложи да се срещнат в бара за по едно питие. Той се съгласи моментално.
	— Вече съм тръгнала натам — каза тя. — Ще те чакам в „Карусел“.
	— Чудесно. Само ще взема един душ и ще звънна на Рей. Ще доведа и него.
	— Какво прави досега? Спа ли?
	— Четох наръчника.
	— Научи ли нещо ново?
	— Много неща. Не съм подозирал, че съществуват толкова много начини да причиниш болка.
	— Ставаш опасен.
	— Така си е.
	— Бог да ми е на помощ — засмя се Никол.
	— А, Пенкейк се обади. Каза, че е в „Пат О’Брайънс“ с някакво момиче на име Софи.
	— Гримьорката — отвърна Никол. — Близначките ми казаха, че двамата са си допаднали.
	— Допаднали?
	— Да. И се забавляват заедно.
	— Ето кой е опасен. Пенкейк, когато е излязъл на лов за мацки.
	— От това, което чух, съдя, че Софи може да се погрижи за себе си.
	— Надявам се. Ще звънна и на него и ще му кажа къде ще бъдем.
	Когато Никол свърна по Роял Стрийт, едва не се блъсна в Робърт и Кевин Гидри.
	— Охо, ето че пътищата ни отново се пресичат — каза Робърт.
	Никол се сепна, но бързо се съвзе.
	— Така изглежда.
	— И този път си без охрана — подхвърли Кевин.
	Тя превключи на авариен режим. Трябваше да анализира ситуацията и да прецени възможните решения. Нуждаеше ли се от помощта на Джейк, Пенкейк или Рей? Тук, на оживена улица посред бял ден? Тези двамата наистина ли бяха толкова страшни, на колкото се правеха? Част от нея й нашепваше да хукне да бяга, но друга й подсказваше, че братята не са особено опасни. Може би просто се опитваха да убедят околните, че са такива. Или дори самите себе си. Тя не беше сигурна откъде идва това усещане. Дали не бе от унилите им лица? Униние, което дори намръщените им изражения не можеха да скрият. Изглеждаха почти по същия начин, както когато чичо им Тони ги бе скастрил пред съдебната зала. Тогава приличаха на две палета, направили беля, които се страхуват от своя стопанин. Така ли бе наистина? Нима Тони ги държеше изкъсо и им четеше конско за най-малкото провинение? Откакто бе поел ролята на техен настойник? Нищо чудно. От Тони Гидри можеше да се очаква подобно нещо.
	В такъв случай тя би могла да ги използва, за да получи информация за Кристи. Или за наркотика, открит в кръвта на Кърк и Кристи. А може дори за Тони и намеренията му.
	Затова Никол не изпищя и не хукна, а се усмихна и каза:
	— Не мисля, че имам нужда от охрана.
	— Защо реши така? — попита Робърт.
	— Защото имам по-добра идея. — Това като че ли ги обърка. — Искам да ви черпя по едно питие.
	— Да ни черпиш?
	Робърт не успя да скрие изненадата си. Определено не очакваше подобно предложение.
	— Разбира се — отвърна Никол. — Не може ли едно момиче да почерпи две хубави момчета?
	Това ги обърка още повече.
	— Хайде — подкани ги тя, — ще бъде забавно. Робърт погледна първо Кевин, после Никол. — Добре. Къде?
	— В „Монтелион“ — отвърна тя. — И бездруго съм тръгнала натам.
	Тя мина между двамата, хвана ги под ръка и ги поведе към хотела. Красотата има своите предимства.
	Барът с бавно движещата се въртележка бе пълен, около него се бяха наредили доста хора, които стояха прави с чаша в ръка. Тримата си проправиха път сред тълпата и откриха масичка с канапе и стол. Никол седна на стола и остави канапето за братята. Сервитьорката трябва да ги бе забелязала още при влизането им, защото се появи незабавно. Никол си поръча вино, а братята бира. Робърт посегна към портфейла си, но Никол го спря.
	— Аз ви поканих — каза тя. — Първото питие е от мен. — Робърт се поколеба. — Освен това студията покрива всички наши разходи.
	— Защото ви е наела да измъкнете онзи актьор от пандиза ли?
	Никол сви рамене.
	— Не работим по този начин.
	— Да бе, да — подсмихва се Кевин.
	— Да речем, че не следваме предварително написан сценарий. Или че не дължим лоялност никому.
	— Не ми изглежда така — възрази Робърт. — Нали сте приятели.
	— Не съвсем. Навремето излизахме заедно два-три пъти.
	— Чудесно — поклати глава Робърт.
	— Но само толкова. Кърк не е мой тип.
	— Мислех, че всички жени го харесват — отвърна Робърт. — Нали е голяма звезда.
	— Вероятно той би се съгласил с теб — засмя се Никол. — Но наистина не е мой тип. Падам си по по-мъжествените. По-мускулестите.
	Тя му се усмихна. И го видя, че се изчервява.
	Бинго!
	Сервитьорката се върна и остави напитките им на масата.
	— Нещо друго?
	— За момента не — каза Никол.
	Тя отпи от виното си, а братята посегнаха към бутилките бира.
	— Защо да не бъдем приятели? — попита Никол.
	— Не виждам как — отвърна Кевин.
	— Можем да опитаме. — Тя прокара пръст по деколтето на блузата си. Обигран жест, познат на всички жени. — Разкажете ми за себе си, момчета. Откъде сте? От Ню Орлиънс?
	— Тук сме прекарали целия си живот.
	— Играли ли сте футбол? В гимназията, имам предвид.
	— Разбира се.
	— Това обяснява тези мускули.
	Робърт отново започна да се изчервява.
	— Бяхме доста добри — каза Кевин.
	— Не се и съмнявам. На какви позиции играехте?
	— В защита — отвърна Робърт, отпи от бирата си и поясни: — Обичаме да блъскаме противниците… да ги удряме.
	— Ами Кристи? Какво можете да ми кажете за нея?
	Робърт се облегна на възглавниците. Започваше да се отпуска.
	— Красива. Мила. Умна. Страхотна сестра.
	Никол кимна.
	— Близки ли бяхте?
	Той наклони бутилката си към нея.
	— Разбира се.
	— Чух, че сте останали без родители. Сигурно ви е било тежко.
	Кевин се приведе напред, опря лакти на коленете си и зачовърка с нокът етикета на своята „Корона“.
	— Беше трудно. Неочаквано трудно.
	— И чичо ви пое грижите за вас, така ли?
	— Не знам какво щяхме да правим, ако не беше той — призна Робърт. — Чичо Тони много ни помогна.
	— И сега вие работите за него? С какво по-точно се занимавате?
	— С това-онова. Грижим се всичко в „Рай“ да е наред.
	— „Рай“?
	— Един от клубовете на чичо.
	— Изглежда, ви е натоварил със сериозни отговорности. Явно ви има доверие.
	Никол прокара пръст по ръба на чашата си. Друг характерен жест.
	Кевин се подсмихна отново.
	— Понякога. — Отпи глътка бира и добави: — Чичо Тони може да бъде много взискателен шеф.
	— Повечето шефове са такива. Рей е същият. Перфекционист до мозъка на костите си.
	— Рей? — попита Робърт. — Онзи, възрастният?
	Тя кимна.
	— Той е собственикът. Всички ние работим за него.
	— Изглежда ми корав тип — отбеляза Робърт.
	— Така е. Но иначе е свестен. През по-голямата част от времето. А вие? Разбирате ли се с чичо ви?
	Робърт сви рамене.
	— Не особено? — попита Никол.
	— На моменти отношенията ни са обтегнати.
	Тя се засмя. Смехът й прозвуча леко, безгрижно, мелодично.
	— Много добре те разбирам. И Рей има труден характер понякога.
	Улови погледа на Робърт и го задържа. Той извърна глава преди нея и погледна към Кевин.
	— Истината е, че чичо Тони ни е малко сърдит в момента.
	— О!
	— Направихме нещо, от което не остана доволен.
	Никол го изчака да продължи, но той не каза нито дума повече. Тя обаче почувства, че Робърт иска да го направи. Да излее гнева си срещу своя чичо.
	— Чакай да отгатна — каза тя. — Поели сте инициатива? Направили сте нещо, за което сте смятали, че ще помогне? Той обаче не е бил на същото мнение.
	И двамата я зяпнаха, сякаш бе врачка или нещо подобно. Искаше й се Джейк да е тук, за да я види. Усмихна се вътрешно, но запази невъзмутимо изражение. Знаеше, че е попаднала право в целта.
	— Точно така — отвърна Кевин.
	За пръв път започна да омеква към нея.
	— Такива са онези, които обичат да командват — каза тя. — Наречете ги както искате, алфа, мачо… Въобразяват си, че всичко започва и свършва с тях. И ако някой предложи по-добра идея, те се чувстват застрашени. Виждала съм го и преди.
	— Доста си умна — отбеляза Робърт.
	— Искаш да кажеш, за блондинка?
	Той се усмихна.
	— Изобщо.
	— Благодаря — каза тя и отново задържа погледа си върху него. — Жените непрекъснато трябва да се справят с този проблем. С мъже, които се смятат за по-умни. Или за по-корави. Или за каквото и да било.
	— Предполагам, че е вярно — отвърна Робърт.
	— Така е. Може да бъде много неприятно. Да предизвика гняв. — Тя отпи от виното и остави чашата на масата. — Ами Кристи? Тя разбираше ли се добре с чичо Тони?
	— О, да — каза той. — Кристи беше неговата радост и гордост още когато мама и татко бяха живи. Винаги му е била любимка.
	Тя кимна.
	— Така става с малките момиченца. Винаги успяват да въртят на пръста си и бащите, и чичовците си. Това е нормално.
	— Обзалагам се, че и ти си го правила — подхвърли Кевин.
	Никол се засмя отново.
	— Аз съм момичето на татко. — Тя отпи от виното си. — Нямаше ли съперничество между вас и Кристи?
	— Не — отвърна Робърт.
	— Тя обикновено получаваше каквото иска — каза Кевин. — Но и никога не загазваше като нас. И изкарваше хубави оценки. — Той потупа брат си по крака и добави: — Докато ние не бяхме сред най-добрите ученици.
	Никол кимна, помълча няколко секунди и каза:
	— Знам, че ни смятате за врагове… че се опитваме да отървем Кърк. — Робърт я изгледа безмълвно. — Ние обаче се опитваме да открием истината. Не се съмнявам, че и вие искате същото.
	— Знаем истината. Той я е убил.
	— Уликите сочат към него — каза Никол.
	Робърт не успя да скрие изненадата си.
	— Наистина? И ти ли смяташ така?
	— Да речем, че Кърк се намира в много трудно положение. Били са само двамата в онази стая…
	— … и единият е намерил смъртта си.
	— Факт — призна Никол. — Но има няколко въпроса.
	— Например? — присви очи Робърт.
	— Позволете да ви попитам нещо. Ако се каните да упоите момиче и да се възползвате от него — не казвам, че бихте направили подобно нещо — но ако тъкмо това е вашето намерение, бихте ли упоили и себе си?
	— Какво искаш да кажеш?
	— В кръвта и на двамата е открит кетамин. В количества, достатъчни да ги извадят от строя.
	— Или да го накарат да превърти — каза Кевин. — И да я убие.
	— Възможно е. Но ако и двамата не са знаели, че в онази цигара има кетамин?
	Братята нямаха отговор на този въпрос.
	Никол продължи:
	— Ако някой друг го е направил? След което е проникнал в стаята им. Някой, който е искал да убие Кристи и да натопи Кърк.
	Отново не последва отговор.
	— Вижте, аз съм от Холивуд. Израснала съм в онзи свят. Дори пиша сценарии. Навсякъде откривам идеи и истории. Не казвам, че се е случило точно така. Но смятам, че е възможно.
	— Аз пък не смятам — заяви Робърт. — Мисля, че той го е направил.
	— Вероятно си прав. Но ако не е той, сещате ли се за някой, който би искал да навреди на Кристи?
	— Всички я обичаха.
	— От онова, което знам за нея, съдя, че е било именно така. Какво ще кажете за Оуен? Той способен ли е да извърши подобно нещо?
	Кевин поклати глава.
	— Не виждам как. Оуен е свястно момче. И много я обичаше.
	— Любовта кара някои хора да вършат ужасни неща.
	— Не и Оуен — каза Робърт.
	— Съгласна съм — отвърна Никол. — Разговаряхме с него. Беше съсипан. Не изпитваше гняв или нещо подобно.
	— Така е — потвърди Кевин. — Ако Оуен може да навреди на някого, това е на самия себе си. Чувства се виновен заради това че й е изневерил. Че е разбил сърцето й.
	— И аз съм на същото мнение — каза Никол.


>	30

	„Мезон Марале“ беше шикозен бутиков хотел, разположен в тихо кътче, оградено с дървета, в сърцето на Френския квартал. Три етажа, трийсет миниапартамента, малка трапезария, в която поднасяха закуска, и цени от порядъка на няколкостотин долара на вечер. Мнозина дори не подозираха за съществуването му, тъй като единствената реклама бяха отзивите на доволните клиенти, предавани от уста на уста. Тони Гидри притежаваше седемдесет процента от „Мезон Марале“. Посредством подставена компания, разбира се. Това му предоставяше специални привилегии. Като например да реши кой да получи стая и кой не, кой да плати и кой да бъде негов гост.
	Най-голямата му привилегия обаче бе личната му стая, която бе на негово разположение по всяко време на денонощието. Беше ъглова, разположена на последния етаж на сградата, и от нея се откриваше гледка към езеро с обрасли с тръстика брегове. Имаше отделен вход и собствени стълби. Достъпът до нея оставаше скрит за околните. Което бе идеално за нуждите на Тони.
	Той лежеше на голямата спалня и се взираше в тавана. Бе дръпнал завивките до кръста си. Гърдите му бяха покрити с миниатюрни капчици пот. Добрият секс винаги му помагаше да освободи напрежението. Поне за известно време. Не можеше да се каже обаче, че Тони Гидри е щастлив. Мислите му се насочиха към събитията от изминалия ден. Към неуспеха му да се срещне с Кърк Форд, към разговора му с Джу Джу (нещо, което много мразеше, тъй като го намираше за прекалено рисковано) и към малоумните му племенници. Тъпаците, които не можеха на две магарета слама да разделят. Чудеше се каква ли глупост ще измислят сега. Защото не се съмняваше, че ще го направят. Просто се опитваше да предвиди следващия им ход. И тъй като това го затормозяваше твърде много, бе изпратил Рубен да ги следи.
	Което, от друга страна, бе излишно разхищение на човешки ресурси. Рубен му трябваше на улицата, където да издири човека, продал онази цигара. А не да се занимава с онези малоумници. Тони Гидри усети как в лявото му слепоочие се заражда болка.
	Чу казанчето на тоалетната и вратата на банята се отвори. В стаята влезе Мелиса Моринг. Бе обула бикините си, но иначе бе гола. Божичко, той обожаваше тялото й! Стегнато и твърдо. Сексът с нея винаги беше страхотен. През изминалите шест месеца се срещаха по три пъти седмично. Правеха го още откакто се бяха запознали на онази благотворителна вечер у кмета. Каква нощ бяха изкарали! Първоначалните й резерви относно евентуална връзка с него — все пак тя бе помощник областен прокурор — се изпариха бързо-бързо, след като свали дрехите си и се озова на същото това легло.
	— Най-красивата прокурорка, която може да съществува — отбеляза Тони.
	— Винаги го казваш.
	— Защото е истина.
	Мелиса Моринг се плъзна под завивката и сложи глава на гърдите му.
	— Можеш ли да останеш още малко? — попита тя.
	— Разбира се. Имам уговорка за вечеря в девет, но дотогава съм изцяло твой.
	— Харесва ми как звучи.
	Пръстите й се плъзнаха по гърдите му и продължиха надолу. После Мелиса го яхна. Почувства се като на родео.
	Двайсет минути по-късно двамата лежаха прегърнати и дишаха тежко.
	— Не смяташ, че е проблем, така ли? — попита той.
	— Незначителен. Мога да се справя.
	— Ти си най-добрата. Но въпреки това имам лошо предчувствие. Този кетамин ще предизвика колебания у съдебните заседатели. Ще решат, че е откачил заради наркотика.
	Тя се изправи на лакът и го погледна.
	— Възможно е. Защитата ще пледира ограничена вменяемост. Ще твърдят, че съзнанието му е било помрачено до такава степен, че не помни какво се е случило.
	— Опитваш се да ме успокоиш ли?
	Мелиса Моринг се засмя и го целуна.
	— Не се получава — каза той.
	— Това е положението. — Тя отметна косата от челото му. — Подозирам, че ще го изкарат нещастен случай. Че уж са играли някаква секс игра. С асфиксия например. И нещо се е объркало.
	— Господи!
	— Знам. Ще ти бъде трудно да изслушаш всичко това, но да знаеш, че ще го използват.
	— Може и да се получи — каза Тони.
	— Възможно е. Но задачата ми е да не се получи.
	— Как?
	— Няма да знам как противодействам, докато те не започнат да действат.
	— Така е.
	— Най-големият коз на Форд е неговата известност. Съдебните заседатели не осъждат с лека ръка хора от звездната лига. Футболисти, актьори, политици и прочее популярни имена.
	— С риск да се повторя — опитваш се да ме успокоиш ли?
	— Изчакай да довърша. Като оставим настрана славата му и забравим за миг за общественото му положение, случаят се свежда до едно мъртво момиче в леглото му в заключен апартамент. Така нещата не изглеждат никак добре за него. Като прибавим обстоятелството, че той е упоил Кристи, съдебните заседатели бързо могат да се настроят против него.
	— Но ако Форд също е поел кетамин и твърди, че никой от двамата не е имал представа какво съдържа цигарата, той ще се измъкне.
	— Но остава фактът, че я е убил.
	— Но дали го е направил умишлено?
	— Това е съвсем друг въпрос. Дори да го осъдят за непредумишлено убийство, дори да приемат, че го е извършил в състояние на ограничена вменяемост, пак ще отиде зад решетките.
	— Иска ми се да споделях твоята увереност.
	— Виж, той е съблазнил местно момиче. Твоята племенница. Славата може да му изиграе лоша шега. — Тони сви рамене, а Мелиса продължи: — Това е самата истина. Хората те познават. Ти си преуспяващ бизнесмен…
	— Който не се ползва с особено добра репутация.
	Тя поклати глава.
	— Не казах, че си светец. — Мелиса го смушка игриво. — Казах само, че хората те познават. Много от тях са познавали и Кристи. Тя е била кралицата на бала в гимназията. Тези неща имат значение.
	— Предполагам.
	— Гарантирам ти го! Освен това Форд е от Холивуд. Ползва се с привилегии. Той е знаменитост, и то голяма. Местните смятат, че всички, които идват от Ла Ла Ленд са разглезени копелета. Форд е точно такъв. Така ще го представя. Да не говорим, че не му е за пръв път.
	— Какво? Убил е и някоя друга?
	— Не, но е известен с това, че където и да отиде на снимки, прелъстява местни момичета.
	Тони се засмя.
	— Прелъстява? Харесвам тази дума. Непременно ще я използвам.
	— Открихме няколко момичета, които е изчукал, зарязал и унижил. Можем да ги доведем в съдебната зала.
	— Освен ако съдия Бут не ви забрани.
	— Възможно е. Невинаги можем да се позовем на предишни случаи. Но мисля, че в случая ще успеем да докажем модел на поведение. Че Кристи е била поредната му бройка.
	— В предишните случаи има ли употреба на наркотици?
	— Знам за един, в който е имало вино и марихуана. Говорих с момичето и то няма нищо против да застане пред съда и да даде показания.
	— Откъде е?
	— От Юта. Форд е бил там на ски ваканция. Запознали се в бар. Звучи ли ти познато? Забавлявал се с момичето два дни и после изчезнал. Тя му е бясна. Твърди, че я е използвал.
	— А може тя да го е използвала. Да е решила да преспи със звезда.
	— Най-вероятно. Но в съдебната зала ще го представим по съвсем друг начин.
	— Можеш само да се надяваш. Чух, че Корнблат е доста добър.
	— А аз не съм ли?
	Тони вдигна ръка.
	— Не съм казал подобно нещо. Ти си най-добрата. Затова поисках да поемеш случая.
	— Оценявам го — каза Мелиса и го целуна. — Ще използват какво ли не. Ограничена вменяемост. Нещастен случай по време на секс. Дори ще се опитат да обвинят Кристи, че изобщо е била там…
	— Не мисля, че ще мога да издържа всичко това.
	— Можеш. И ще го направиш. Знаеш как се играе тази игра.
	— От разговора с Рей Лонгли и сина му Джейк останах с впечатлението, че е възможно да е замесен и друг човек. Някой, който е имал зъб на Кристи, на Кърк или дори на мен.
	— Не мисля, че е възможно. На първо място, кой? Кой би се осмелил да го направи? Кой би могъл да го направи? И защо? Второ, Кърк и Кристи са били сами. Зад заключена врата. Не виждам как защитата ще се справи с този проблем.
	— Това означава, че се връщаме на варианта да пледират ограничена вменяемост, временна загуба на разсъдък под въздействието на наркотик или секс игра с трагичен край.
	— Така ми се струва.
	Тони разтри слепоочията си, които започваха да пулсират отново.
	— Надявам се да се справиш. Не искам да се налага да поемам нещата в свои ръце.
	— Не говори така. Аз съм прокурор. Не искам да знам нищо за намеренията ти.
	— Разбрано — отвърна Тони и я притегли към себе си. — Докъде бяхме стигнали?
	Тя се засмя.
	Телефонът му иззвъня и започна да вибрира върху нощното шкафче. Тони се претърколи и го взе. Беше Рубен.
	— Какво става?
	— Робърт и Кевин са в „Монтелион“ с онази мацка от детективската агенция. Никол Джеймисън.
	— Какво?!
	— Срещнаха се на улицата. Проследих ги до бара и се опитах да подслушам какво си говорят, но не успях. Ако се бях приближил много, щяха да ме видят. Реших, че е по-добре да не рискувам.
	— Правилно.
	— Но нали ги знаеш какви са? — продължи Рубен. — Красиво момиче като нея лесно ще ги накара да си глътнат езиците.
	— Или да си изпеят и майчиното мляко.
	— Това също.
	— Стой там, идвам веднага — каза Тони и затвори.
	— Какъв е проблемът? — попита Мелиса.
	— Как какъв? Моите племенници.


>	31

	Двамата с Рей влязохме в „Карусел“. Тълпата бе многобройна и шумна, а щастливият час, когато напитките бяха по-евтини — в разгара си.
	Гледката бе съвсем обичайна за Ню Орлиънс. Тук всеки час бе щастлив. Огледах заведението, но не открих Никол. Минахме покрай самата въртележка и едва тогава я видях. Седеше с лице към мен в компанията на Робърт и Кевин. Какво, по дяволите, ставаше тук?
	Тръгнах към нея, но тя улови погледа ми и ми даде да разбера, че не иска да ги прекъсвам. Спрях, хванах Рей за ръката и кимнах към Никол.
	— Какво става? — попита той.
	— Нямам представа. Но тя иска да стоим настрана.
	Никол се приведе напред, каза нещо на двамата братя, засмя се, стана и тръгна към нас. Смесихме се с тълпата, за да не могат Робърт и Кевин да ни видят, когато се обърнат да се полюбуват на великолепния й задник. И те, разбира се, го направиха. Мръсници!
	— Какво е това? — попитах аз, когато Никол дойде при нас.
	— Току-що си намерих нови приятели.
	— Как успя? — попита Рей.
	Никол ни разказа, че ги е срещнала на улицата и ги е довела тук за по едно питие. И ги е накарала да се отпуснат, особено Робърт, който явно командвал брат си.
	— Как успя? — попитах и аз.
	— Може би по същия начин, по който успявам да контролирам теб.
	Рей се засмя. Аз поклатих глава.
	— Спокойно, голямото ми момче — каза тя. — Така правят момичетата.
	— Къде е Пенкейк? — поинтересувах се.
	— Двамата със Софи срещнали някакви приятели и заседнали — точно така се изрази — в „Пат О’Брайънс“. Ще се присъединят към нас за вечеря.
	Никол сподели, че е останала с впечатлението за известно съперничество между братята и Кристи, не кой знае колко сериозно, но все пак го имало. Причината била основно предпочитанието към нея, което Тони несъмнено демонстрирал. Чичо им не бил техен голям почитател и това чувство било взаимно.
	— Можем да го използваме — отбеляза Рей.
	— Защо според теб ги поканих да пийнем?
	— Умница! — усмихна се Рей.
	Да, умна си беше. И ужасно манипулативна. Контролирала ме? Дума да не става! Тя явно разгада мислите ми и се усмихна. Мразя, когато го прави. Не да се усмихва. Да чете мислите ми.
	— Какъв е сценарият? — попита Рей.
	— Казах им, че отивам до тоалетната, а те междувременно да поръчат още нещо за пиене.
	— И?
	— Ще се върна с вас. Ще кажа, че съм ви срещнала във фоайето.
	— Може да ги уплашим — отвърнах аз.
	— Не мисля. Останах с впечатлението, че искат да говорят. За Кристи. За Тони. Вече им казах за кетамина и за предположенията ни, че Кърк едва ли се е упоил сам.
	— Какво ти отговориха?
	— Нищо. Но смятам, че това ги накара да се замислят.
	Рей кимна.
	— Звучи добре.
	Речено-сторено.
	— Вижте кого срещнах във фоайето — каза Никол, когато се приближихме към масата.
	Робърт и Кевин не скриха изненадата си. А може би това, което видях, беше притеснение? Сякаш някой ги бе спипал на местопрестъплението.
	— Имате ли нещо против да се присъединим към вас? — попитах аз. Те не отговориха, затова протегнах ръка към Робърт. — Знам, че не се запознахме по най-добрия начин, но Никол ми каза, че сте готини момчета. — Робърт пое ръката ми. — А преценката й винаги се оказва правилна.
	— Такива сме — отвърна Робърт, но не звучеше особено убедително.
	Рей също се здрависа с тях. Настанихме се на свободните места около масата.
	Сервитьорката се появи в най-подходящия момент. Това даде на братята време да подредят мислите си и — надявах се — да се почувстват по-комфортно в нашата компания. Поръчахме си питиета.
	— Искрено съжалявам за сестра ви — казах аз. — Сигурно ви е много трудно.
	Изражението на подозрение и неловкост не слизаше от лицето на Робърт, но въпреки това той отговори:
	— Беше най-ужасният удар, който съм преживявал. — Погледна брат си и добави: — За Кевин също.
	Кевин кимна.
	— Тъкмо говорехме за нея — каза Никол. — Обяснявах, че всъщност не сме на различни страни.
	— Ни най-малко — увери ги Рей.
	— Никол ни го каза — отвърна Робърт. — Но не е права. Ние сме на различни страни… поне донякъде.
	Това определено беше напредък. Прозвуча така, сякаш вече обмисляше възможността, че може и да не сме адски изчадия.
	— Мисля, че вие, момчета, можете да ни помогнете — каза Рей.
	— За какво?
	— Никол сигурно ви е казала, че сме съгласни с вас. Всички улики сочат към Кърк Форд. Но има и неща, които ни притесняват. Като например защо му е било да упоява самия себе си.
	— Да, тя ни каза, че в кръвта и на двамата имало кетамин — отвърна Робърт. — Но може просто да му харесва, нали? Да обича да се друса с такива гадости.
	Рей кимна.
	— Възможно е. Но от това, което научих за Кърк Форд, стигнах до извода, че подобно поведение не е типично за него. Всички, които го познават, твърдят, че не употребява силни наркотици. Само трева. И го описват като съвсем нормален човек. — Рей сви рамене. — Аз не го познавам. В интерес на истината, днес го срещнах за пръв път. Не знам дали тези твърдения са верни.
	Робърт го погледна, но не каза нищо.
	Рей се приведе напред с присвити рамене и се огледа, сякаш се канеше да сподели тайна. Беше много добър.
	— Ние не сме оттук — каза той. — За разлика от вас. Предполагам, че познавате всички във Френския квартал. Надявах се да ни помогнете да открием откъде се е взел онзи кетамин.
	— Не сме дилъри — отвърна Кевин. — Защо мислите, че знаем такива неща?
	— Знам кой е чичо ви — усмихна се Рей. Робърт понечи да възрази, но Рей вдигна ръка. — Знам, че има интереси в много области. Затова разбирам нежеланието ви дори да разговаряте с нас по този въпрос. — Братята го гледаха безмълвно. — Вие сте добре известни в града. Познавате всички важни играчи. Може би имате идеи къде да търсим.
	Робърт се поколеба. Мислеше напрегнато. Знаех, че Тони се отнася зле с братята. Че не дава пет пари за тях и редовно ги унижава. А Рей им предлагаше възможност да станат герои. И дори да ударят по самочувствието му.
	— Може би — призна Робърт. Погледна Кевин и добави: — Познаваме двама-трима, за които се говори, че продават дрога.
	— Точно това ни е необходимо — отвърна Рей.
	— Но не съм сигурен, че трябва да ви кажа имената им.
	— Заради Тони ли? Разбирам. — Рей сви рамене, поколеба се, после каза: — Не виждам обаче защо той трябва да узнае за нашия разговор. Нито сега, нито изобщо някога.
	— Не мисля, че трябва да ви казваме каквото и да било — обади се Кевин.
	Робърт го срита под масата.
	— Остави на мен.
	Кевин се намръщи.
	Робърт се огледа, сякаш се страхуваше да не би някой да ги подслушва, след което се приведе напред.
	— Искам само убиецът на Кристи да си получи заслуженото. Аз лично мисля, че е онзи актьор. — Въздъхна и добави: — Но ако не е той, не искам истинският убиец да се измъкне само защото Кърк Форд е заел мястото му.
	— И ние не искаме — обадих се аз.
	Робърт впери поглед в обувките си.
	— Добре. Има един, на който му викат Дрипата. Той ги продава тия боклуци.
	— Робърт! — възкликна Кевин. — Може би не бива да говорим за това.
	— Виж, ако Дрипата е продал тази гадост на Кристи или на актьора, искам кожата му на стената!
	— Той каза, че не е — отвърна Кевин. — Какво ти става?
	— Говорихте вече с него, така ли? — попитах аз.
	— Да — призна Робърт. — Тази сутрин. Каза, че не е продавал такива цигари, най-малкото пък на Кристи.
	— Оставам с впечатлението, че не му вярвате — казах аз.
	— Хем му вярвам, хем не му вярвам. С него никога не се знае.
	— Къде можем да го открием?
	Робърт се поколеба.
	— Гарантирам ви — намеси се Рей, — казаното тук си остава между нас.
	— Работи в една от преките на „Дикейтър“ — отвърна Робърт. — Продава предимно на туристи, но си има и редовни клиенти, разбира се.
	— Ще го открием — кимнах аз.
	— Но нито дума за мен и Кевин!
	— Естествено — отвърнах аз и улових погледа му. — Целта ни не е да ви докараме неприятности. Опитваме се да разрешим тази мистрия.
	— Ами чичо ви? — попита Рей.
	— Какво за чичо ни? — настръхна Кевин.
	— Разбрахме, че е човек, който сам решава своите проблеми. Не чака други да се намесят, така да се каже.
	Робърт присви очи.
	— Не обсъждаме чичо ни. Ако имате въпроси, питайте него.
	Думите му не се нуждаеха от отговор. Секунда по-късно отговорът влезе в бара.
	Тони Гидри.


>	32

	Веднага щом приключи разговора с Рубен, Тони стана от леглото и позвъни на Джони Хъбърт. Нареди му незабавно да дойде и да го откара в „Монтелион“. После взе бърз душ и се облече.
	— Какво ще правиш? — попита той Мелиса. — Искаш ли да останеш?
	— Зависи. Кога ще се върнеш?
	— Няма да е преди вечеря. Вероятно към единайсет.
	— Устройва ме. Лаптопът ми е тук, освен това съм взела някои дела, върху които мога да работя.
	Той я целуна по бузата.
	— Ще поръчам на Джони да ти донесе нещо за вечеря.
	— Хм. Опитваш се да ме подкупиш с храна? — засмя се тя.
	— Има и вино.
	— Добре, погрижи се за твоите племенници. Ще бъда тук, когато се върнеш.
	Петнайсет минути по-късно Тони Гидри влезе в „Монтелион“ и се запъти направо към бара. Джони бе останал в колата. Близо до входа Тони едва не се сблъска с Рубен.
	— Те са отсреща.
	Рубен посочи с глава масите зад въртящия се бар.
	Тони тръгна натам, но не видя това, което очакваше. Да, там бяха Робърт, Кевин и мацката. Добре. Но също и Рей, и Джейк Лонгли. Какво, по дяволите, ставаше тук? Какво можеше да направи? Определено не и да се нахвърли върху Робърт и Кевин. Не и на обществено място. Пред блондинката, както и да е, но не и пред Рей Лонгли като свидетел. Това можеше да го накара да застане нащрек. Да си помисли, че той крие нещо. По-добре да действа спокойно, хладнокръвно. Дори приятелски. Да включи в действие своя чар. Това го умееше. А след като измъкнеше вежливо Робърт и Кевин от компанията на останалите, щеше да им даде да се разберат.
	— Изчакай ме тук — нареди Тони. — И гледай да не те видят.
	Рубен кимна.
	Беше време за представление.
	— Как сте? — попита Тони, когато приближи масата.
	Всички вдигнаха погледи. Израженията на Робърт и Кевин бяха достатъчно красноречиви. Смесица от изненада и страх. Но поне проявиха достатъчно здрав разум, за да си държат устите затворени.
	— Господин Гидри — каза Джейк, — нещо против да се присъедините към нас?
	— Не бих искал да се натрапвам.
	— Напротив, ще ни бъде приятно.
	Тони кимна и се настани на единствения празен стол.
	— Да ви поръчам ли нещо?
	— Би било много мило — засмя се Тони. — В края на краищата нали за това сме тук.
	Сервитьорката се появи и той си поръча мартини.
	— След малко имам уговорка за вечеря съвсем наблизо — заяви в отговор на неизречения въпрос в очите на Рей. — Винаги е добре да пийна нещо преди подобни ангажименти.
	Рей кимна.
	— Сигурно е делова вечеря.
	— Точно така.
	— Мисля, че не се познавате с Никол — каза Джейк. — Никол, това е господин Гидри.
	Тони се приведе напред и стисна ръката й над ниската масичка.
	— Моля, наричай ме Тони.
	— Приятно ми е да се запознаем — усмихна се Никол.
	— Повярвай ми, удоволствието е изцяло мое.
	Тони я бе видял в съдебната зала. И в коридора отпред след края на заседанието относно мярката за неотклонение. Отдалече. Отблизо тази жена бе невероятно красива. Дланта й бе мека, но ръкостискането й — силно. Това му хареса. Не биваше да пропуска и обстоятелството, че тя го гледаше в очите, докато се ръкуваха.
	— Тъкмо си приказвахме с вашите племенници — каза Джейк.
	— За какво?
	Тони пусна неохотно ръката на Никол и отмести поглед.
	— Най-вече за футбол. И за най-добрите ресторанти в града.
	Тони кимна, вперил поглед в Робърт и Кевин.
	— Те ги знаят всичките.
	— Предложиха ни да отидем в „Кей Пол“.
	— Няма да сбъркате. Той е сред най-добрите в града.
	Мартинито пристигна. Тони отпи глътка и продължи:
	— Разбира се, Пол вече не е сред нас, но ресторантът продължава да поддържа отлично ниво.
	— Непременно ще го посетим — каза Рей.
	— Ако ми кажете за коя вечер го планирате, ще им звънна да ви дадат най-хубавата маса.
	— Много мило — отвърна Рей.
	Тони махна с ръка, за да покаже, че това не е нищо особено. Истината бе, че той можеше да осигури най-хубавата маса във всеки ресторант във Френския квартал. На секундата, без предизвестие. Често пъти го бе правил, за да впечатли един или друг свой партньор. Огледа се и попита:
	— Къде е господин Форд?
	— Мисля, че си почива — отвърна Никол. — Доколкото разбрах, днешните снимки са били доста изтощителни.
	— Да, такъв е филмовият бизнес — каза Тони. — Не че разбирам кой знае колко, но ми се струва, че процесът е доста сложен. Прилича на машина, съставена от безброй движещи се части…
	— А също и говорещи — обади се Никол.
	Усмихваше се мило. Да не би да флиртуваше с него? Разбира се. Жените винаги го правеха. Приличаха на пеперуди, които все пърхат около пламъка. Дори след двата рунда с Мелиса Тони почувства, че по тялото му се разлива топлина.
	— Чудя се как запомнят толкова много реплики — продължи той. — Когато бях ученик, трудно запаметявах уроците.
	Тя се засмя. Не откъсваше поглед от него. Пръстите й се плъзнаха по деколтето на блузата. Определено флиртуваше. Събитията приемаха интересен обрат.
	— Повечето актьори се сблъскват с този проблем — обясни Никол. — Затова на снимачната площадка има суфльорки. Момичета, които им подсказват текста, ако случайно го забравят.
	— Май и аз имам нужда от такова момиче — каза Тони. — Но то трябва да прави точно обратното, тъй като понякога съм склонен да говоря повече от необходимото. — Вдигна чашата си и добави: — Особено след няколко мартинита.
	Всички се засмяха. Добре. Чарът никога не го подвеждаше. Той се обърна към Рей:
	— Успя ли да обсъдиш с Форд кога мога да се срещна с него?
	— Програмата му е доста натоварена. Но ще намери време.
	— Може би на една вечеря в „Кей Пол“?
	— Защо не?
	Тони впери изпитателен поглед в Рей. Проучването му бе показало, че Лонгли-старши не е от хората, които се поддават на натиск. Възможно ли бе да го купи? Може би. Всеки можеше да бъде купен. Той пресуши чашата си.
	— Благодаря за питието. Длъжник съм ви.
	Рей сви рамене.
	Тони стана и каза:
	— Трябва да тръгваме. — Погледна към племенниците си. — Идвате ли?
	— На вечерята ли? — попита Робърт.
	— Разбира се. Вие двамата ще участвате в сделката. — Тони се обърна към Рей и поясни: — Имам среща с двама инвеститори. Искат да отворим нов клуб. Вероятно ще поверим управлението му на Робърт и Кевин.
	— Тук, във Френския квартал? — поинтересува се Рей.
	— Да. Близо до един от моите клубове. „Рай“. Такъв поне е планът им, но ще видим… — Тони погледна Робърт и Кевин. — Да тръгваме — подкани ги. После улови отново погледа на Никол и се усмихна. — Беше ми приятно да се запознаем.
	Той поведе племенниците си през бара, махна на Рубен да го последва и излезе на улицата. Качиха се в лимузината и Джони потегли.
	— А сега ми кажете какво, по дяволите, беше това? — попита Тони.
	— Нищо. Срещнахме я случайно на улицата и тя ни покани да пийнем по едно.
	— Колко удобно. И какво ви пита?
	— Нищо.
	— А Лонгли и синът му? И те ли не ви питаха нищо?
	Робърт погледна чичо си.
	— Нали ти казахме. Говорихме за футбол, ресторанти… нищо особено.
	— Стана ли въпрос за мен? — Когато Робърт се поколеба, Тони мигом се досети за отговора. — Как? Кога?
	— Никол беше много мила — каза Кевин. — Каза, че знае за родителите ни, за това как си се погрижил за нас и Кристи. Каза, че сигурно ни имаш голямо доверие, щом ни позволяваш да работим за теб. — Кевин поклати глава. — Макар в момента да ми се струва, че това не е така.
	— Да ви имам доверие? На какво отгоре? Вие двамата оплесквате всичко, до което се докоснете!
	— Правим каквото зависи от нас, чичо Тони — каза Робърт. — Винаги сме го правили.
	Тони махна с ръка пренебрежително.
	— Наистина ли? И не стана дума за моя бизнес? Никой не попита с какво се занимавам?
	— Не — отвърна Робърт. — Дори да ни бяха питали, нямаше да кажем нищо. Не сме толкова тъпи.
	Лъжеха. Тони го видя на лицата им, почувства го в костите си. Не беше сигурен за какво точно го лъжат, но не се съмняваше, че разговорът им не се е въртял само около футбола и ресторантите. Погледна ролекса си. В момента нямаше време да слуша глупостите им.
	— Връщайте се в „Рай“. И си вършете работата, по дяволите!
	— Ще ни закараш ли дотам?
	— Господи! Не е толкова далече. Разходката ще ви се отрази добре. Така ще имате време да помислите как да не правите повече глупости.
	Тони се обърна и нареди на Джони:
	— Спри тук.
	Робърт и Кевин слязоха.
	— А сега, къде е проклетата среща? — попита Тони.


>	33

	Робърт долови, че брат му е напрегнат. Изминаха няколко преки, без да разменят нито дума. Накрая той попита:
	— Какво мислиш?
	— За кое?
	— За онова, което казаха. Че убиецът може да е някой друг.
	— Не ми се вярва.
	— И аз не съм убеден, но ако наистина е друг? Фактът, че Кърк Форд също е поел кетамин, ме кара да се замисля.
	Кевин не отговори и двамата изминаха още двеста метра, преди Робърт да продължи:
	— И още нещо… какво ще кажеш за Оуен?
	Кевин спря и впери поглед в него.
	— Какво означава това?
	— Знаеш, че беше луд по нея.
	— Точно затова не би й направил нищо.
	— И аз мисля така, но все пак първо ме изслушай. Той очакваше… по дяволите, всички очаквахме двамата с Кристи да се оженят. Ти не очакваше ли дори след като се разделиха, да се съберат отново?
	— Разбира се — кимна Кевин.
	— Обзалагам се, че и Оуен е смятал същото. И после се появи онзи тип… Актьор. Красавец. Може да го е взел за сериозна заплаха.
	— И какво? Смяташ, че Оуен е дал на Кристи друсан джойнт? Двамата с Форд са изгубили съзнание и той е проникнал в стаята и я е убил? Как?
	— Доста е сръчен с инструментите.
	Кевин измина още няколко крачки, после спря и се върна при Робърт, който не бе помръднал от мястото си.
	— Чуй се само какви ги говориш! Да не си откачил? Дори да е направил всичко останало, защо ще убива Кристи? А не Форд.
	— Не знам. — Робърт огледа улицата, без да спре вниманието си някъде. — Но мисля, че трябва поне да поговорим с него.
	— Съгласен. Не вярвам обаче да има нещо общо с убийството.
	— Аз също. Но все пак да идем при него. Да го преслушаме.
	— Сега ли?
	— Защо не? След малко приключват работа. Моментът е подходящ да си поговорим.
	— Предполагам — въздъхна Кевин.
	— За десет-петнайсет минути ще стигнем там. Да вървим.
	— Чичо Тони ни прати в бара.
	— Майната му!
	— О, я го виж ти! — възкликна Кевин.
	— Мисля, че е време да се отделим. Далече от него. Далече от Ню Орлиънс.
	— И къде ще отидем? Какво ще правим?
	— В Билокси. Леля Клара каза, че можем да отидем при нея и да стоим колкото искаме. Обеща да ни намери работа.
	Леля Клара. Сестрата на майка им, която изпитваше силна антипатия към Тони.
	— Смяташ, че пипалата на Тони не стигат до Мисисипи?
	Робърт сви рамене.
	— Мисля, че няма да му липсваме, ако заминем.
	Кевин не възрази. Вероятно защото знаеше, че това е самата истина.
	Когато влязоха в автосервиза, видяха, че Карл Вон е в офиса си и тъкмо затваря счетоводните книги.
	— Оуен тук ли е? — попита Робърт.
	— Чудех се кога ли ще се отбиете.
	— Не ни беше до това — отвърна Робърт. — Не че не се тревожихме за Оуен, просто сега се уморихме да мислим само за Кристи, да говорим само за Кристи…
	Карл кимна.
	— Много съжалявам за вас. Оуен също.
	— Той добре ли е?
	Карл сви рамене.
	— Не говори много. Изглежда ми потънал в работата си. Може би защото и той като вас не желае да мисли или да говори за случилото се.
	— Смятате ли, че ще иска да се видим?
	— Мисля, че ще ви се зарадва. — Карл Вон кимна към задната стаичка. — Той е там. Подрежда инструментите.
	Братята влязоха при него.
	— Как си, Оуен? — попита Робърт.
	Той се обърна.
	— О, здрасти. — Изтри ръце в омазана оранжева кърпа и отвърна: — Добре, да речем.
	— Извиняваме се, че не се отбихме по-рано.
	Оуен сви рамене.
	— Разбирам ви. Аз също не исках да разговарям с никого.
	— Беше трудно за всички.
	Оуен кимна.
	— Още не мога да повярвам.
	Робърт въздъхна.
	— Искам да те питам нещо. Знаеше ли, че Кристи взема наркотици?
	— Не и преди да срещне онзи тип. За това съм категоричен. — Оуен продължи да бърше длани, насочвайки цялото си внимание към мръсотията под ноктите си. — Но чух, че са открили дрога в стаята. Марихуана.
	— Три цигари, доколкото знаем — отвърна Робърт. — И това не е всичко. Открили са кетамин в кръвта й. Както и в кръвта на Кърк Форд.
	— Какво? — възкликна Оуен и захвърли кърпата в голяма пластмасова кофа. — Кристи не би направила подобно нещо. В никакъв случай. Сигурно е работа на Форд. — Той вдигна поглед към небето и очите му се навлажниха. — Обзалагам се на каквото пожелаете сума, че тя не е имала никаква представа.
	— И ние сме на същото мнение. Както и ченгетата.
	— Не се съмнявам.
	— Но по всичко изглежда, че проучват и друга възможност.
	— Каква?
	— Тъй като в кръвта на Форд също е открит кетамин, те смятат, че той едва ли е щял да се надруса, ако е възнамерявал да нарани Кристи.
	Оуен го зяпна.
	— Не разбирам.
	— Смятат… не, по-точно е да се каже, обмислят възможността някой друг да го е направил. Да е упоил и двамата. След което да е проникнал в стаята и да е убил Кристи.
	— От Тони ли научихте всичко това?
	Робърт погледна брат си.
	— Разбира се.
	Оуен поклати глава.
	— Не виждам никакъв смисъл.
	— Аз също. Но не бих се изненадал, ако ченгетата се върнат и те разпитат отново.
	— Мен? Че аз не съм направил нищо.
	— Знам. Но ти си бившият приятел, когото тя е зарязала. Ченгетата може да решат, че си й имал зъб.
	— Не мога да повярвам — промърмори Оуен.
	— Къде беше онази вечер?
	— Защо ме питаш?
	— Защото ченгетата ще те попитат.
	— Те? Или ти?
	Робърт впери поглед в него. Кевин се намеси:
	— Не казваме, разбира се, че имаш нещо общо. Нали, Робърт?
	— Не ми звучи така — отвърна Оуен през стиснати зъби. — Може би аз трябва да ви попитам къде сте били онази нощ.
	— Нас? Че тя ни беше сестра — отвърна Робърт.
	— Да. Но освен това беше любимката на Тони. И това ви побъркваше.
	— Ти си луд!
	— Така ли? Тони я обожаваше. Да не мислите, че не го знам? Да не мислите, че не знам кой изгаряше от яд и завист?
	— За твое сведение, ние бяхме в „Рай“. До три сутринта. Заобиколени от много хора. А ти?
	— Мисля, че трябва да си вървите.
	— Или какво?
	Оуен пристъпи към една отворена кутия за инструменти и взе голям гаечен ключ.
	— Или мога да стоваря това върху главата ти.
	— Стига, Оуен — каза Робърт. — Не те обвиняваме в нищо.
	— Вече ви казах, че е най-добре да си вървите.
	В този момент от задната врата надникна Карл.
	— Приключихте ли? — попита той.
	— Току-що — отвърна Оуен.
	— Добре. Отивам да заключа — каза Карл Вон.
	— Виж — започна Робърт, — не сме дошли да те разстройваме и да те караме да страдаш. Напоследък всички страдаме повече от достатъчно.
	Оуен кимна и хвърли гаечния ключ в кутията.
	— Съжалявам, че реагирах по този начин. Смъртта й ме съсипа.
	— Нас също — каза Кевин.
	Робърт кимна в знак на съгласие.
	— Искахме да те попитаме дали имаш някаква представа откъде се е взела онази цигара.
	— Изобщо никаква. Но Бог ми е свидетел, че много искам да разбера.
	— Трябва да тръгваме и да те оставим да приключиш тук — каза Робърт и потупа брат си по рамото. — Да вървим.


>	34

	Плащах си за изминалата нощ. Не че цената не си заслужаваше, но въпреки това последствията бяха болезнени.
	Стоях под душа с наведена глава, а горещата вода се стичаше по гърба ми. Опитвах се да отпусна прекалено стегнатите мускули на врата и раменете ми.
	Снощи, докато двамата с Никол чакахме във фоайето да се появят Рей и Пенкейк, за да отидем заедно на вечеря, се случи нещо странно. Едната близначка мина покрай нас, очевидно запътила се към бара, където я очакваше сестра й. В това нямаше нищо необичайно. Но след като тя ни поздрави с прегръдки, Никол я нарече Тигън. Ей така. Сякаш знаеше коя е. И се оказа права. Когато момичето отмина, попитах:
	— Как разбра, че това е Тигън?
	Никол ме плесна по задника.
	— Умираш от любопитство, а?
	— И още как!
	— Тайна — усмихна се тя.
	— Моля те!
	— Не!
	— Няма ли да ми дадеш жокер?
	— Не. Предпочитам да държа всички козове.
	Коварна жена.
	Преди да се опитам да я изнудя по някакъв начин — не че щях да успея — пристигна Рей и заяви, че току-що е звъннал на Пенкейк и двамата със Софи ще ни чакат в ресторанта. „Финс“ се намираше съвсем наблизо. След пет минути вече седяхме край масата, а само две по-късно пристигна и Пенкейк. Придружен от червенокоса хубавица, която ни представи като Софи, гримьорката вълшебница. При което и двамата се закикотиха истерично. Очевидно не си бяха губили времето в „Пат О’Брайън“, а се бяха насладили на прочутите им коктейли „Ураган“ — ром със сок от портокал и маракуя. Пенкейк и Софи не спряха дотук и по време на вечерята си поръчаха уиски, вино и други неща, а ние с Никол, уви, последвахме примера им. Рей прояви повече сдържаност. Когато се прибрахме в хотела, имах чувството, че главата ми ще се пръсне. Никол се спъна два пъти, докато се опитваше да съблече дрехите си. Аз само веднъж. Все пак съм професионален спортист. Или поне бях.
	Бях изпълнен с наивното очакване да се проснем на леглото, да потънем в нещо като кома и с това да приключи всичко. Никол обаче имаше съвсем други планове. Следващите два часа преминаха в упражнения по муменшанц. Тя се представи като олимпийска шампионка. Правеше кълба напред и назад, извиваше гръб в идеален мост, заемаше стойка на една или две ръце… А аз? Аз успях единствено да се изправя на пръсти и да вдигна ръце, след което краката ми омекнаха като желе, гърбът ми се усука, а вратът ми… нямам представа какво се случи с врата ми. Знам само, че сега не мога да завъртя глава наляво.
	Горещата вода облекчаваше болката.
	— Колко дълго ще стоиш там? — попита Никол и отвори вратата.
	Стаята се изпълни с облаци пара.
	— Опитвам се да се възстановя от снощи.
	— Много си кекав.
	Споменах ли, че е ужасна?
	— Побързай. Срещата с Рей и Пенкейк е след пет минути.
	— Че той жив ли е?
	— Изпрати ми съобщение преди час. Докато ти спеше. Попита дали искаме закуска. Казах, че не искаме, и проверих пулса ти.
	— Много смешно.
	— Двамата със Софи щели да хапнат, преди тя да тръгне към снимачната площадка.
	— Софи? Гледай ти!
	— Точно така. А сега се размърдай!
	Така и направих.
	Миналата вечер — още преди всичко да ми се слее в един размазан образ — се обадихме на Корнблат, който позволи на Кърк да говори с Дусет. Стига, разбира се, телефонът да бъдел включен на високоговорител, за да може той да слуша разговора им и Кърк да пристигне на снимачната площадка навреме, а не да провали графика за деня.
	Лимузината на Ебърсол ни отведе до полицейското управление. Дусет вече бе разположил телефон и диктофон в стаята за разпити. Рей, Пенкейк, Никол и аз седнахме на столовете до стената, а Дусет и Кърк — един срещу друг на масата. Щом установи връзка с Корнблат, инспекторът включи диктофона и започна. След като обяви часа и датата, той се зае да изброява присъстващите. Всичко вървеше гладко, докато не стигна до Пенкейк. Тогава осъзна, че не знае истинското му име.
	— Как се казвате? — попита Дусет с официален тон.
	— Пенкейк.
	— Имам предвид фамилното ви име.
	— Пенкейк ми харесва.
	— В официалната стенограма трябва да бъде вписано истинското ви име.
	— О! Томи Джеферс.
	След като преодоля този проблем, Дусет обясни, че ние представляваме Детективски услуги „Лонгли“ и присъстваме на разпита по молба на Кърк Форд и неговия адвокат. А после премина към съществената част.
	— Господин Форд, не искам да се връщам към събитията от онази нощ, тъй като вече дадохте показания и не желая да ви губя времето, но бих желал да уточним някои моменти.
	— Няма проблем — отвърна Кърк.
	— Твърдите, че двамата с Кристи Гидри сте вечеряли. Къде?
	— В „Нола“.
	— В компанията на Тара и Тигън Джеймс?
	— Точно така.
	— В колко часа си тръгнахте?
	— В девет и половина.
	— Може ли някой освен близначките Джеймс да го потвърди?
	— Ресторантът беше пълен. Раздадох десетина автографа на клиенти. Може би някои от тях ще си спомнят по кое време сме си тръгнали.
	— А вие спомняте ли си някого по-конкретно?
	— Хостесата. Не помня името й, но й дадох автограф на излизане. Кристи ни снима с мобилния й телефон. Предполагам, че това ще ви помогне да определите точния час.
	Дусет кимна.
	— Върнали сте се във вашия апартамент в „Монтелион“. Веднага ли стана това? Или се отбихте някъде?
	— Не, прибрахме се пеша право в хотела. Отне ни около пет минути.
	— Добре. А в апартамента пихте още вино и пушихте марихуана?
	— Пихме вино в компанията на Тара и Тигън. В продължение на… може би половин час. После те си тръгнаха, а ние двамата пушихме след това.
	— За да се скриете от тях? За да не разберат, че пушите марихуана?
	Кърк поклати глава.
	— Не, те просто не пушат марихуана, затова ги изчакахме.
	— И така, след като те са си тръгнали, вие с Кристи сте изпушили един джойнт?
	— Половин — обади се Корнблат.
	В гласа му прозвуча металическа нотка, вероятно в резултат на високоговорителя.
	— Да — потвърди Кърк. — Половин джойнт.
	— И това беше цигарата, която Кристи донесе? А не някоя от вашите.
	— Правилно.
	— Сигурен ли сте?
	— Да.
	— Откъде сте сигурен?
	Кърк се усмихна.
	— Така и не се научих да свивам цигари. Моите винаги са хлабави и едва не се разпадат.
	— И сте абсолютно сигурен, че сте пушили цигарата, която Кристи е донесла?
	— Зададохте въпрос и получихте отговор — обади се Корнблат.
	— А тя спомена ли откъде я е взела? — попита Дусет.
	— От приятели.
	— Някаква представа кои може да са те?
	— Възразявам — каза Корнблат. — Въпросът кара господин Форд да прави догадки. Освен ако Кристи изрично не е казала от кого е купила цигарата.
	— Не спомена никакво име — отговори Кърк. — Каза само „от приятели“.
	— А каза ли дали я е купила, или някой просто й я е дал?
	— Не помня да е споменавала.
	Дусет кимна и погледа записките си.
	— А после сте правили секс? Така ли?
	— Ще му позволя да отговори, ако добавите „по взаимно съгласие“ към въпроса — намеси се Корнблат.
	— Добре, после правихте ли секс по взаимно съгласие?
	— Да.
	— Какво се случи след това?
	— Погледът ми се замъгли, почувствах замайване.
	— Замайване?
	— Без никакви предположения — обади се Корнблат. — Ако си спомняш нещо ясно и конкретно, кажи го. Но не се впускай в догадки.
	— Лежахме прегърнати. Дишахме тежко. Това е последното, което си спомням. После съм изключил.
	— До следващата сутрин?
	— Точно така. Събудих се. Тя лежеше до мен. Реших, че е заспала. Опитах се да я събудя.
	— И тогава установихте, че е мъртва?
	— Да.
	— И позвънихте на господин Ебърсол?
	— Точно така.
	— Не повикахте ли лекар? Или полицията?
	— Вече знаех, че е мъртва. Искам да кажа… тялото й беше студено. И аз се уплаших.
	— В какво по-точно се изразяваше страхът ви?
	— Предлагам да прекратим тази насока на разпита — каза Корнблат. — Тя кара господин Форд да изрича твърдения, които може да са верни, но може и да не са предвид тогавашното му състояние.
	Усмихнах се. Адвокатът определено си вършеше добре работата. Дусет продължи:
	— Но след като господин Ебърсол пристигна, вие позвънихте на полицията, нали?
	— Господин Ебърсол позвъни.
	— Предишната вечер — попита Дусет — отби ли се някой друг в стаята? След като близначките Джеймс си тръгнаха.
	— Не.
	— А някой от вас напускал ли е стаята, след като те излязоха?
	— Не.
	— Сигурен ли сте?
	— Зададохте въпрос и получихте отговор — обади се Корнблат.
	— Ако господин Корнблат позволи, ще променя въпроса си по следния начин — продължи Дусет. — Имате ли ясен спомен някой от вас да е напускал стаята по-късно същата вечер?
	— Без догадки и предположения! — каза Корнблат.
	— Вече ви казах, бях изключил. Напълно. Не помня какво се е случило след това.
	— Давали ли сте на някого картата за достъп?
	— Не. Защо да го правя?
	— Дори на Кристи? За удобство.
	— Не. Имах само една карта и тя се намираше в нощното шкафче заедно с портфейла ми.
	— Точно там я намерихме — кимна Дусет и разлисти страниците пред себе си. — Добре, мисля, че това е всичко засега. Благодаря ви, че се съгласихте да дойдете и да разговаряте с мен.
	Кърк кимна.
	Срещата приключи. Кърк трябваше да потегли към снимачната площадка, затова се сбогувахме с него и Ебърсол и казахме, че ще си хванем такси. Рей искаше да поговори с Дусет, който обеща да ни върне в хотела. Кърк и Ебърсол си тръгнаха.
	— Мисля, че е важно да открием откъде са дошли наркотиците — каза Рей.
	— Искаш да кажеш, кой е продал цигарата на Кристи или на Кърк? — попита Дусет. — С намерение да го натопи.
	Рей кимна.
	— Въпросът е _кой_. И _защо_.
	— Не знам отговорите на тези въпроси, но мисля, че проследяването на тази нишка може да даде резултат.
	Дусет сви рамене.
	— Възможно е. Не е много вероятно, но все пак е възможно.
	— Ами ако някой е искал да си отмъсти на Тони? — попитах аз. — Струва ли ти се логично?
	— Нищо, свързано с Тони Гидри, не изглежда логично — отвърна Дусет. — Но предполагам, че е възможно. Макар да не мога да се сетя за много хора, които биха имали куража да го направят.
	— А кетаминът? — попита Рей. — Сещаш ли се откъде може да се е взел?
	— Имам предвид няколко души. Ще ги разтърсим здравата с надеждата да изскочи нещо.
	— Ами онзи, Дрипата? — попита Пенкейк. — Имате ли го предвид?
	— Знаете за него? — изненада се Дусет.
	— Вършим си работата — отвърна Рей.
	— Рожденото му име е Джими Уокър — каза Дусет. — Местна отрепка. Наркопласьор. Ползва се с протекцията на Джуниър Мейкин. Джу Джу за приятелите. И за ченгетата.
	— А той е…? — попитах аз.
	— От лошите. Но не пласира дрога. Заел е съвсем друга ниша. Предлага закрила на повечето пласьори във Френския квартал, а също в „Метари“ и „Алджиърс“.
	— Какъв порядъчен гражданин — отбеляза Рей.
	— Разговарях с него. Правим си услуги от време на време. Обеща да провери.
	— Вярваш ли му? — попитах аз.
	— Не. Само ни размотава. Няма да издаде никой от своите.
	— Нещо против аз да поговоря с Дрипата? — попита Рей.
	— Не възразявам — усмихна се Дусет. — Дори ще ми достави удоволствие. Всеки проблем, с който се сблъска той, ми доставя удоволствие. Навърта се в една пряка на „Дикейтър“. Между „Биенвил“ и „Конти“. — Той поклати глава и добави: — Представяте ли си! На една крачка от пожарната!
	— Наистина ли? — възкликнах аз.
	— Или е много умен, или много тъп. А може би и двете. Но истината е, че пожарникарите или мият камионите, или гасят пожар, или почиват в очакване на следващия. И не обръщат внимание на това, което се случва из околните улици.
	— Смяташ ли, че Тони Гидри е заплаха за Кърк?
	— Когато става въпрос за Тони, не изключвам никоя възможност. Но не смятам, че би го направил. Дали би убил някого? Разбира се. Но той предпочита да е в сянка, а този случай придоби голяма публичност.
	— Надява се съдът да се погрижи за всичко, а? — попитах отново.
	— Да. Освен това е гъст с прокуратурата. — Дусет ме погледна. — Особено с помощник областния прокурор Мелиса Моринг. Говори се, че са любовници.
	— Наистина ли? — изуми се Никол. — Колко удобно.
	— И приятно — добавих аз.
	— Да не говорим, че има конфликт на интереси — обади се и Пенкейк.
	Дусет кимна.
	— Тони не се вълнува от подобни неща.


>	35

	Помолихме Дусет да ни остави пред „Кухнята на мама“ на Пойдрас Стрийт. Домът на най-добрата шунка в света. Така поне твърдеше рекламата над входната врата. Както и че заведението е отворило врати през 1930 г. Никол не бе идвала тук, но ние е Пенкейк никога не го бяхме пропускали при пътуванията си до Ню Орлиънс. Беше оживено както винаги, но опашката на гишето за поръчки бе по-малка от обикновено. Никол, Рей и аз си поръчахме сандвичи с яйца и шунка, по един за всеки, а Пенкейк — четири, плюс двойна порция царевично пюре. Настанихме се на една маса и поръчката ни пристигна след броени минути.
	После се върнахме в „Монтелион“, където оставихме Никол и продължихме към „Дикейтър“, за да потърсим пласьора. Не исках да я водим с нас, да не би нещата да загрубеят. Никол бе възразила, но Рей ме подкрепи и не отстъпи пред молбите й. Затова тя реши да отиде на спа и да си направи масаж.
	— Защо? — попитах аз. — Да не би да се чувстваш изморена след снощи?
	Тя ме смушка с лакът.
	Трябва да се науча да си държа устата затворена. Но понякога просто изтървавам нещо.
	„Дикейтър“ се намираше само на две преки от „Роял“ в посока към реката. Обичайното свърталище на Дрипата според Дусет би трябвало да е точно зад ъгъла. На път за там се запитах какво бихме могли да научим от него. Едва ли щеше да е много. Дълбоко в себе си все още подозирах, че убиецът може да е Кърк. Надявах се да не е, но не успявах да прогоня това усещане. Проследяването на пътя на цигарата от улицата до трупа на Кристи и кръвта на Кърк имаше смисъл само ако някой друг им я бе пробутал. Но ако беше донесена от Кристи… се разкриваха съвсем нови възможности. Надявах се да попаднем на някоя от тях.
	Първата възможност бе Кристи да е играла някаква мръсна игричка. Това обаче не се вписваше в образа й. Противоречеше на всичко, което бях научил за нея.
	Втората възможност бе Кристи да не е знаела какво има в цигарата. Да я е купила, без да подозира за наличието на кетамин. Можеше някой пласьор да е сбъркал и да й е продал грешната цигара. Или пък да е решил да си направи шега. Да скрои номер на нея и Кърк. Възможно ли бе? За да се изгаври по този начин с племенницата на Тони Гидри. Предположих, че ако случаят е такъв, въпросният пласьор е самоубиец.
	Третата възможност бе някой приятел да е дал цигарата на Кристи, ръководен от някакви свои задни мисли. Кой? Защо? В такъв случай той бе възнамерявал — и то от самото начало — да убие Кристи и да натопи Кърк. Изглеждаше ми малко вероятно, но се налагаше да проучим тъкмо тази възможност. Защото тя откриваше единствения път на Кърк към свободата.
	Джими Уокър, по прякор Дрипата, се оказа интересен тип. Уличката, в която извършваше сделките си, се намираше между пожарната и стара промишлена сграда, която определено бе имала по-добри дни. Тротоарът бе напукан, самата уличка бе тясна и осеяна с боклуци. Видяхме го още когато свихме зад ъгъла. Слаб, чернокож, с торбест панталон и тениска на „Ню Орлиънс Сейнтс“, която му бе поне три размера по-голяма и стигаше до коленете му. Дрипата се беше облегнал на стената и от устата му висеше цигара. Вдигна поглед от телефона си, на който пишеше нещо, отлепи се от стената и тръгна към нас. Не изглеждаше разтревожен. Явно ни бе взел за клиенти.
	— Добър ден, господа — поздрави ни той с усмивка.
	Роден търговец. Вероятно би се справял добре като продавач на алуминиева дограма. Или като „викач“, който привлича минувачите в някой магазин.
	Представихме се. Рей каза, че сме частни детективи и трябва да му зададем няколко въпроса, на което Дрипата отвърна:
	— Не съм длъжен да говоря с вас.
	Огледа улицата в двете посоки. Като че ли не искаше да го видят, че разговаря с нас.
	— Така е, не си длъжен — казах аз. — Но ще ти бъдем благодарни, ако го направиш.
	— Насочете благодарностите си другаде — отсече той.
	— Става въпрос за твоя бизнес — каза Рей.
	— Нямам никакъв бизнес. — Ново озъртане наляво-надясно. — Предлагам да си вървите. Разкарайте се оттук. Може да се окаже нездравословно бели момчета като вас да се разхождат из този квартал. Нали ме разбирате?
	Обичам да гледам Пенкейк в действие. Издигнал е работата си до форма на изкуство. Обикновено е добродушен гигант, който не е в състояние да нарани никого. Нерядко отстъпва, за да избегне евентуални неприятности. Но друг път прави неща, които ме карат да зяпна от изумление. Дори ако съм ги виждал преди.
	Този път той сграбчи Дрипата за ръката и го запрати към средата на уличката. Просто така. Като дете, което се е ядосало и е захвърлило куклата си в другия край на стаята. Дрипата се претърколи два пъти, но трябва да призная, че бързо се съвзе и се изправи на крака. Пенкейк обаче вече бе до него. Заби пръст в гърдите му и каза:
	— Не, не разбрах какво имаш предвид.
	— Ей, човече, не може така!
	— Аз едва започвам — отвърна Пенкейк, опря длан в гърдите му и започна да го бута назад, докато не го залепи на стената.
	Трябва да призная, че Дрипата още се държеше. Беше уплашен, но не и ужасен. Все още не.
	— Нямате представа с кого се заяждате.
	Рей потупа Пенкейк по рамото. Пенкейк свали ръка и отстъпи назад. Половин крачка.
	— Чуй ме, Джими, господин Уокър, Дрипа, или както там те наричат — започна Рей. — Ще говориш с нас. По един или друг начин.
	— Съмнявам се — отвърна Дрипата, като се опитваше да си придаде невъзмутим вид. — Моите хора ви държат под око.
	— Така ли? — Рей огледа уличката. — Май не ги виждам.
	— Ще се появят, ако ми потрябват.
	— Имаш предвид Джу Джу? Тони Гидри?
	Това го уплаши. Подозирам, че се опитваше да разбере откъде сме научили толкова много за него. Бяхме се появили преди минута, а вече знаехме как се казва и с кого работи. Усетих, че колелцата в главата му се завъртат бавно.
	Рей продължи загрявката си:
	— Ако си въобразяваш, че могат да те защитят, много грешиш. Щом искаш това да ескалира в малка война, ще повикам половин дузина хора още днес. Хора, които си падат по войните. Защитили са докторат по водене на бойни действия. И то в онази гадна дупка, която останалите наричат Близкия изток. Те не страдат от угризения на съвестта и прилагат тактиката на изгорената земя. Разбираш ли ме?
	Дрипата го зяпаше безмълвно. Явно запасът му от остроумни отговори се бе изчерпал.
	Рей обаче не беше приключил.
	— Никой няма да ти помогне тук и сега. От теб зависи дали ще излезеш от тази уличка на собствен ход или на носилка. Ако желаеш, ще накарам моя човек — той кимна към Пенкейк — да насини нещастния ти задник. И ако той не иска, аз ще го направя.
	— Искам, искам — обади се Пенкейк. — Много искам.
	— Какво предпочиташ? Да отговориш на няколко въпроса или да получиш перфорация на белия дроб?
	Рей се беше развихрил. Стана ми забавно.
	— Не знам какво искаш, човече — каза Дрипата. Гласът му се беше повишил с една октава. — Защо идвате тук и ме разпитвате за неща, за които не знам нищо?
	— Каква дрога продаваш? Трева? Мет? Окси?
	— Нищо не продавам. Ако някой ви е казал друго, значи ви е излъгал.
	Рей изви врата си на едната страна, после на другата.
	— Не ми се слушат глупости. Знам, че пласираш дрога. Искам да си поговорим за кетамина. Знаеш ли какво е това?
	— Знам, знам. Не разбирам само защо всички идват и ме питат за това нещо? Ченгетата. Племенниците на Тони.
	— Следователно ние не сме единствените, които знаят, че продаваш кетамин — усмихна се Рей.
	— Добре, добре. И какво, ако продавам?
	— Въпросът е дали си продал кетамин на Кристи Гидри.
	Дрипата се озърна отново.
	— Да не съм луд? Как ще продам каквото и да е на племенницата на Тони? По дяволите, та това си е самоубийство!
	Отговорът ми се стори логичен. Прозвуча достоверно. Дори Дрипата не беше толкова глупав.
	— А на Кърк Форд? — попитах аз.
	— Кой е той?
	— Не ми се прави на интересен — каза Рей. — Всички знаят кой е.
	Дрипата поклати глава.
	— Да, знам. Но никога не съм го срещал.
	— Добре, започнахме да вървим в правилната посока. Какво ще кажеш за някой нов, който не попада в кръга на редовните ти клиенти? Да речем, през последната седмица или десет дни.
	Дрипата най-после проумя в какво положение се намира и отвърна:
	— Може би двама души.
	— Разкажи ми по-подробно — подкани го Рей.
	— Двама души. На твоята възраст. Прекалено стари за подобни глупости. Но имаха пари, затова им продадох кетамин.
	— Как изглеждаха?
	— Двама бели. Облечени като туристи. Къси панталони, нови тениски с някакъв глупав надпис. Не помня точно какъв, но от онези, които туристите харесват. Единият носеше бейзболна шапка. Чисто нова. Обърната с козирката назад, по гаменски.
	— Видял си ги само веднъж, така ли? — попита аз.
	— Да. Вече ви казах, че не бяха местни.
	— Някой друг?
	— Две колежанки. И те не бяха оттук. Готини мацки… само това помня.
	— Две готини мацки и не помниш нищо друго? — учудих се аз.
	— Бяха с джинси и потничета. С къси черни коси. — Дрипата като че ли се опитваше да си спомни. — И двете бяха с ярко червило. Това си го спомням.
	— Цвят на очите?
	— Носеха слънчеви очила. И бяха уплашени. Непрекъснато се оглеждаха. Но това е нещо обичайно…
	— Не се съмнявам — отвърна Рей. — Уличната търговия си има своите недостатъци.
	Дрипата сви рамене.
	— Какво да правя? — попита той, сякаш това оправдаваше цялото му съществуване.
	— Още някой? — настоях аз.
	— Да. Една двойка. Може би трийсет-четиресетгодишни. Приличаха на туристи от Охайо или някой друг забутан щат. Определено бяха туристи. Нямам представа какво, по дяволите, щяха да правят… Приличаха на учители или нещо подобно. Косата на мъжа беше започнала да побелява.
	— Доста туристи ли те търсят? — попитах Дрипата.
	Той вдигна рамене.
	— Не са малко. Вие ме питахте за хора, които не познавам. Не за местни или за редовни клиенти. А аз си имам редовни клиенти. Доста. А останалите са туристи. Този град гъмжи от тях. Същинска напаст са!
	— Но туристите те търсят, нали? — попита Рей. — Искат да се забавляват.
	Дрипата се засмя.
	— Може да се каже, че съм в услуга на обществото. Подпомагам туризма. По дяволите, кметът може да ми връчи благодарна грамота.
	— Благодарствена — поправих го аз.
	— Какво?
	— Казва се _благодарствена_ грамота.
	— Все тая, трябва да ме награди.
	— И какво продаде на всички тези хора?
	Дрипата ме изгледа изумен.
	— Какви ги говориш, човече?
	— Продаде ли им цигари с кетамин или не?
	— Аз не се занимавам с такива неща. Прекалено трудно се носят и крият. Кетаминът се пренася в течно състояние. После клиентите могат да правят каквото си искат.
	— Това ли е всичко? — попита Рей. — Това ли са всички нови клиенти, за които се сещаш?
	— Да.
	— Не искаш ли да ни кажеш още нещо?
	— Е, не казах ли достатъчно?
	— Справи се добре — каза Рей. — Но ще поискам още една услуга.
	— По дяволите! Подадох ти пръст, а ти ще ми отхапеш ръката!
	Рей му връчи визитка.
	— Ако се сетиш за още някого или ако някой от клиентите, които спомена, се върне, ще ми звъннеш ли?
	— Вероятно не.
	— Добре. Но ако се наложи да поговорим отново, знаем къде да те намерим.


>	36

	— Беше забавно — каза Пенкейк.
	Бяхме зарязали Дрипата в онази уличка и сега стояхме на половин пряка оттам, на ъгъла на „Дикейтър“ и „Конти“, и обсъждахме следващия си ход. Рей предложи да отидем и да разтръскаме дървото на Джу Джу, така да се каже. И да видим какъв плод ще падне от него. Пенкейк имаше друга идея.
	— Гладен съм — обяви той.
	— Не мога да повярвам! — възкликнах. — Колко време мина от последното ти тъпчене?
	— Днес не съм ял кой знае колко.
	Моите и неговите представи за обилно хранене силно се разминаваха. Аз си взех само един сандвич в „Кухнята на мама“ и се чувствах заситен. От друга страна, познавах Пенкейк достатъчно добре, за да не споря с него, когато е гладен. Това е все едно да дразня мечка с пръчка. Голяма, сърдита, хипогликемична мечка.
	— Добре — казах, — да вървим към Кафе дю Монд. Може Глория да е на смяна. Ще проверим дали е чула нещо.
	— Обичам поничките им! — възкликна Пенкейк.
	— Не се съмнявам.
	Намерихме си маса в средата на покрития вътрешен двор. Още не беше разчистена, защото клиентите преди нас току-що си бяха тръгнали. Появи се сервитьор, който бързо отнесе чиниите. Миг по-късно изчезна и покривката, поръсена с пудра захар. Седнахме. Видях Глория да излиза от кухнята. Помахах й. Тя кимна и след като изпълни няколко поръчки, тръгна между масите към нас.
	— Как сте? — попита ме.
	— Добре — отвърнах и я запознах с Рей и Пенкейк.
	— Пенкейк? — възкликна тя. — Много обичам палачинки. Особено онези големите с ягодово сладко.
	— Аз също — усмихна се той.
	Очарователен. Винаги очарователен.
	След като изчакахме флиртът да приключи, ние с Рей си поръчахме кафе, а Пенкейк кафе и две порции понички. Глория донесе поръчката след няколко минути и отиде да обслужи друга маса, но скоро пак се върна.
	— Нещо ново за Кристи? — попита тя.
	— Тъкмо щях да ти задам същия въпрос — отвърнах аз.
	Глория се озърна.
	— Дойде едно ченге.
	— Трой Дусет ли?
	— Да. — Тя ме погледна. — Ти ли му каза за мен?
	— Не. Но не се съмнявам, че е разбрал за приятелството ви с Кристи. Логично е да дойде.
	— Предполагам — сви рамене Глория.
	— И?
	— Разговаря с мен и двама колеги от кухнята. Интересуваше се за Кристи, питаше откъде е могла да вземе онази цигара. — Глория огледа заведението и приседна, като остави таблата си на масата. — И за някакъв кетамин. За какво става въпрос?
	— Явно е намесен и кетамин.
	— Какво? Кристи?
	— Така изглежда.
	— Божичко! — Тя поклати глава. — Попитах ченгето какво общо има със случая кетаминът. Той обаче не ми отговори. Смятах, че става въпрос за актьора. И през ум не ми мина, че има предвид Кристи. — После облещи очи. — Да не би да я е упоил? Моля те, кажи ми, че не го е направил.
	— Иска ми се да го кажа, но… Истината е, че и двамата са били упоени.
	— Но това е абсурдно! — възкликна Глория и поклати глава, за да подсили думите си. — Абсолютно сигурна съм, че Кристи не би докоснала подобно нещо! Та за нея дори пушенето на трева беше прекалено!
	— Ти разговаря ли с колегите ти? — попитах аз. — Онези, които спомена. Пита ли ги дали са давали нещо на Кристи?
	— Разбира се, че ги питах. Полицията също. И двамата ми се заклеха, че не са го правили. Заявиха, че само луд би продал дрога на племенницата на Тони Гидри.
	— Май всички са единодушни по този въпрос.
	— Не се съмнявам.
	— А някоя приятелка или приятел от колежа? Възможно ли е Кристи да е взела цигарата от някой там?
	Глория се замисли за минута.
	— Предполагам, че да. Но тя не живееше в общежитие, а у дома си. Не излизаше със състудентите си. Не мисля, че имаше много приятели от колежа.
	— Наистина ли? — попитах аз. — От това, което чух, стигнах до извода, че е била доста общителна.
	— Така е. Но не си падаше по студентския живот. Приятелите й бяха все от едно време. Общо взето, не излизаше от квартала освен за лекции, разбира се.
	Кимнах.
	— Имаше едно момиче… Дойде два пъти тук с Кристи. — Глория тръсна глава. — Но не мисля, че тя има нещо общо. Двете с Кристи много си приличаха. И тя беше добра, мила, възпитана…
	— Как се казва?
	— Бети Смитсън.
	— Имаш ли представа как да се свържа с нея? — попитах аз.
	— Тя е от Хатисбърг. Изкара само един семестър. Имаше семейни проблеми. Някой, мисля, че майка й, се разболя от рак. Наложи се Бети да се върне. Не съм я виждала от няколко месеца.
	Още една нишка, която не водеше доникъде.
	Глория се изправи.
	— Трябва да се връщам на работа.
	— Благодаря. Обади ми се, ако научиш нещо. Нали запази номера ми?
	— Разбира се — каза тя и се отдалечи.
	Мобилният ми телефон иззвъня. Вдигнах. Беше Оуен Вон. Искаше да поговорим.
	Отне ни двайсетина минути да се върнем в „Монтелион“, да вземем пикапа на Пенкейк и да стигнем до автосервиза. Карл ни поздрави още е влизането. Запознах го с Рей и Пенкейк.
	— И вие ли сте частни детективи? — попита той.
	— Да — отвърна Рей.
	— Какво мога да направя за вас?
	— Оуен ми звънна — обясних му аз. — Каза, че иска да говорим.
	— Ясно. — Карл не изглеждаше доволен, но кимна към вратата отзад. — Ще го намерите там, почиства някакви карбуратори.
	— Благодаря, че дойдохте — каза Оуен, който стоеше пред метална маса с два карбуратора, разглобени на части.
	Той изтри мръсните си ръце в оранжева кърпа и аз му представих Рей и Пенкейк.
	— Явно имаш някакви въпроси към нас — започнах.
	— Робърт и Кевин се отбиха вчера. Направо ме обвиниха, че аз съм убил Кристи.
	— Така ли?
	— Да.
	— И защо го направиха?
	— Защото са идиоти. А може би защото се объркани, страдат за Кристи и търсят отговори.
	Отлична оценка на ситуацията. Оуен продължаваше да ме впечатлява. Определено бе по-умен, отколкото ми се бе сторило при първата ни среща.
	— Освен това споменаха нещо притеснително. — Той изгледа и трима ни поред. — Казаха ми за кетамина. Вярно ли е?
	— Така изглежда — кимнах аз.
	— Казаха още, че полицията проучва възможността убиецът да е някой друг. Който е искал да отмъсти и на Кристи, и на Кърк Форд. Така ли?
	— Да.
	— И разни хора като Робърт и Кевин предполагат, че това може да съм аз? Разбира се, пет пари не давам какво мислят тези двама глупаци. Но ченгетата?
	В гласа му долових гняв. А може би страх?
	— Не мисля, че полицията се интересува от теб — отвърнах аз. — Но не изключват възможността да е замесен трети човек.
	— Искам да ви кажа, че нямам нищо общо със станалото. И не бих могъл да имам. Аз я обичах… И още я обичам.
	— Вярвам ти.
	Той ме погледна.
	— А полицията?
	— Не мога да бъда категоричен, но останах с впечатлението, че не проявяват особен интерес към теб. Потърсиха ли те отново?
	— Не.
	— Вероятно ще се върнат.
	— По дяволите!
	Оуен изглеждаше объркан. Почти като изоставено паленце.
	— Кажи им същото, което каза и на нас — посъветвах го аз.
	— Ех, да беше толкова лесно.
	— Защо да не е?
	— Ченгетата невинаги вярват на истината.
	— Прав си — съгласи се Рей. — Но такава им е работата — да подозират всички.
	— В такъв случай да подозират някой друг. Моля ви, кажете ми, че проучват и други варианти.
	— Мисля, че да.
	— Това означава ли, че имат някого предвид? Кого?
	— Не знаем — отвърнах аз.
	Оуен се замисли за миг.
	— Този кошмар няма да свърши никога, нали?
	— Не и докато не заловим убиеца — каза Рей.
	— Не смятат, че е Форд, така ли? — попита Оуен.
	— Той е основният заподозрян — казах аз. — Ченгетата просто си вършат работата. Това е всичко. Не го приемай лично.
	— Трудно ми е, след като аз съм на мушката.
	— Познаваш ли Бети Смитсън? — попитах.
	— Разбира се. Защо?
	— Чух, че е била приятелка на Кристи от колежа.
	Оуен кимна.
	— Да. Но Бети не би могла да има нищо общо с това. Тя е свястно момиче. Много мило и… със сигурност не докосва дрога. — Оуен изрита едно камъче. — Освен това се наложи да прекъсне. Майка й се разболя и тя си замина.
	— Така чухме и ние.
	— Позволи ми да те попитам нещо — обади се Рей. — Какво ще кажеш за Робърт и Кевин? Биха ли могли да го направят?
	— Не виждам как.
	— Поправи ме, ако греша, но останах с впечатлението, че Тони се е отнасял по-добре с Кристи, отколкото с братята й.
	— Няма две мнения.
	— Възможно ли е това да е породило съперничество? Завист? — попита Рей.
	— Възможно е — въздъхна Оуен. — Но не мисля, че се е стигнало чак дотам.
	— Защо? — попитах аз.
	— Кристи защитаваше братята си. От гнева на Тони, имам предвид. Те правеха гаф след гаф, а тя се застъпваше за тях. Непрекъснато. Успокояваше Тони. През годините неведнъж съм ставал свидетел на подобни сцени.
	— Предполагам, че си прав.
	— Истината е, че сега, след като Кристи я няма, не бих се учудил, ако Тони ги изрита на улицата. Мисля, че ги търпеше само заради нея.
	— Не си единственият на това мнение — уверих го аз. — Но тъй като така или иначе стана въпрос за тях, убеден ли си, че Робърт и Кевин не биха й навредили по никакъв начин?
	— Струва ми се невъзможно. — Оуен пое дълбоко дъх и издиша бавно. — Но може и да греша. Мислите ми са толкова объркани напоследък.


>	37

	Веднага щом влязохме през централния вход на „Монтелион“, ни пресрещна някакъв непознат. Нисък широкоплещест латиноамериканец с черни зли очи и смръщено лице.
	— Вие ли сте тормозили Дрипата тази сутрин? — попита той.
	— Ти кой си? — попита Рей.
	— Чапо. Работя за Джу Джу.
	— Поздравления.
	Чапо присви очи.
	— Знам, че сте вие. — Кимна към Пенкейк. — Не мога да го сбъркам с никой друг.
	— Така си е, той е уникален — каза Рей.
	Пенкейк пристъпи крачка напред.
	Чапо отстъпи половин крачка назад. Напрегна се. Сви юмруци.
	— Защо си дошъл? — попита Пенкейк.
	Чапо го изгледа.
	— Да ви придружа.
	— Докъде? — попитах аз.
	— Шефът иска да говори с вас.
	Хубаво е да си популярен. Обикновено. Но невинаги. Изведнъж всички пожелаха да говорят с нас.
	— Защо Джу Джу иска да се срещнем? — попитах аз.
	— Не обича, когато външни хора внасят смут в неговия свят.
	— И къде по-точно се намира неговият свят? — поинтересува се Рей.
	— В момента сте попаднали в него.
	— С удоволствие ще се срещна с шефа ти — усмихна се Рей.
	— Не е далече. В „Треме“. Близо до парка „Армстронг“. Десет минути пеша.
	— Ще отидем с кола.
	Рей не дочака отговор, а излезе от хотела. Ние с Пенкейк го последвахме. Завихме към паркинга. Момчето, на което бяхме дали ключовете от пикапа, слизаше по рампата.
	Пенкейк вдигна ръка.
	— Извинявай. Колата ми трябва.
	Онзи спря. Ключовете подрънкваха в дланта му.
	— Няма проблем. Веднага идвам.
	Качихме се в пикапа на Пенкейк. Чапо се настани отзад до мен и погали кожената седалка.
	— Хубава кола.
	— Върши работа — отвърна Пенкейк. Излезе от паркинга и попита: — Накъде?
	— Няколко преки по-нагоре — каза Чапо и посочи надясно. — После наляво по „Сейнт Ан“.
	Пет минути по-късно спряхме пред дома на Джу Джу. Изглеждаше доста спретнат. Жълти стени, бели прозорци, цветя. Не беше това, което очаквах.
	Вътре три момичета се бяха излегнали на канапето и гледаха телевизия. Едното бяло, другото чернокожо, третото — от Латинска Америка. Изглеждаха привлекателни, но по някакъв евтин и долнопробен начин. Не ни обърнаха никакво внимание.
	— Джу Джу обича красивите неща — обясни Чапо присъствието на трите момичета.
	Зачудих се дали някое от тях е навършило пълнолетие.
	В кухнята към нас се присъедини кльощав чернокож младеж — Булдога според Чапо. Излязохме отзад и се озовахме в добре поддържан двор с дървета и много цветя. От онези, които очакваш да завариш пълни с играещи деца. Тук обаче нямаше деца. Само едър чернокож мъж, седнал пред лаптоп върху градинска маса. Несъмнено това беше Джу Джу.
	Той затвори лаптопа и вдигна поглед.
	— Благодаря, че се отбихте — каза и посочи пейката срещу себе си.
	Двамата с Рей седнахме. Пенкейк остана прав до масата със скръстени ръце. Чапо и Булдога застанаха зад Джу Джу, опитвайки се да си придадат сериозен и заплашителен вид.
	— Какво можем да направим за вас? — попита Рей.
	— По-уместен ми се струва въпросът какво мога да направя аз за вас, господин Лонгли.
	— И какво е то, господин Мейкин?
	Стори ми се, че долавям изненада в изражението на Джу Джу. Сякаш не бе очаквал Рей да знае истинското му име. Бързо се съвзе и се усмихна.
	— И аз знам едно-друго за вас — продължи Джу Джу. — Детективски услуги „Лонгли“. От Гълф Шорс. Това е синът ви Джейк, а това е човекът булдозер Пенкейк. Или Томи Джеферс.
	— Подготвили сте си домашното — отбеляза Рей.
	— Винаги го правя.
	— Ние също. Джуниър Мейкин-джуниър. Джу Джу. Достатъчно умен, за да стои настрана от търговията с наркотици, но затова пък си е намерил друга ниша.
	— Май сте говорили с Дусет от полицейското управление.
	Рей сви рамене и разпери ръце с дланите към него.
	Джу Джу се подпря на масата и каза:
	— И така, след като подредихме всички пешки, коне, офицери и прочее, нека поговорим по работа.
	— Добре — кимна Рей.
	— Интересувам се от срещата ви с Дрипата. Мисля, че разбирате защо не мога да позволя на никого да бие хората ми. Не се отразява добре на бизнеса.
	— Побутнах го леко — уточни Пенкейк. — Не съм го бил.
	Джу Джу се усмихна едва забележимо. В никакъв случай искрено. По-скоро, заплашително.
	— Той спомена, че сте се заканвали да повикате шайка главорези.
	— Никакви главорези — каза Рей. — А бивши военни. От спецчастите.
	— Аз също имам войници — отвърна Джу Джу. — При това в изобилие.
	— Не се съмнявам.
	Джу Джу се усмихна. Кимна леко, сякаш да каже: „Можете да разчитате на това“.
	— Истината е — продължи Рей, — че лесно мога да ги доведа, но предпочетох само да стресна Дрипата. Имаше нужда от един малък урок по добри обноски.
	— Добрите обноски не вредят никому. — Последва нова усмивка. — Но не мисля, че някой от нас би искал да тръгне по този кървав път.
	Рей кимна.
	— Прав сте.
	— Добре, добре, радвам се, че уточнихме този въпрос. — Джу Джу се приведе напред. Появи се дръжка на пистолет. Затъкнат под ризата му, в колана на джинсите. — Знам, че сте наети от Кърк Форд или от филмовата компания — всъщност няма голямо значение от кого — за да измъкнете онзи хубавец от кашата, която е забъркал.
	— Наистина е голяма каша — казах аз.
	— Предполагам, че се опитвате да откриете на кого да прехвърлите вината.
	— Но само ако вината наистина е на някой друг — уточни Рей.
	— Да разбирам ли, че се съмнявате в това?
	— Всички се съмняват. Положението на Форд не е никак розово. Но за да си свършим работата както трябва, сме длъжни да проверим всички варианти.
	— И тук нашите светове се сблъскват, така да се каже — отбеляза Джу Джу.
	— Защо? — попитах аз.
	— Смятате, че ако проследите пътя на онзи джойнт с кетамин до Кърк Форд и Кристи Гидри, можете да попаднете на човек, който да всее достатъчно съмнение у съдебните заседатели и да отървете задника на Форд. Нещо подобно.
	— Но само ако разследването ни отведе в тази посока — каза Рей.
	— За да направите това, ще започнете да тормозите пласьорите от улиците. Моите улици. А това изнервя хората около мен. Създава ми проблеми, които трябва да решавам.
	— Да не говорим, че това не се харесва и на Тони Гидри.
	— Не се отразява добре на никого — каза Джу Джу.
	— Да разбирам ли, че с Тони имате общи интереси? — попита Рей.
	Джу Джу се поколеба.
	— С него се познаваме отдавна. Приятели сме от доста време. А кой какви интереси има… това нека си остане между нас.
	— Ясно. Не ме засяга кой какви интереси или уговорки има.
	— Така е по-добре за всички.
	Рей кимна.
	— Май имате предложение за нас.
	— Да.
	— Слушам.
	— Оставете събирането на информация на мен. Моите контакти са по-добри, затова ще създам по-малко проблеми.
	— Предполагам.
	— Ще го направя. В знак на любезност — каза Джу Джу. — Жест за добре дошли в моя град.
	— Искаме само да разберем откъде се е взела онази цигара — казах аз. — Разбирате ли, тази следа може да ни отведе до някого, който е имал причина да упои двама души. И да убие единия от тях.
	— И да натопи другия? — попита Джу Джу.
	— Нещо подобно — потвърди Рей.
	— Смятайте го за уредено. Ще се свържа с вас.
	С това Джу Джу искаше да ни каже, че срещата е приключила, и ние си тръгнахме.
	След като потеглихме, попитах Рей:
	— Какво мислиш?
	— Току-що получихме предупреждение да спрем да душим наоколо.
	— Но няма да го направим — обади се Пенкейк.
	— Смяташ ли, че Джу Джу ще ни помогне? — попитах аз.
	Рей поклати глава.
	— В никакъв случай. Просто пусна димна завеса. Убеден съм, че кетаминът е дошъл именно от неговите хора. Няма откъде другаде да се е взел. А Джу Джу не иска бизнесът му да се озове под светлините на прожекторите.


>	38

	Двамата с Никол не бързахме да ставаме. Защото си легнахме късно през нощта. Преди да вечеряме в „Кей Пол“, се събрахме в бара на „Монтелион“. Пенкейк, Софи и близначките. Рей отклони поканата, тъй като предпочете да поработи на лаптопа и да хапне нещо в стаята. Кърк също реши да пасува с обяснението, че ще си легне рано.
	Никол го направи отново. Веднага щом близначките влязоха в „Карусел“ и седнаха срещу нас, тя веднага позна коя коя е. А най-много ме дразнеше обстоятелството, че не ми казваше как ги различава. Понякога се държеше толкова гадно. Оглеждах ги внимателно, докато пиехме (а ние пихме много) и докато вечеряхме. Какво бе видяла? Носа? Очите? Ушите? Дори потърсих лунички.
	Но двете бяха толкова съвършени, че нямаха и една луничка. Какво ли беше, по дяволите? Това наистина ме влудяваше.
	Събудих се пръв, включих нощната лампа и зачетох наръчника по самоотбрана. Прехвърлих почти цялата следваща глава, когато Никол се обърна към мен, разтърка очи и попита колко е часът.
	— Осем и половина.
	Тя се протегна.
	— Ужасно ме боли главата. Имам чувството, че цялата Червена армия марширува из нея.
	— Естествено.
	Никол ме изгледа въпросително и премигна.
	— С близначките обърнахте няколко чашки „Столичная“ за десерт.
	— Забравих. Но вече започвам да си спомням. — След кратка прозявка попита: — Колко ли мозъчни клетки съм загубила снощи?
	— Цяла армия.
	— Защо не ме спря?
	— Ами аз бях сам! Как можех да се справя с цяла армия?
	Никол се засмя.
	— В твоята книга има ли някоя глава, посветена на този въпрос?
	— Още не съм стигнал дотам.
	— Чети по-бързо.
	Затворих наръчника и го оставих на нощното шкафче.
	— Е, кажи ми!
	Тя се надигна на лакът. Завивката падна и разкри едната й гърда.
	— Какво да ти кажа?
	— Как различаваш близначките?
	— Не започвай отново. — Никол се отпусна на възглавницата и дръпна завивката до брадичката си. — Снощи ме попита поне сто пъти.
	— А ти не ми каза.
	— И сега няма да ти кажа!
	— Но защо?
	Тя се обърна към мен.
	— Защото обичам да те дразня.
	— Знаеш ли, много си лоша.
	— Старая се. — Никол седна в леглото. — Да отидем под душа и ще ти покажа колко лоша мога да бъда.
	Как бих могъл да откажа?
	После, докато Никол си сушеше косата, се облякох набързо, излязох от апартамента и почуках на вратата на Рей. Той работеше на лаптопа. До телевизора бе оставена табла с остатъците от закуската му — яйца, бекон, препечена филийка. А, да, и две празни кутийки „Маунтин Дю“. Обичайната закуска на Рей.
	— Каква е програмата за днес? — попитах аз.
	— Разследването около Кърк Форд ли имаш предвид? Нямаме много работа. Двамата с Пенкейк ще проучим материалите по един случай на измама в Пенсакола. Очакват ни купища документи.
	— Звучи забавно.
	— И още как.
	— Как ще се развие случаят „Форд“ според теб?
	Рей поклати глава.
	— Истината е, че не разполагаме с почти нищо. Единственият ни шанс е да изскочи нещо ново. В противен случай едва ли ще имаме какво да предложим.
	— Така изглежда — въздъхнах аз. — Не очакваш Дрипата или Джу Джу да ни помогнат, нали?
	— Съмнявам се, че някой от тях изобщо ще си мръдне пръста. Не мисля, че ще разкрият свой пласьор или клиент пред външни хора. Защо да си създават проблеми?
	Кимнах.
	— И ако не открием някой, свързан с Форд или Кристи… някой, който е купил кетамина от улицата, няма да постигнем нищо.
	— Според мен хората, за които Дрипата спомена, няма да ни бъдат от полза.
	Рей разтри врата си.
	— Така е. Най-вероятно всички са туристи, както той каза, а описанията му бяха толкова общи, че е невъзможно да ги открием.
	— Много неприятно.
	— Някои разследвания не водят доникъде. Пенкейк проучва хората на Джу Джу. Опитва се да открие още някой, с когото да поговорим. Но засега не е попаднал на нищо интересно.
	— С Никол ще отидем на снимачната площадка. Освен ако не ни възложиш някоя задача.
	— Забавлявайте се — каза Рей, отвори малкия хладилник под телевизора и извади нова кутийка „Дю“.
	Тръгнах си.


	Двамата с Никол стояхме на брега на блатото и наблюдавахме сцената. Точно срещу нас се бе издигало селището на якту. Сега от него бяха останали само руини, тъй като корватите го бяха превзели и избили жителите му. Стана ми жал за якту. Сториха ми се симпатични.
	Кърк, гол до кръста, и близначките, облечени в оскъдните си костюми, тичаха между порутените или опожарени колиби и стреляха с въображаеми лазерни оръжия по въображаеми нападатели. Сцената ми се стори доста глуповата. Полуголи възрастни хора стрелят с пластмасови пистолети по… нищо. Но това е светът на киното. В студията в Ел Ей някой компютърен гений щеше да добави нападателите, както и червени и зелени изстрели от бластери и сцената щеше да оживее. След което, не се съмнявам, щеше да заплени всеки фен на „Космически приключения“.
	— Какво, по дяволите, става тук?
	Обърнах се и видях Дусет.
	— Ожесточена битка — каза Никол. — На живот и смърт — засмя се тя.
	— Видиш ли как я снимат, магията изчезва — отбеляза полицаят.
	— Какво те води насам? — попитах го аз.
	— Трябва да говоря с Кърк Форд.
	— Нещо ново ли изскочи?
	— О, да.
	— Какво?
	— Ще изчакам да се срещна с Форд.
	— Изглежда, е интригуващо — отбеляза Никол.
	Дусет сви рамене.
	— Може да се каже.
	— Ще ни намекнеш ли поне за какво става въпрос? — попитах аз.
	— Предпочитам да не го правя. — Той хвърли поглед към сцената. — Кога ще свърши битката?
	— След двайсетина минути — отвърна Никол. — Поне според графика.
	Той кимна.
	— Кафе? — предложих му аз.
	— С удоволствие.
	Момичетата от кетъринга току-що бяха донесли кана кафе, затова си наляхме по една чаша и седнахме. Говорихме за дреболии, но Дусет не разкри по никакъв начин целта на своето посещение. От време на време хвърляше поглед към продължаващата битка и не криеше нетърпението си. Сякаш искаше час по-скоро да получи отговор на въпроса, който го глождеше. Какъв ли беше той? Сигурно бе важен, за да дойде чак дотук и да се държи толкова потайно. Явно разследването щеше да се окаже по-напрегнато и интересно от междугалактическата битка.
	Членовете на снимачния екип се появиха след трийсетина минути, следвани от Кърк и близначките. Когато Кърк видя Дусет, забави крачка и не скри изненадата си. Или може би страха си? „Страх“ май беше прекалено силна дума. По-скоро, обяснимо притеснение.
	— Какво ви води насам? — попита Кърк.
	— Трябва да поговорим — изправи се Дусет.
	— За какво?
	Дусет се огледа.
	— На някое друго място.
	— В моя кемпер.
	Тръгнахме натам. Дусет спря.
	— Ще говоря с него насаме.
	— Трябва да чуем за какво става дума — казах аз.
	— Рано е още.
	— Ще се чувствам по-добре, ако и те присъстват — каза Кърк.
	Дусет се поколеба.
	— Добре, но никой друг.
	Когато се настанихме в кемпера, Дусет започна направо:
	— Трябва да ви попитам за жените от снимачния екип.
	— Какво за тях?
	— Имате ли проблем с някоя?
	Кърк изглеждаше объркан. Аз също.
	— Какво искате да кажете? — попита той.
	— Някакви неразбирателства? Някоя от тях да ви има зъб?
	— Не.
	— Помислете внимателно. Някакви противоречия? Скандали? Да сте спали с някоя и да сте я зарязали после? И тя да ви се е ядосала.
	Сега Кърк изглеждаше уплашен.
	— Не, никоя. Снимките на тази серия преминават в много спокойна, приятелска атмосфера.
	— А преди това? Имали ли сте връзка с колежка от екипа?
	— Не. — Кърк погледна първо мен, после Никол и накрая Дусет. — Какво всъщност ме питате?
	Дусет потри брадичката си.
	— Трябва да призная, че в началото не смятах, че ДНК ще играе роля в този случай. Дори под ноктите на Кристи да бе открита вашата ДНК, спокойно би могло да има няколко напълно невинни и логични обяснения. — Полицаят помълча и добави: — Оказа се, че греша.
	— Какво означава това? — попитах аз.
	— Съдебният лекар ми звънна с новината, че е открил тъкан и ДНК под ноктите на Кристи. Всъщност само под един неин нокът. И те не са ваши — погледна той Кърк.
	— Което е добре, нали? — попита Кърк.
	Дусет сви рамене.
	— Какво означава това? — повтори въпроса ми Никол.
	— Означава, че Кристи е одраскала някой друг — отвърна Дусет.
	— Кого? Кога?
	— Отговорът на втория въпрос е лесен. Тъканта е прясна. Съдебният лекар е категоричен. Но кого…? Не знам.
	— Следите не са от мен, така ли? — поиска уточнение Кърк.
	— Не. Всъщност са оставени от жена.
	— Какво? — възкликнах аз.
	— Да, точно така. И аз реагирах по същия начин.
	— С риск да стана досадна, ще попитам отново. Какво означава това? — настоя Никол.
	— Означава, че Кристи е одраскала жена. По някое време същата нощ.
	Зави ми се свят. Не очаквах подобно нещо. Ако съдех по изражението на Дусет, той също.
	— Затова съм длъжен да попитам дали не сте правили тройка — каза Дусет.
	— Не. Бяхме само двамата.
	Дусет кимна, но каза:
	— Очевидно не е било така. — После се изправи и продължи: — Някой да е влизал, преди да изгубите съзнание? Обслужване по стаите? Камериерка? Друг?
	— Както казах, след вечеря се върнахме пеша в хотела. Аз и Кристи, Тара и Тигън. Изпихме по чаша вино в апартамента ми и близначките си тръгнаха.
	— Заключихте ли вратата?
	— Тя се заключва автоматично.
	— Имах предвид дали сложихте веригата след излизането им.
	Кърк се поколеба. Вдигна поглед към тавана, сякаш се опитваше да си припомни сцената.
	— Не си спомням. — Той поклати глава. — Обикновено го правя, но не мога да бъда сигурен.
	— И никой не се отби след това?
	— Никой — поклати глава Кърк.
	— Е, някой все пак го е направил — каза Дусет.
	— Не разбирам — обадих се аз. — Какво искаш да кажеш?
	— Някой е влязъл в стаята. Около полунощ.
	— Как разбрахте? — попита Кърк.
	— Не го споменах по-рано, но компютърната система на хотела регистрира всяко влизане в стаите.
	— И някой е влязъл? Докато сме били в безсъзнание?
	— Така изглежда.
	— Кой?
	— Това е въпросът, нали? — отвърна Дусет.
	— Камериерката? Някой от охраната? — попитах аз.
	Дусет поклати глава.
	— Компютрите записват и коя карта е била използвана. Тя не е принадлежала на човек от персонала. Използвана е картата на Кърк.
	Кърк изглеждаше объркан. Отлично разбирах това чувство.
	— Не е логично — отвърна той. — Моята карта беше в чекмеджето. Където я открихте. В портфейла.
	— Предполагам, че някой я е копирал — въздъхна Дусет.
	— Не е трудно да се направи — отбелязах аз. — С подходящите познания…
	— Това е добре за Кърк, нали? — попита Никол.
	— Може би. Съдебните заседатели ще решат какво означава то.
	— Но ако някой друг е замесен… дори да не е установено със сигурност — казах аз, — това ще внесе основателни съмнения у тях. Нали?
	— Така ми се струва.
	— Какво следва? — попита Кърк.
	— Налага се да вземем ДНК проби от всички жени, които са общували с вас и Кристи или са имали достъп до вашата стая.
	— Затова ли ме питахте за жените на снимачната площадка?
	— И ще ви попитам отново. Смятате ли, че трябва да обърнем специално внимание на някоя от тях?
	Кърк отново вдигна поглед към тавана. Замисли се усърдно. Накрая бавно поклати глава.
	— Нямам представа. — Погледна Дусет и добави: — Трябва да е някой от хотела.
	— Каква е следващата ти стъпка? — попитах аз.
	— Разполагам със съдебна заповед, която се отнася за всяка жена от снимачния екип или служителка на хотела. Но ще бъде по-лесно, ако актрисите и техническият персонал дадат предварително съгласието си да вземем проби.
	— Не се съмнявам, че ще го направят — заяви Кърк. — Едва ли има какво да крият.
	Дусет се усмихна мрачно.
	— Все някой има какво да крие.


>	39

	Трябва да призная, че инспектор Трой Дусет се оказа доста умен човек. И добре организиран. Последвалите събития го доказаха.
	Той седна с Ебърсол и състави списък на всички жени, свързани по някакъв начин с продукцията. Изключи външните сътруднички, повечето от които бяха местни жителки, възползвали се от възможността да се докоснат до прочути кинозвезди. Изключи ги, защото те не бяха имали достъп до стаята на Кърк. Или поне не би трябвало да имат. Винаги можеше да проверят и тях по-късно, изникнеше ли необходимост, но за момента Дусет предпочиташе да стесни кръга на заподозрените. Все пак взе от Ебърсол списъка на външните хора. За всеки случай.
	Останаха девет имена, включително близначките и гримьорката Софи, новата приятелка на Пенкейк. Осем от тях се намираха на снимачната площадка, а деветата бе заминала за Ел Ей на сутринта след убийството. При нормални обстоятелства подобно поведение би предизвикало подозрение, но се оказа, че жената, която работеше като помощник-продуцент, е на седемдесет и шест години и преди шест месеца бе претърпяла операция за смяна на тазобедрената става. Въпреки това Дусет заяви, че ще я помоли да даде проба в полицейската лаборатория в Ел Ей. Ебърсол го увери, че жената ще се отзове с готовност.
	После Дусет повика двама служители на криминалистичната лаборатория да вземат ДНК проби. Така беше по-лесно, отколкото да кара жените да ходят до полицейското управление след края на снимачния ден.
	Докато чакахме, звъннах на Рей и му съобщих новината.
	— Шегуваш ли се? — възкликна той.
	Чух Пенкейк да мърмори нещо. Рей му каза за откритата ДНК. Реакцията на Пенкейк бе ясна и гръмка:
	— По дяволите!
	Явно новината изненада всички ни.
	— С Никол ще останем тук, докато онези от лабораторията приключат, после ще тръгнем към вас — казах аз.
	— Междувременно ще звънна на Корнблат — обяви Рей. — Трябва да го държим в течение на всичко, което става. А после може да потърся Тони Гидри.
	— Наистина ли? Защо?
	— Резултатите от анализа могат да променят отношението му към случая. Да престане да гледа на Кърк като на убиец. И тогава Гидри може да сподели откъде се е взел кетаминът.
	— Стига да знае.
	— Мисля, че той знае почти всичко, което се случва в този град. А онова, което не знае, може да разбере бързо.
	— Логично.
	— До по-късно — каза Рей и затвори.
	Екипът от лабораторията пристигна след четиресет и пет минути и Ебърсол използва това време, за да заснеме два, както той ги нарече, „установъчни“ кадъра за предстоящите сцени. С това работата приключи и жените се наредиха на опашка пред една от празните каравани, която криминалистите решиха да използват. Разположиха оборудването и пликчетата за веществени доказателства на една метална маса, докато някой от екипа донесе стол, на който да сядат жените.
	И още едно доказателство за съобразителността на Дусет. Криминалистите пристигнаха с цивилен автомобил, а не с подвижна лаборатория и бяха облечени с джинси и тениски, а не с лабораторни престилки, якета с надпис „Полиция“ или нещо подобно. Те носеха черни кутии за инструменти и приличаха на най-обикновени хора, може би електротехници или водопроводчици. При положение че отвън се бяха събрали толкова репортери и фенове, появата на служители, свързани с разследването, непременно щеше да бъде отразена във вечерните новини и да взриви социалните медии.
	А това щеше да създаде на Дусет излишно главоболие.
	Разполагането на криминалистите в каравана преследваше същата цел. Нито едно външно лице нямаше да разбере какво става вътре. Дори фотожурналистите с онези огромни обективи.
	Планът на криминалистите включваше фотографиране, снемане на пръстови отпечатъци и вземане на ДНК проби от всяка жена. Никол предложи да бъде първа, но Дусет изтъкна, че тя изобщо не е заподозряна, тъй като по време на убийството е била в Алабама. Никол възрази, че би могла да се възползва от анализа на своята ДНК, за да проследи своите предци и да си състави родословно дърво. Дусет отказа с усмивка, като обясни, че става въпрос за официално полицейско разследване и ако тя иска да открие роднините си, ще трябва да използва услугите на частна лаборатория.
	Не се нуждаех от ДНК анализ, за да разкрия произхода на Никол. Достатъчно беше да я погледна. Родната й планета несъмнено бе Венера. Богинята на любовта и красотата. Афродита за древните гърци. Виждате ли, и аз съм научил нещо в училище.
	Първа влезе Тара. Разбрах, че е тя, защото се бе преоблякла в джинси и зелена тениска с бели букви „Тара“ отпред. Обичам, когато правят така. Защото знам коя коя е. Никол продължава да крие от мен как успява да ги различи. Когато й подхвърлих, че не играе честно, тя разроши косата ми и отвърна: „Така правим ние, момичетата“.
	Тара седна на стола, усмихна се пред обектива, притисна пръст към електронния рекордер и отвори уста, за да даде ДНК проба. Когато Тара приключи, мястото й зае Софи.
	— Къде е Тигън? — попитах аз.
	— В нашия кемпер. Преоблича се или си оправя грима. Не познавам по-суетен човек от нея. — Тара кимна и каза: — Ще отида да я повикам.
	Никол погледна часовника си и заяви, че трябва да позвъни на чичо си, за да му съобщи новината за откритата под нокътя на Кристи ДНК.
	— Това ще го зарадва.
	— Разбира се. — Тя излезе от караваната и на прага се обърна към мен: — Искаш ли да ти донеса кафе, когато приключа?
	— Би било чудесно — отвърнах аз.
	— Ще донесеш ли и на мен? — попита Дусет.
	— С удоволствие.
	Проследих я с поглед, докато се насочваше към зоната за хранене и набираше номера на чичо Чарлс.
	Венера. Определено Венера.
	Близначките се появиха, когато всички останали жени вече бяха дали отпечатъци и проби. Тигън скочи на стола. Беше облечена в синя тениска, на която бе изписано името й — със същите бели букви като на сестра й. Снимаха я, взеха й ДНК проба и накрая криминалистът придърпа един от портативните прибори за снемане на отпечатъци.
	— Само това остана и сме готови — каза той.
	Тигън погледна ръцете си.
	— Толкова съм глупава! Сложих си крем за ръце и сега пръстите ми са мазни. Не искам да повредя апарата ви. Ще отида да ги измия — каза тя и се надигна от стола.
	Човекът се усмихна.
	— Няма проблем, донесъл съм влажни кърпички, които ще изтрият всичко.
	— Не искам да ви притеснявам… — започна Тигън.
	— Заповядайте — каза той, извади от куфарчето си плосък бял пакет и го отвори.
	След което избърза пръстите й един по един и взе отпечатъците й.
	— Видяхте ли колко е лесно?
	Криминалистите започнаха да събират оборудването си, а Ебърсол и близначките си тръгнаха. Отправиха се към тентата, под която Кърк бе седнал и прелистваше сценария.
	Никол се върна с кафетата.
	— Чичо Чарлс как прие новините? — попитах аз.
	— А ти как мислиш? Имах чувството, че ще се разплаче. — Тя се усмихна. — Е, не точно да се разплаче. Но „развълнуван“ ми се струва прекалено слаба дума.
	После изпратихме криминалистите до колата им. Дусет им благодари, а аз и Никол ги съпроводихме с поглед, докато преминаваха през охранявания портал.
	— Сега ще чакаме — каза Дусет.
	— Колко дълго?
	— Лабораторията ще обработи пробите с приоритет. Предполагам, че утре ще получим предварителния доклад.
	— А после? — попита Никол.
	— Зависи от резултатите, разбира се. — Той погледна към снимачната площадка, която се връщаше към обичайния си ритъм, а Ебърсол подготвяше следобедните снимки. — Но не съм оптимист.
	— Защо? — попитах аз.
	— Наблюдавах жените много внимателно. По време на снемането на отпечатъци и всичко останало. Не забелязах някоя да се чувства неспокойна или гузна. — Той сви рамене. — Разбира се, всички те са във филмовия бизнес. Вероятно са добри актриси. Така че… кой знае. Може да извадим късмет.
	Да, Кърк Форд определено имаше нужда от малко късмет.


>	40

	Тони Гидри седеше на края на леглото в стаята си в „Мезон Марле“. „Седеше“ бе силно казано, защото не го свърташе на едно място. Ставаше от време на време, крачеше нервно из стаята, после пак сядаше, но дори тогава единият му крак потропваше по пода в такт с ускорения му сърдечен ритъм. Още не можеше да осмисли думите на своя човек от кабинета на съдебния лекар. А той му бе позвънил преди час. На мобилния телефон. И бе говорил тихо, бързо, с приглушен глас, сякаш бе закрил устата си с длан, за да не го чуе никой.
	Думите му бяха толкова нелогични. ДНК от някаква жена. Но коя? И защо не от Кърк Форд? Какво означаваше това?
	Тони веднага изпрати съобщение на Мелиса Моринг. На айфона, който й бе подарил. На личния й номер, на който само той я търсеше — част от усилията им да скрият връзката си от света. Каза й, че ще я чака в хотела, а тя му отговори, че ще се освободи след половин час.
	Затова Тони Гидри стоеше тук и я чакаше.
	Отиде до прозореца, дръпна завесата, погледна към езерото и цветята и… нищо. Не бе в състояние да се съсредоточи. Освен върху факта, че лабораторията не е открила ДНК на Кърк Форд под ноктите на Кристи. А той не се беше съмнявал, че ще я открият. Защото това щеше да се превърне в доказателството, което да предопредели съдбата на Форд. Веднъж завинаги. Тогава никой не можеше да пренебрегне онези миниатюрни частици тъкан, които Кристи бе успяла да откъсне от своя нападател в мига преди смъртта си. Това бе нейният опит да посочи убиеца, така да се каже. Мръсника, отнел живота й. Тони знаеше, че Мелиса ще представи нещата именно по този начин.
	Сега обаче излизаше, че тази ДНК не принадлежи на Кърк Форд. Как бе възможно това? Тони Гидри погледна часовника си. Къде беше Мелиса? Тя по-добре от него разбираше какво означават резултатите от лабораторния анализ.
	Тони Гидри закрачи отново между прозореца и вратата. Дали пък не реагираше прекалено емоционално? Дали не надценяваше новината? Може тя да не бе разклатила обвинението срещу Форд и то да си оставаше все така солидно. Нямаше ли друго обяснение за наличието на онази ДНК? Не можеше ли резултатът от анализа да бъде изключен от материалите по процеса? Мелиса Моринг бе умна и силна. Тя познаваше съдебните механизми. И преди бе неглижирала важни улики. Тони Гидри се сещаше поне за няколко случая. Миналата година бе отървала един от хората на Джу Джу, като бе доказала, че ченгетата са го обискирали незаконно и откритите в багажника на колата му две кила кокаин не бива да бъдат приемани за доказателство. Това не отговаряше на истината, но Мелиса бе успяла да извърти фактите по такъв начин, че накрая съдията се съгласи с нея и нареди кокаинът да не бъде вземан под внимание. Така цялото дело се разпадна.
	Можеше ли да го направи и сега?
	Но дори да успееше, какво щеше да означава това? Кърк щеше да бъде осъден за престъпление, което може и да не беше извършил. Това ли искаше Тони Гидри? Случаят да приключи? Не, защото това щеше да означава, че убиецът на Кристи е на свобода, нещо, с което той не можеше да се примири.
	И така, ако Форд не бе убил Кристи, значи той, Тони Гидри, бе гледал в грешна посока през цялото време. Бе подведен. Измамен. Използван. По дяволите! Изтълкувал бе фактите по грешен начин, при това с такава увереност, а сега разследването поемаше в съвсем нова посока. Не му се случваше често. Тони Гидри се гордееше, че знае всичко, че има вътрешна информация. Нали именно по този начин бе изградил своята империя. Благодарение на познание, на факти, с които останалите не разполагаха.
	Например факти, свързани с градоустройствените планове за развитието на даден квартал, които му позволяваха да изкупува тайно парцел след парцел с помощта на фиктивни компании. Или факти, свързани с намерението на местните власти да променят определени закони, правила, регулации, които позволяваха на Гидри да пренастрои бизнеса си преди останалите. Да се възползва от своето предимство.
	Ако ченгетата насочеха вниманието си към определена улица, той предупреждаваше Джу Джу да премести пласьорите си на ново място. Временно, разбира се. Защото подобен интерес от страна на полицията не продължаваше повече от няколко дни, най-много седмица. После всичко се връщаше към обичайното си състояние.
	Но това? По дяволите!
	А най-лошото беше, че механизмът вече бе задействан. Онзи, който трябваше да се погрижи за Форд, ако съдът не успееше. Но ако актьорът се окажеше невинен, истински невинен, какво щеше да стане с Тони Гидри? Как щеше да му се отрази? Той знаеше отговора. Това щеше да означава, че не е безгрешен, не контролира ситуацията, влиянието му вече не се простира върху полицейското управление и съдебната зала. И всички щяха да решат, че е станал уязвим.
	_Уязвим._
	Толкова противна и опасна дума, която свидетелстваше за крайно неизгодно положение в този свят. Защото събуждаше желанията и амбициите на околните. Караше ги да приказват, да интригантстват, да заговорничат…
	Тони Гидри отново седна на леглото, приведе се напред, опря лакти на коленете си и започна да масажира слепоочията си, които вече пулсираха от болка. Вратата се отвори. Той вдигна поглед.
	— Тръгнах веднага щом приключих — каза Мелиса.
	— Толкова ли е зле, колкото изглежда?
	Тя остави чантата си на стола и седна до него.
	— Може би.
	_Може би_ беше за предпочитане пред _да_. _Може би_ означаваше, че Мелиса Моринг е скрила един-два ко`за в ръкава си.
	— Може би? Това няма ли да разруши тезата на обвинението?
	— Признавам, че усложнява нещата. Определено внася основателно съмнение относно вината на Форд. Но той е бил в стаята. И доколкото знаем, там са били само двамата с Кристи.
	— Но някой е отворил вратата около полунощ.
	— Вярно, но ще го омаловажа, като предположа, че един от двамата е отишъл до машината за лед…
	— А това така ли е?
	— Няма как да го докажем. Кърк не помни нищо, а Кристи…
	— Кристи е мъртва.
	Тя въздъхна.
	— Но в ледарката имаше вода. А това означава, че е била пълна с лед, който се е разтопил. Логично е да предположим, че Кърк е взел картата за стаята, ако е отишъл до машината за лед в коридора.
	— Или някой друг е имал карта. Персоналът също има достъп — отбеляза Тони.
	— Да, но всъщност става въпрос за електронна карта с уникален код. Служебните карти имат различни кодове.
	— Хотелът следи ли ги?
	— Разбира се. Компютрите регистрират всяко влизане и знаят коя карта кога е била използвана. В полунощ е била използвана именно тази на Форд. А ченгетата са я открили в стаята му, точно на мястото, което им е посочил.
	— С други думи, никой не я е откраднал.
	— Вероятно не. Това, на първо място, би изисквало някой да се промъкне в стаята без карта. Ако убиецът е в състояние да го направи, защо му е да краде картата на Кърк Форд?
	Тони кимна бавно.
	— Проблемът е, че новите улики свалят част от подозрението върху Кърк Форд и го насочват в друга посока.
	Мелиса понечи да каже нещо, но той вдигна ръка и я спря.
	— Бях толкова сигурен, че убиецът е Форд. Исках да влезе в затвора до живот. Но ако не го е направил той? Ако му издействаш присъда, а се окаже, че виновникът е друг?
	— Ние, прокурорите, не разсъждаваме по този начин. Работата ни е да изложим доказателствата пред съда и да се опитаме да издействаме присъда.
	— Знам как работи системата. Но ако пратиш зад решетките невинен, убиецът на Кристи ще остане на свобода. Ще диша същия въздух, който дишам и аз. — Той хвана ръката й. — Не мога да го допусна.
	— И какво? Искаш да оттегля обвинението ли?
	— Не. Не казвам това. Най-добре е всичко да си остане както досега. И вниманието да бъде насочено към Форд. — Тони Гидри я погледна. — Предполагам, че новите улики не са станали обществено достояние.
	— Не и официално. Но рано или късно ще изтече информация.
	— Да се надяваме, че няма да се случи до два-три дни. Не и преди хората ми да открият истинския убиец.
	— Тони, не мислиш ли, че трябва да пасуваш? Да оставиш тази задача на Дусет.
	— Мисля — усмихна се той. — Но не мога.
	— Знам. И те разбирам. — Мелиса погали бедрото му с длан. — Но след като съм тук, мога да ти помогна да пребориш стреса.
	— Стига да можеш.
	— Разбира се, че мога.
	Тя се изправи и започна да разкопчава блузата си.
	— Искам първо да проведа един разговор.
	Тони взе мобилния си телефон от нощното шкафче, прелисти списъка с контакти и набра номера. Рей Лонгли вдигна още след първото позвъняване.
	— Обажда се Тони Гидри. Трябва да поговорим.
	— Явно четеш мислите ми — отвърна Рей. — Тъкмо се канех да ти звънна и да предложа същото.
	— Седем и половина. В „Дики Бренан“ на Айбървил Стрийт. Ще запазя отделен салон.
	— До тогава.
	Когато Тони Гидри затвори телефона, Мелиса бе останала само по бикини. Тя пристъпи към него, притисна стегнатия си корем към лицето му и зарови пръсти в косата му.


>	41

	— Тони Гидри? — възкликна Никол. — Иска да говорим?
	— Всъщност да вечеряме.
	— Шегуваш ли се?
	— Така каза Рей.
	Бяхме се излегнали на леглото ни в „Монтелион“ Рей току-що бе звъннал, за да ми каже за срещата с Тони Гидри същата вечер. Четях наръчника по самоотбрана и с всеки изминал ден ставах все по-опасен. Тази глава бе показателна в това отношение. Учеше читателите как да убият или осакатят човек, като му нанесат различни удари в гърлото. Дори скиците изглеждаха ужасяващо. Съобщих това на Никол и й ги показах. Тя ме нарече „страхливец“ и продължи да гледа телевизия, където някаква двойка ремонтираше къщата си.
	В един момент изключи звука и попита:
	— Защо ще иска да говори с нас?
	Обърна се към мен и се подпря на лакът. Аз бях по шорти, а тя бе облякла една от моите тениски, която се набра по тялото й и разкри прашките й.
	За какво говорехме? А, да! За Кърк, Тони, ДНК.
	— Предполагам, че е обезпокоен от ДНК анализа — отвърнах аз. — Тони беше твърдо убеден, че Кърк е убил Кристи.
	— Не беше единствен.
	— И ти ли?
	— Ще излъжа, ако кажа, че не съм изпитвала известни съмнения, но за кратко. Интуицията ми подсказваше, че не е той.
	— Да не споменаваме онази циганка — подхвърлих аз.
	Тя ме смушка в ребрата. Силно.
	— Ей, аз само… — Не успявах да намеря подходящата дума. И после изведнъж ми хрумна. — Само те подкачам.
	— Знам какво правиш.
	— Обичам да го правя.
	— Кое? Да ме дразниш?
	— Да си играя с теб.
	— Да си играеш с мен?
	— Е, може би играя не е най-подходящата дума.
	Никол се засмя.
	— Важно е намерението. — Тя се сгуши в прегръдката ми и попита: — В колко часа сме на вечеря?
	— В седем и половина.
	— Това означава, че разполагаме с малко време — каза Никол, прокара ръка по корема ми и я плъзна надолу.
	Радвах се, когато мислите й поемаха в тази посока. Книгата ми полетя във въздуха, стана жертва на гравитацията и тупна на пода. Никол се претърколи върху мен.
	— Пенкейк не трябваше да ти дава онази бухалка — подхвърли тя през смях. — Вече си имаш една.
	— Стига приказки. Захващай се за работа.
	— Да се захващам за работа? — попита тя, докато ме яхваше. — Ама че си прасе!
	— Извинявай.
	— Недей. Отива ти.
	Трийсет минути по-късно лежахме по гръб и дишахме тежко.
	— Доста си забавен — подхвърли Никол. — Може да те задържа.
	— Много смешно!
	Тя протегна ръце, жест, който подчерта съвършеното й голо тяло.
	— Може да отида под душа, а после да се облека и разкрася.
	— Мисля, че и така си достатъчно красива.
	— Отида ли така, ще събера всички погледи.
	— И бездруго ще го направиш.
	— Това част от работата ми ли е? Да отвличам вниманието на лошите, докато Рей се справи с тях.
	Изгледах я.
	— Ставаш опасна.
	Никол се надигна от леглото, взе книгата ми от пода и ми я подаде.
	— Ето, опитай се да ме настигнеш.
	— Кучка!
	— Прасе!
	След тази размяна на любезности тя влезе в банята.
	Към шест вече бяхме готови за излизане. Облякох си бежов панталон, бяла тениска и черно спортно сако. Никол се спря на семпла черна рокля, която съвсем не изглеждаше семпло, като я сложи. С дълбоко деколте, едва достигаща средата на бедрото, така че разкриваше прелестните й крака. Стегнати, мускулести… искам да кажа, атлетични, съвършени. Косата й бе прибрана със златна шнола, която бе комплект със златните й обеци. Розово червило. В тон с новия маникюр, обясни ми тя.
	Насочихме се към бара. Докато стояхме пред асансьора, позвъних на Рей и му казах, че ще го чакаме там.
	Надявах се да открием свободни места около въртящия се бар, но както обикновено, всички бяха заети. Още не се бях „возил“ на него. Продължихме навътре и видяхме близначките на една масичка за двама до прозорците, които гледаха към „Роял“.
	— Как прекарахте остатъка от деня? — попита Никол, когато се приближихме.
	— Добре. Влязохме в графика, заснехме няколко сцени и утре ни чака много малко работа — отвърна едната от тях.
	Уви, не носеха тениски с имената си. И двете бяха облекли тъмнозелени копринени блузи и джинси.
	— Искате ли да се присъедините към нас? — попита Никол.
	— С удоволствие — отвърна другата близначка.
	Двете взеха чашите си с вино и се настанихме около две масички от дебело стъкло. Аз и Никол седнахме на канапето, а близначките — на столове от двете ни страни.
	— Това е Тара — каза Никол и кимна към близначката отляво.
	— Можеш да ни различаваш? — възкликна Тара и погледна сестра си.
	— Понякога. Зависи от светлината.
	— Леле! — каза Тигън. — Ти си третият или четвъртият човек, който успява да го прави.
	Никол сви рамене.
	— И не иска да ми каже как — оплаках се аз.
	— Това е поверителна информация — засмя се Никол.
	Тара също се засмя.
	— Обичам момичета, които умеят да пазят тайна.
	Тя вдигна чашата си към Никол.
	— Не е честно — настоях. — И аз искам да се присъединя към клуба.
	— Не приемаме момчета — отвърна Никол и разроши косата ми.
	И трите се засмяха. Аз — не. Дори направих сърдита физиономия.
	Сервитьорката се появи и ние си поръчахме питиета. За мен бърбън с лед, за Никол червено вино. Близначките минаха на мартини.
	— Днес беше странен ден — отбеляза Тигън. — С всички тези криминалисти.
	— Не беше толкова зле — отвърна Тара. — Може би така ще открият истинския убиец. — Тя погледна сестра си и добави: — И ще оневинят Кърк.
	— Наистина ли е възможно? — попита Тигън. — Да го измъкнат от тази каша?
	— Нищо чудно — отвърнах аз. — Наличието на чужда ДНК под ноктите на Кристи може да даде на съдебните заседатели достатъчно основания да се усъмнят във вината му. Но никой не може да каже какво точно ще се случи.
	— Да ви питам нещо, момичета — каза Никол. — Вие сте близки с Кърк. Сещате ли се за някого, който да иска да му отмъсти, като го натопи за убийство?
	— А защо не да отмъсти на Кристи? — отбеляза Тигън. — Не може ли тя да е била мишената?
	— Мина ми през ума, че може тя да е причината за всичко — отвърнах аз. — Но не успях да си отговоря на един въпрос. Ако е било така, защо убиецът е трябвало да го направи в хотела? В стаята на кинозвезда. Струва ми се прекалено рисковано. Ако Кристи е била мишената, убиецът щеше да избере друго място, което да го улесни максимално. Апартамента й, на улицата… — Свих рамене. — А и не мисля, че някой местен би имал куража да посегне на племенницата на Тони Гидри. Това е равносилно на самоубийство.
	Никол ме погледна.
	— Но ако някой й е дал цигара с кетамин, не рискува ли да си навлече гнева на Тони?
	— Не и ако е смятал, че ще я изпуши вкъщи — отвърнах аз. — Много по-лесно е да се промъкнеш в дома на някого, когато е сам и в безсъзнание, отколкото в хотелска стая.
	— Звучи логично — кимна Никол.
	— Разбира се. Много ме бива в тези неща.
	— Джейк, дори и сляпо куче намира кокал от време на време.
	Поклатих глава.
	— Можем да обсъждаме какви ли не версии, но истината е, че Кърк си остава основен заподозрян — казах аз. — Предполагам, че обвинението вече съставя план как да извърти нещата. И дори да накара съдията да отхвърли тази улика.
	— Сигурно — отвърна Никол. — Но да се върнем на моя въпрос. Сещате ли се за някого?
	Близначките се спогледаха и Тара каза:
	— Адски много обичаме Кърк, но сме наясно, че си играе с жените.
	— Както си иска — добави Тигън.
	— Какво означава това? — попитах аз.
	— Невинаги се държи толкова мило — обясни Тара. — Постоянно сваля мацки. Непрекъснато. Следва кратка връзка и ги зарязва.
	— При раздялата също не се държи особено мило — продължи Тигън. — Обикновено изпраща есемес или оставя съобщение на гласовата поща.
	— Или нищо — каза Тара. — Дори не се обажда. И не отговаря на позвънявания.
	— Ти не излизаше ли с него по едно време? — обърна се Тигън към Никол. — Как ти се стори?
	Никол сви рамене.
	— Не бих казала, че сме били гаджета. Излязохме два пъти. — Тя ме погледна. — Но нищо повече. Бяхме приятели, които отидоха два пъти на вечеря. А, и веднъж на едно парти. Това е.
	— В такъв случай си извадила късмет — каза Тигън.
	— Истината е, че Кърк не е мой тип. Още тогава знаех, че е сваляч и връзките му продължават съвсем кратко. Освен това между нас нямаше химия. — Тя се усмихна. — А и никое момиче не иска да излиза с мъж, който е по-красив от него.
	— Какво? — възкликна Тара. — Ти си красива.
	— Но той е по-красив — засмя се Никол.
	— Не и за мен — обадих се аз.
	— Да не би да ме сваляш? За да ме вкараш в леглото — попита Никол.
	— Пак ли?
	Всички се засмяха.
	— Нямаше ли една подобна история с прочут актьор от миналото? Големи актриси отказваха да работят с него, защото бил прекалено красив.
	— Джон Дерек — каза Никол. — Така поне се говори. Той определено изглеждаше страхотно в „Десетте Божи заповеди“.
	— Но все пак се е оженил за Урсула Андрес, Линда Еванс и Бо Дерек — отбелязах аз. — А това означава, че не всички жени бягат от красивите мъже.
	— Вижте какво — каза Тара, — през годините Кърк е вбесил доста жени. Не се съмнявам, че списъкът с имената на онези, които са готови да го удушат със собствените си ръце, е много, много дълъг.
	— Дали някоя от тях не е тук? — попитах аз. — В Ню Орлиънс? На снимачната площадка?
	Близначките се спогледаха, сякаш се опитваха да си спомнят. Тигън поклати глава.
	— Не мисля, че се е опитвал да сваля някоя от екипа.
	— Ние щяхме да разберем — добави Тара. — Той никога не е криел връзките си.
	— В такъв случай остава само Кристи, така ли? — попитах аз. — И никоя друга.
	Близначките кимнаха.


>	42

	Ню Орлиънс изобилства с отлични ресторанти, а „Дики Бренан“ е сред най-добрите. Така поне бях чувал. Никога не бях ходил. Хостесата ни посрещна, преведе ни покрай бара, през основния салон и ни покани в друг, по-малък. Но много шикозен. Изискан. Срещуположната стена, до която стоеше Тони Гидри, бе заета изцяло от голям шкаф за вино. Когато влязохме, го заварихме да разглежда една бутилка. Постави я на мястото й и се обърна да ни поздрави. Мина покрай масата и се здрависа с нас. И, разбира се, целуна ръка на Никол. Истински джентълмен.
	Седнахме. Аз, Пенкейк и Никол от едната страна на правоъгълната маса, а Рубен Прежан и Джони Хъбърт, горилите на Тони — срещу нас. Тони седна в единия край, Рей в другия. Така двамата се гледаха лице в лице. Почти като старомоден дуел в стила на Дивия запад. Не се съмнявах, че Рубен и Джони са въоръжени, а Рей не е. Нямах представа какво крие Тони под сакото си. Ами аз? Не разполагах нито с бухалка, нито с топки, само бях прочел още две-три глави от наръчника. Но не бях открил начин как да обезвредя двама души, въоръжени с пистолети.
	Тони ни даде да разберем от самото начало, че той е домакинът и това е неговото шоу. Опитваше се да демонстрира власт, но Рей просто кимна и му благодари за поканата. Появи се сомелиер, който прояви артистизъм при отварянето на две бутилки вино. Червено, вероятно скъпо.
	— Позволих си да поръчам вино — каза Тони. — Надявам се, че нямате нищо против.
	— Разбира се, че не — отвърна Рей.
	Вечерята, която последва, беше великолепна. Насладихме й се, като разговаряхме на незначителни теми. Тони се оказа истински познавач на историята на Ню Орлиънс и ни разказа интересни случки за основаването на града, Жан Лафит, Андрю Джаксън, битката за Ню Орлиънс и дори за покупката на Луизиана. Описа с големи подробности епидемията от жълта треска, връхлетяла града. Според него тя отнела живота на 40 000 души през деветнайсети век, като само по време на голямата епидемия от 1853 г. жертвите били почти 8000. Разказа ни и за италианската мафия, която контролирала квартала около Бърбън Стрийт. Начело стоял Карлос Марсело, който ръководел бизнеса с желязна ръка от 40-те години на миналия век чак до 70-те, когато хватката му започнала да отслабва. Направи ми впечатление, че Тони избягва да говори за южняшката мафия, но като цяло останах впечатлен от задълбочените му познания, които покриваха почти всеки аспект от миналото и настоящето на Ню Орлиънс. Освен това той се оказа отличен разказвач. Не бях сигурен кого се опитва да впечатли повече — Рей или Никол, тъй като лицето и роклята й я превръщаха в център на вниманието — но подтекстът беше ясен. Това е градът на Тони Гидри. Той знае всичко, той контролира всичко.
	Когато го видях за пръв път в съдебната зала, Тони ми заприлича на… Кръстника? Като че ли това бе най-подходящото сравнение. Сега обаче присъствието на Пенкейк не му позволяваше да изглежда толкова страховит. Толкова опасен. Пенкейк оказваше подобно въздействие върху околните. Въпреки това и тук Тони плуваше в свои води.
	След десерта и коняка „Луи ХШ“ — опитвах го за пръв път, тъй като една чаша струва над сто долара — Тони премина към същината на нашата среща. Погледна Рей и попита:
	— Какво мислиш за новото доказателство, ДНК пробата?
	Рей сви рамене.
	— Не съм сигурен какво означава. Определено останах изненадан.
	— Мислиш ли, че Кърк Форд го е направил?
	— Мислех.
	— Минало време — отбеляза Тони и отпи глътка коняк.
	— Заключена стая. Двама души. Логично е да предположим, че той е убиецът. — Рей събра длани пред себе си. — Но това като че ли променя нещата. Не си ли съгласен?
	— Възможно е — поколеба се Тони. — Но нима не може тази ДНК да е там от по-рано — от предишния ден или дори по-отдавна?
	— Съдебният лекар не смята така — казах аз.
	Тони разпери ръце.
	— Това е само едно мнение. Не означава, че всичко се е случило точно така.
	— Но ти не си убеден, че е Кърк — отвърна Рей. — В противен случай не би ни поканил на тази среща.
	Тони пое дълбоко дъх и издиша бавно, при което изду бузи.
	— Признавам, че бях сигурен, абсолютно сигурен, че Форд е убиецът. Но сега? Не съм толкова категоричен.
	— Радвам се да го чуя — каза Рей. — Опасявах се, че ще откажеш да промениш мнението си.
	Тони сви рамене.
	— Предвид обстоятелствата смятам, че беше нормално да сметна Форд за убиец. Но след като се появиха нови доказателства, взех да се разколебавам.
	— Какво смята прокуратурата? — попитах аз. — На какво мнение е Мелиса Моринг?
	— Нямам представа.
	— Ти я познаваш — каза Рей, помълча и добави: — Не сте ли го обсъждали?
	— Още не. Но непременно ще я попитам.
	Лъжеше. Видях го в очите му. Не се съмнявах, че й е позвънил веднага след като е научил резултата от ДНК анализа. Та нали в съдебната зала тя се бе обърнала да го погледне, а той бе кимнал едва забележимо и по този начин бе дал съгласието си Кърк да излезе под гаранция? Не бил говорил с нея? Абсурд!
	Това показваше и докъде се простира властта на Тони Гидри. Единственият начин да научи за новата улика бе с помощта на свои хора в полицията, криминалистичната лаборатория, дори службата по съдебна медицина. Това не биваше да ме изненадва. Всъщност щях да се учудя, ако не бе разбрал за резултатите. Не знаех само дали източникът на информация не е самият помощник областен прокурор Мелиса Моринг.
	— Тя, предполагам, ще заяви, че резултатът хвърля сериозно съмнение върху вината на Кърк — обади се Пенкейк.
	— Сигурно — кимна Тони.
	— Кой тогава е убиецът? — попита Рей. — Кой може да бъде, ако не е Кърк?
	— Точно това искам да разбера — отвърна Тони. — Да приемем, че уликите наистина сочат към друг извършител. Към жена. Има ли някоя от обкръжението на Кърк, някоя, свързана с този филм, която да ви се струва подозрителна?
	— Това означава ли, че според теб целта е била да се натопи Кърк? — попита Рей.
	— Нищо чудно — призна Тони. — Не бива да изключваме подобна възможност.
	— Зададох същия въпрос на самия него — обадих се аз. — В присъствието на Никол и Дусет. Той отговори, че не е имал абсолютно никакви конфликти с когото и да било от снимачния екип.
	— Тара и Тигън Джеймс потвърдиха думите му — добави Никол. — А те вероятно познават Кърк по-добре от останалите.
	— Но въпреки това Дусет е взел ДНК от всички жени, свързани с филма — отбеляза Тони.
	Да, пипалата на този човек явно стигаха много далече.
	— Дусет сподели, че не е голям оптимист — казах аз.
	— Наистина ли? — възкликна Тони.
	— Наблюдаваше жените по време на процедурата. Заяви, че не е видял никоя от тях да изпитва притеснение или чувство на вина.
	Тони кимна.
	— Предполагам, че повечето от тях са актриси.
	— Една-две освен близначките — обясни Никол. — Останалите са гримьорки, сценаристки, помощник-продуценти.
	— Въпреки това Дусет се надява още утре да получи предварителните резултати — казах аз. — Може би тогава ще научим нещо ново.
	— Или пък не — обади се Рей. Кимна към Тони и продължи: — Позволи ми да те попитам нещо. Ти си познавал най-добре Кристи. Сещаш ли се за някой в нейното обкръжение, който би могъл да направи това?
	— Повярвайте ми — въздъхна Тони, — през последните няколко дни безброй пъти си задавах този въпрос. И макар да бях напълно убеден във вината на Форд… и все още се съмнявам в него, бях длъжен да обмисля и други възможности.
	Интересно.
	— Не можах да се сетя за нищо… за никого — продължи той. — Вярно, мина ми през ума, че Оуен може да е замесен, но бързо отхвърлих този вариант. Оуен е добро момче. Много свястно. Освен това искрено обичаше Кристи. Проверих приятелите й в колежа, колегите й в Кафе дю Монд. Никой не привлече вниманието ми.
	— Докъде ни води това? — попита Никол.
	— Ако анализът на ДНК не даде резултати — отвърна Рей, — ключът към разкриването на случая ще си остане човекът, дал на Кристи онази цигара. — Тони понечи да каже нещо, но Рей го спря с жест. — Знам. Цигарата може да е на Кърк. Но едва ли.
	— Защо мислиш така? — попита Тони.
	— Ченгетата откриха няколко цигари. Две от тях са били на Кърк, но той твърди, че третата е донесена от Кристи. Именно нея са пушили.
	— Разбира се, че ще твърди така — отвърна Тони.
	— Съгласен съм — каза Рей, — но именно подробностите ме карат да му вярвам. Кърк твърди, че никога не го е бивало в свиването на цигари. Неговите все се получавали прекалено хлабави. Направо се разпадали. Докато онази, която са пушили, е била свита от човек, който си е разбирал от работата. Според Дусет недопушената цигара е точно такава.
	Раменете на Тони увиснаха леко, макар и едва забележимо.
	— Това ни изправя пред проблем, който искам да обсъдя с теб — продължи Рей. — Някаква представа откъде Кристи е взела цигарата?
	— Ако я е взела тя — вметна Тони.
	— Да, ако е била нейна — съгласи се Рей.
	— Нямам представа.
	— Предлагам да говорим откровено — каза Рей. — Нещо против? И двамата знаем, че в този град не се случва нищо без твое знание. Или ако има нещо, което не знаеш, винаги можеше да го научиш. — Тони го погледна невъзмутимо. Безизразно. Истински майстор на покера. — Знаеш, че се срещнахме с Джу Джу и Дрипата. И двамата заявиха, че не знаят нищо. Въпросът ми към теб е това така ли е.
	Тони се поколеба, преди да отговори:
	— Разговарях и с двамата. Казаха ми същото. Склонен съм да им повярвам.
	— Напълно?
	Тони се усмихна. Едва-едва.
	— Почти.
	— Въпросът е — продължи Рей — дали ще ни помогнеш да открием кой е продал цигарата на Кристи.
	— Разбира се.
	— А после?
	— Какво имаш предвид?
	— Знам доста неща за теб — каза Рей. — Знам как се грижиш за своя бизнес. Моите уважения. В случая обаче не искам, като открия човека, който ми трябва, с него да се случи нещо. Имам предвид, извън съдебната зала.
	Тони повдигна вежди.
	— Имаш предвид, тялото му да изплува в Мисисипи?
	— Нещо подобно.
	— Животът е странно нещо. Човек може да се спъне, както си върви по улицата, да падне и да се удари. Нищо не е гарантирано. Никой не знае какво може да се случи в следващата секунда.
	— Разбирам, че това е твоят свят — каза Рей. — Но той също е и мой. И най-мрачните му ъгълчета никога не са ме притеснявали.
	Сега беше ред Тони да се усмихне.
	— И аз знам доста за теб. Светът на мрака не ти е непознат. Най-зловещите кътчета на човешкото съзнание — също. Имам предвид онази история в Кандахар отпреди няколко години.
	Рей сви рамене.
	— Това означава ли, че се разбираме?
	Тони се облегна на стола си.
	— Да.
	За какво говореха, по дяволите? Знаех, разбира се, че Рей е ходил в Афганистан. Още по времето, когато играеше шпионски игри. Никога не говореше за това, на въпросите отговаряше най-общо и твърдеше, че е бил само консултант. Аз обаче не му вярвах. Не знам защо. Може би именно защото избягваше да говори за този период от живота си. А може би защото го познавах прекалено добре.


>	43

	— Отдавна трябваше да поговорим за това — каза Рей.
	Бяхме се събрали около една маса в ъгъла на „Карусел“. Барът беше шумен, което ни осигуряваше добро прикритие, но налагаше всеки от нас да се наведе към Рей.
	— Истината е, че никога не съм искал да го обсъждам. Предпочитах да потъне в забрава. Да не говорим, че нямам право да разкривам по-голямата част от случилото се. — Той отпи глътка бърбън, завъртя я в устата си и преглътна. — Нищо от казаното не бива да напусне тази маса. Ясно ли е?
	Кимнах. Пенкейк и Никол ме последваха.
	— По онова време бях зачислен към група за специални операции на Пентагона. Тя ще си остане без име… завинаги. Поне аз никога няма да го спомена. Но извършвахме тъй наречените „черни операции“. Обикновено бях консултант, както винаги съм казвал. Но от време на време се налагаше да поема оперативна роля. Понякога задачата ни беше събиране на разузнавателни данни посред нощ дълбоко в тила на врага. Друг път трябваше да саботираме комуникационните му центрове или оръжейните му складове.
	— Искаш да кажеш, че сте ги взривявали? — попита Пенкейк.
	— Случвало се е. — Последва нова глътка бърбън.
	Появи се сервитьорката. Поръчахме си по още едно.
	— Имаше случаи, когато нещата ставаха по-лични — продължи Рей, стиснал полупразната чаша между дланите си.
	Огледа се. Или проверяваше дали някой ни подслушва, или му бе трудно да продължи. Не бях сигурен кое от двете е, но виждах, че не му е никак лесно да говори за тези неща.
	— Понякога трябваше да неутрализираме местен командир. Да елиминираме екип бомбаджии. Да разрушим някоя джамия. Мисиите ни приемаха най-различни форми. Ние…
	— Кои сте били тези „ние“? — вметнах аз.
	Сервитьорката се върна, постави бърбън пред Рей, Пенкейк и мен и вино пред Никол.
	— Нещо друго?
	— Не, благодаря — отвърна Пенкейк.
	— Бяхме различни екипи — продължи Рей. — Понякога работехме с взвод морски пехотинци, друг път с екипи на „Делта Форс“ или с тюлените. Разполагахме с такива агенти, от каквито се нуждаехме.
	Всичко това беше ново за мен. Участието на Рей в тайни операции на подобно ниво. И то като командос. Не че бях изненадан, но все пак… Виждах го в съвсем различна светлина. Не казвам, в лоша светлина, а само в различна. На практика Рей признаваше, че е извършвал убийства. И не само. Странно. Изпитах прилив на гордост, че съм негов син. Не бях сигурен защо, но това чувство несъмнено бе там.
	— Какво имаше предвид Тони? — попитах аз. — Онова за Кандахар.
	Рей притисна с два пръста горната част на носа си, точно под очите, огледа отново бара и се наведе напред. Заговори по-тихо отпреди:
	— Никой не трябва да научи за това. Спуснаха ни в най-опасната част на града. Снайперист от морската пехота, двама тюлени, един от „Делта Форс“ и мен. На километър от мястото, където морската пехота беше превзела част от вражеската територия. Проникнахме с помощта на един от онези безшумни хеликоптери. Целият черен, покритие „стелт“ и прочее. Помните ли Меган Уилис? С нейната моторница атакувахме яхтата на Борков и измъкнахме вас двамата от Мексиканския залив.
	— Много добре си я спомняме — отвърна Никол.
	— Тя беше пилотът на хеликоптера. Остави ни край някогашно футболно игрище в покрайнините на града, а после ни измъкна след края на мисията.
	— Участвала е в бойни мисии? — попита Никол.
	— И то не в една и две.
	— Това е невероятно!
	— Меган наистина е невероятна. Може да изправи хеликоптер на носа му, ако се налага. — Рей отпи нова глътка бърбън. — Задачата ни беше да неутрализираме един молла и главорезите му. Беше от онези операции, за които никой не говори.
	— Молла? — попитах аз. — Убили сте молла?
	— Само се наричаше молла, а всъщност беше важна клечка сред талибаните. Командваше голям отряд. Заемаше доста високо място в тяхната йерархия. И произвеждаше оръжия. Предимно самоделни бомби. Големи. През годините те избиха и осакатиха много наши морски пехотинци. Цяла година го издирвахме, докато най-после го открихме. Беше се скрил в една джамия. — Нова глътка. — Използваха този термин доста свободно. Обявяваха най-различни сгради за джамии, тъй като знаеха, че не ги подлагаме на въздушни удари. В случая не ставаше въпрос за истинска джамия, а за най-обикновена къща. Мазето й беше пълно с експлозиви, хората там работеха денонощно, произвеждаха взривни устройства. — Рей се огледа отново. — Моллата и още осем души бяха в мазето. Предполагам, бяха сигурни, че са в безопасност, защото изобщо не забелязаха пристигането ни. Спомням си гърма, който прозвуча, когато един от морските тюлени взриви вратата. — Рей въздъхна. — Уверявам ви, няма нищо по-страшно от престрелка в помещение, пълно с експлозиви. Очаквах всеки миг светът да се превърне в огромно огнено кълбо. Оръжията ни бяха със заглушители, разбира се, и всеки изстрел прозвучаваше като тих пукот. Бях добър стрелец, но тюлените и онзи от „Делта“ ме превъзхождаха. Всеки техен изстрел попадаше в главата на някой талибан и той се свличаше на земята. Отне ни двайсет секунди да прочистим помещението, но на мен ми се стори, че е изминал цял час. Бяхме сами. Никой друг не дишаше. Всичко бе потънало в тишина… нищо не помръдваше и това ни се струваше странно. Сякаш изведнъж бяхме попаднали във вакуум.
	Поставихме експлозивите и излязохме. Изминахме три преки, като се придвижвахме ниско приведени, и тогава настъпи същински Четвърти юли. Експлозия след експлозия разтърсиха земята. Фойерверките озариха небето. А после се отприщи адът. Талибаните ни обкръжиха от всички страни. Нямам представа колко от тях убихме, преди да се измъкнем от града, да навлезем в пустинята и да се скрием в една падина. Следващите два километра изминахме на бегом, преди Меган да ни открие и да ни вземе. Измъкнахме се без една драскотина. — Рей пресуши чашата си, остави я на масата и се облегна. — Вече знаете какво се случи в Кандахар.
	В този миг той ми се стори по-възрастен, по-уморен. В същото време обаче имах чувството, че е свалил голям товар от плещите си. Сякаш от години бе искал да сподели тази история с някого. Дори това да нарушаваше куп федерални закони. Изпитах близост между нас, каквато не бях изпитвал от времето, когато играех бейзбол с децата.
	— Не се съмнявам, че тази информация е секретна — казах аз.
	— Строго секретна.
	— Как тогава Тони Гидри е разбрал за операцията?
	— Не мисля, че знае за нея — усмихна се Рей. — Не и подробности. Предполагам, че познава някой, който познава някой, и така е открил, че съм участвал в тайни операции. Възможно е да е знаел, че името ми е свързано с нещо, случило се в Кандахар. Според мен Тони стреляше наслуки. Правеше се на важен. Преструваше се, че знае повече. Необходимо му е да се прави на всевластен и всезнаещ, само така може да оцелее в своя свят.
	Замислих се за миг и реших, че оценката на Рей най-вероятно е правилна.
	— Смяташ ли, че ще ни помогне?
	— Не съм убеден. Освен ако интересите ни не съвпадат.
	Обвих чашата си с длани, вперих поглед в кехлибарената течност и прокарах пръст по ръба на стъклото.
	— Според теб възнамерява ли да убие Кърк, ако съдът го оправдае?
	— Да.
	— А ако открием, че убиецът е друг?
	Рей ме изгледа.
	— Мисля, че Тони се надява съдът да не го оправдае. Вероятно не изгаря от желание за саморазправа. Искам да кажа, че Кърк все пак е световна знаменитост. Случи ли се нещо с него, медиите ще гръмнат и отзвукът ще бъде огромен.
	— Но въпреки това ще го направи? — попита Никол.
	— Вероятно. За Тони проблемът е личен. А също и въпрос на власт. Ако някой убие племенницата му и се отърве невредим… това може да му се отрази зле. Да покаже, че е изгубил желязната си хватка. Така ликвидирането на Кърк може да се окаже по-малката от двете злини. Поне за Тони.
	— А сега изглежда, че най-вероятно убиецът е друг — отбеляза Пенкейк. — Това по какъв начин променя ситуацията?
	— Мисля, че ако снемем подозренията от Кърк и се окаже, че някой е имал зъб на Кристи, Тони ще мине и през ада, но ще постигне своето.
	— В такъв случай той ще си сътрудничи и с нас, и с Дусет, докато открием убиеца — казах аз. — А после?
	— А после ще постъпи така, както постъпва в подобни случаи. Ще се погрижи за него.


>	44

	На следващия ден решихме да се срещнем с Дусет в бар „Акме“ на Айбървил Стрийт, недалече от „Монтелион“. Имам предвид, Рей, Пенкейк и аз. Никол отиде на снимачната площадка с Ебърсол, Кърк и близначките. „Акме“ беше пълен както обикновено. И пак, както обикновено, на тротоара пред входа се виеше дълга опашка.
	Зачакахме търпеливо и не след дълго се приближихме на няколко крачки от вратата. Пред нас останаха само две групички от по четирима. Пет минути по-късно сервитьорката ни настани на маса в задната част на бара. Тъкмо седнахме, и телефонът на Рей иззвъня. Обаждаше се Дусет, за да предупреди, че ще закъснее няколко минути.
	Аз и Рей си поръчахме гъмбо — луизианска яхния — и студен чай, а Пенкейк — сандвич със стриди, зеленчуци и майонеза плюс пържени картофи и студен чай. И гъмбо, и салата със скариди. Чаят ни пристигна, преди да разгъна салфетката.
	— Какво каза Дусет? — попитах аз.
	— В кабинета на съдебния лекар е. Преглежда резултатите от ДНК анализа заедно с криминалистите.
	— И?
	— Нищо. Ще ни разкаже повече, като дойде тук. — Рей отпи глътка чай. — Но не звучеше особено развълнуван. Предполагам, че не са открили нищо.
	— Това не бива да ни изненадва — каза Пенкейк. — Съгласен съм с Дусет. Аз също наблюдавах онези жени. Нито една от тях не ми заприлича на убийца. Нито пък си пролича някоя да мрази Кърк. — Той започна да побутва пакетче захар напред-назад върху масата. Сякаш играеше хокей с показалците си. Едно непораснало дете. — Тъкмо обратното. Стори ми се, че всички те го обичат.
	— Все някоя от тях го мрази — възрази Рей. — Може да не е от снимачния екип, но някъде в този град се крие смъртен враг на Кърк.
	— Или на Кристи — обадих се аз.
	— Или на Кристи — кимна Рей.
	Храната пристигна и ние й се нахвърлихме без никакво колебание. Яхнията беше идеална. Гъста и ароматна, с точното количество подправки. Пенкейк поля обилно своята с „Табаско“, след което опразни чинията си за секунди. После се нахвърли върху салатата със скариди, а сандвичът чакаше реда си до левия му лакът.
	Дусет пристигна тъкмо когато сервитьорката доливаше чашите ни с чай. Той също си поръча гъмбо.
	— Какво става? — попита Рей.
	— В задънена улица сме. Момчетата от лабораторията обработиха пробите максимално бързо, но не откриха нищо. Тези на близначките съвпадаха, разбира се, но нито една от пробите не съответстваше на откритата под нокътя на Кристи.
	— Това означава, че трябва да потърсим извън снимачния екип — казах аз.
	— Така изглежда — кимна Дусет.
	Чинията му с гъмбо пристигна. Той разбърка топката ориз в яхнията. Пенкейк се нахвърли върху своя сандвич.
	— Някакви идеи? — попитах аз.
	Дусет лапна лъжица яхния, попи устни със салфетката и поклати глава.
	— Нищо, което да си заслужава да бъде обсъдено. Продължаваме да ровим в живота на Кристи. Приятели, познати, всички… Не можем да се похвалим с нищо до момента.
	Рей отмести празната си чиния и разказа на Дусет за вечерята ни с Тони. Ченгето го зяпна смаяно.
	— Тони Гидри и вие тримата сте отишли на дружеска вечеря?
	— Не бих я нарекъл дружеска — отвърна Рей. — Но признавам, че си поговорихме надълго и нашироко.
	— И?
	— Според мен той ни покани, за да разбере какво знаем. Може би дори целеше да спечели благоразположението ни, за да го уведомим, в случай че открием нещо.
	— Такъв си е Тони. Свикнал е да има очи и уши навсякъде. Знанието е власт. — Дусет се облегна на стола си. — Въпросът е какво се кани да направи той с това знание.
	— И аз се питам същото — кимна Рей. — Мисля, че ще направи това, което обикновено прави в подобни случаи. Ще си отмъсти. И няма да се спре пред нищо.
	— Явно добре го познаваш — усмихна се Дусет.
	— Познавам този тип хора.
	— Какво означават за Кърк резултатите от анализа? — попитах аз.
	— Не го оневиняват, ако това ме питаш — отвърна Дусет. — Вчера, след като получих предварителните данни и разбрах, че става въпрос за жена, звъннах на Мелиса Моринг и й зададох същия въпрос. Тя призна, че резултатът е смущаващ, но заяви, че няма да свали обвиненията от Форд. Не виждала причина да го прави. Щяла да възрази, че следите от ДНК са по-стари и нямат нищо общо с убийството.
	— Но въпреки това новите улики говорят в полза на Кърк — включи се Никол. — Нали?
	Дусет сви рамене.
	— Това не зависи от моята преценка. А от тази на съдебните заседатели.
	— Вчера звъннах на Корнблат — каза Рей. — Уведомих го за резултатите от анализа. Той е убеден, че това ще реши нещата. Не се съмнява, че ще всее достатъчно съмнение у съдебните заседатели и те ще оправдаят Форд.
	Дусет повдигна вежди.
	— Възможно е. Освен ако не ги настрои срещу себе си. Хората тук не обичат пришълците. Особено когато става въпрос за мазни холивудски типове с костюми за по хиляда долара и ролекси.
	— Предполагам, че си прав — отвърнах аз.
	— Това е желязно правило по тези места.


>	45

	След като приключихме с обяда, Дусет тръгна към полицейското управление, а ние с Рей и Пенкейк се върнахме в хотела. Двамата заявиха, че трябва да поработят по друг случай, свързан с някакво градче край Орландо. Не участвах в това разследване, но знаех, че става дума за присвояване на средства от застрахователна компания. Някой бе източил милиони долари. Пенкейк проверяваше счетоводните документи, а Рей се ровеше в личния живот на двамата основни заподозрени.
	Това означаваше, че няма какво да правя, затова звъннах на Никол. Според нея всичко на снимачната площадка било наред. Снимките вървели по график. Проснах се на леглото и започнах да си играя с бейзболните топки. Подхвърлях ги и ги хващах. Дори замахвах с бухалката няколко пъти, като избягвах лампите и столовете. Прочетох още една глава от наръчника по самоотбрана.
	Но въпреки това не ме свърташе. Трябваше да се захвана с нещо.
	Отидох до Кафе дю Монд, където заварих на смяна Глория. Тъкмо идваше времето й за почивка, затова отидохме до близкия парк. Застанахме край черния парапет от ковано желязо и зареяхме погледи към трите кули на катедралата, които се извисяваха над Джаксън Скуеър. Покрай нас преминаха две двойки туристи в старовремски файтони. Широко отворените им очи и смаяните им изражения ми подсказаха, че това е първото им посещение в Ню Орлиънс. Подобна реакция бе нещо съвсем обикновено. Рекламните брошури и туристическите сайтове не са в състояние да предадат истинската атмосфера на града.
	— Какво има? — попита Глория.
	— Ще ти кажа, но искам да си остане между нас. Поне за момента. Става ли?
	— Звучиш много загадъчно — усмихна се тя.
	— Възможно е.
	— Добре. Гроб съм. — Тя прокара пръсти пред устните си, сякаш закопчаваше цип. — Или предпочиташ да се закълна в нещо.
	— Думата ти е достатъчна.
	Усмивката й се стопи. Тревожни бръчки набраздиха челото й.
	— Какво има? — повтори тя.
	— Нови улики. Открили са ДНК под ноктите на Кристи.
	Раменете на Глория увиснаха леко.
	— Нека позная. Следите не са от Кърк Форд.
	— Точно така. Нещо повече, те са от жена.
	— Не може да бъде!
	Свих рамене.
	— Какво означава това?
	— Тъй като съдебният лекар смята, че пробата е съвсем прясна, това означава, че онази нощ в стаята е имало още някой. И след като Кърк е бил в безсъзнание, той не може да ни каже кой. Истината е, че не помни абсолютно нищо.
	— Това е лудост! — Глория се загледа към улицата, където един жонгльор забавляваше туристите. Погледът й сякаш изгуби фокус, а кокалчетата на пръстите й, стиснали парапета, побеляха. — Защо ми казваш всичко това? Какво искаш?
	— Сещаш ли се за някого… за някое момиче или жена, която би искала да навреди на Кристи?
	— Господи! — поклати глава Глория. — Първо, заподозреният беше мъж. Сега пък е жена. Какво следва? Извънземно?
	— И аз съм объркан като теб — уверих я. — Но ако това ще те успокои донякъде, ченгетата също са объркани. — Поставих ръка на рамото й. — Длъжен съм да те попитам: сещаш ли се за някоя нейна позната?
	Очите й се навлажниха. Тя подсмръкна и избърса нос с опакото на дланта си.
	— Не. Убедена съм, че не е оттук. Никоя от приятелките й… поне от тези, които познавам, не би направила подобно нещо. — Последва ново подсмърчане. — Предполагам, че трябва да очаквам посещение от ченгетата.
	— Възможно е. И не се плаши, но съм сигурен, че ще поискат да дадеш ДНК проба.
	— Мразя иглите!
	— Не го правят по този начин. Използват тампон и вземат малко слюнка.
	— Е, това поне е добра новина.
	Глория се върна на работа, като обеща да ми звънне, ако се сети за някого или нещо. А аз прекосих Френския квартал и се отправих към „Вонс Мотър Уъркс“, където проведох почти същия разговор с Оуен Вон. След като преодоля изненадата си от новината, го попитах дали се сеща за жени, с които Кристи е имала проблеми.
	— Не — отвърна той. — Кристи нямаше проблеми с никого. Нито с мъже, нито с жени. — Оуен прекара пръсти през косата си, за да отметне един кичур, паднал върху челото му. — Всъщност имаше едно момиче, сега си спомням.
	— О!
	— Но това беше отдавна. Още бяхме в гимназията. Санди Лъндън. Падаше си по мен. Опитваше се да ме сваля. Говореше ужасни неща за Кристи. Създаде ни доста проблеми за една-две седмици, но това не се отрази на връзката ни. После двете се сдобриха що-годе. И избягваха тази тема…
	— Някаква представа къде е тази Санди сега?
	— Забременя в последната година от гимназията. Омъжи се. Премести се в Литъл Рок. Чух, че после родила още едно дете.
	— Имаш ли представа дали се е връщала в Ню Орлиънс?
	Оуен се засмя.
	— Ако смяташ, че Санди го е направила, дълбоко грешиш. Тя е дребничка. Метър и петдесет, четиресет и пет кила с мокри дрехи. И е плаха като мишка.
	— Всичко е възможно — свих рамене аз.
	— Не е Санди. Повярвай ми. — Оуен извади цигара от пакета, който държеше в джоба на ризата си, и я запали. — Шантава работа… Да не се окаже, че Кристи е убита от някаква откачалка? Това ще е още по-нелепо!
	Беше прав.
	Следващата ми спирка беше „Рай“. Заведението — нещо средно между ресторант и бар — което Тони Гидри държеше на „Сейнт Ан“. Надявах се да не е там, тъй като исках да говоря с Робърт и Кевин.
	Извадих късмет и открих братята да играят карти на една маса. Дори ми се усмихнаха, когато влязох. Резултат от въздействието на Никол. Очевидно бяха благоразположени към нея след онази вечер, от което и аз имах полза.
	Сякаш за да докаже това, Кевин попита:
	— Къде е Никол?
	— На снимачната площадка.
	— Много яко — отбеляза Робърт.
	Удивително колко рязко се бе променило отношението им към нас след първата ни среща на улицата. Никол определено бе пренасочила тестостерона им от гняв към похот. Не че това ми харесваше, но поне правеше братята по-управляеми.
	— Нещо против да се присъединя към вас за малко? — попитах аз.
	— Заповядай — отвърна Кевин и побутна с крак съседния стол. — Искаш ли бира или нещо друго?
	— Не, благодаря. Исках само да ви задам няколко въпроса.
	Те се спогледаха, след което Робърт хвърли поглед към бара, сякаш за да се увери, че никой не ги подслушва.
	— За какво?
	Както и при разговора ми с Глория, първо ги помолих това, което ще им кажа, да си остане между нас. Те кимнаха и се приведоха напред като заговорници.
	— Открили са чужда ДНК под ноктите на Кристи и тя не е на Кърк Форд. — Те облещиха очи, но не казаха нищо. — Всъщност следите от ДНК принадлежат на жена.
	— Какво?! — извикаха те почти едновременно.
	После Кевин попита:
	— Но как е възможно?
	— Не съм сигурен. Това може да означава, че убиецът не е Кърк, а неизвестна жена.
	— Или че Кърк е имал съучастница — каза Робърт.
	— Или че Кърк е имал съучастница — потвърдих аз. — Не изключвам нито една възможност. Ченгетата смятат, че това ще промени нещата. — Свих рамене и добавих: — И аз споделям мнението им.
	— И какво излиза? — попита Кевин. — Някаква случайна кучка е проникнала в стаята и е убила Кристи?
	— Не е случайна. Не е влязла в стаята погрешка. Не забравяйте, че някой им е дал цигара с кетамин. Някой е искал да изгубят съзнание. Ние трябва да намерим този някой.
	— _Ние?_
	— Разбира се. Предполагам, че искате да откриете истината. Тони също.
	Последва нов поглед към бара и Кевин каза:
	— Знаеш, че това звучи невероятно, нали?
	— Така е — кимнах аз. — Но фактите са си факти. Искам да ви питам дали се сещате за някоя приятелка или колежка на Кристи, която би могла да посегне на живота й?
	Братята се спогледаха. Не казаха нито дума, лицата им не изразяваха никакви емоции. Накрая Робърт поклати глава и отсече:
	— Не.
	— Най-добрите й приятелки бяха Глория и Бети — поясни Кевин. — С Глория работеха заедно в Кафе дю Монд, а с Бети бяха състудентки.
	— Бети Симпсън, която е напуснала университета заради болната си майка?
	— Точно така. И оттогава не се е връщала в града.
	— Разговарях няколко пъти с Глория — казах аз. — Не мисля, че може да е тя.
	— Ние също — отвърна Робърт. — И колкото и да се опитвам, не мога да се сетя за човек — независимо дали мъж или жена — който да иска да навреди на Кристи. Освен за Кърк Форд.
	Кимнах.
	— Както казах, може и той да е убиецът. И просто да се опитва да отклони вниманието ни в грешна посока. Но въпреки това поразпитайте наоколо. Вижте дали няма да изскочи име, което да трябва да проверим.
	Кевин се приведе още по-напред.
	— Тони ни предупреди да не се бъркаме. Беше категоричен.
	Робърт само кимна.
	— Не му казвайте тогава.


>	46

	Никол се върна от снимачната площадка към пет. Аз си лежах и си четях наръчника. Бях стигнал до четиринайсета глава. Навлизах в доста агресивна и опасна материя. Как да чупя кости и да увреждам вътрешни органи. Отдавна бях минал етапа, на който можех само да бръкна с пръст в нечие око.
	— Няма ли да го прочетеш най-после? — попита Никол.
	— Чета бавно.
	— Не е вярно. Виждала съм те как четеш.
	— Онова бяха романи, това си е учебник. От него научавам куп опасни неща.
	— Гледай само да не се нараниш.
	— Много смешно — отвърнах аз и затворих наръчника. — Освен това днес бях доста зает.
	— С какво? Поигра си с топките и бухалката?
	— И това беше много смешно.
	Разказах й за срещите, които бях провел, и как накарах Робърт и Кевин да потърсят в живота на Кристи жени, които биха могли да имат причина да й навредят.
	Тя седна на края на леглото, изслуша ме и заяви:
	— Започваш да ставаш истински детектив.
	Боже опази!


	Тъкмо се намъквах в чифт джинси, когато Рей позвъни. Заяви, че е направил резервация за седем часа в „Мистър Би“, като добави, че Пенкейк ще доведе Софи. Уговорихме се да се срещнем във фоайето и да отидем пеша до бистрото.
	Вечерята мина във ведър дух, а храната, както можеше да се очаква, беше превъзходна. Пихме вино и си говорихме предимно за приятни неща. Пенкейк се развихри и заразказва истории от нашето детство, повечето, разбира се, добре украсени, но затова пък забавни. Софи се смееше със зачервено лице и непрекъснато бършеше сълзите от очите си. Не откъсваше поглед от Пенкейк, явно запленена от чара на голямото момче. Ръцете им непрекъснато се докосваха, прегръщаха се, опипваха се като двойка тийнейджъри. Обичам да виждам Пенкейк в толкова добро настроение. Макар да го тормозя заради това че използва бара ми за офис, досажда на персонала и заговаря клиентите, той всъщност работи много усърдно. Ден и нощ. И никога не се оплаква, когато Рей го товари с какви ли не глупости.
	Не след дълго разговорът се насочи към Кърк Форд. И резултатите от ДНК анализа.
	— И какво, той май се оказа безполезен, а? — попита Никол.
	— Не даде съвпадения, ако това имаш предвид. Поне по отношение на пробата от тъкан, открита под нокътя на Кристи. Съвпадение имаме при близначките, разбира се, но никакво друго.
	— Какво означава това? — попита Никол. — Ако откритата ДНК не съвпада с тази на Кърк, а принадлежи на жена и тази жена не е член на снимачния екип… какво правим?
	— Бих казал, че плуваме срещу течението — каза Рей. — Но Кърк вече е извън опасност, нали?
	— Възможно е. Но от друга страна, чуждата ДНК е само една от многото улики по случая. Прокуратурата все още има силни аргументи: мъртво момиче в заключена стая и заподозрян, който не помни нищо. Много удобно, нали?
	— Удобно? — възкликна Никол. — Но той е бил упоен!
	Рей кимна.
	— И това ще му бъде от полза. Имам предвид, в съдебната зала. Въпросът е кой ги е упоил. Кой е имал достъп до стаята? Или кой притежава нужните умения, за да проникне в нея?
	— Персоналът на хотела? — попитах аз.
	— Няма никакви следи в тази посока. Разговарях с Дусет, преди да тръгнем. Взели са проби от персонала и не са открили съвпадение. — Рей разтри едното си око с юмрук. — И, разбира се, който е влизал в стаята, е използвал картата на Кърк. А не на човек от персонала.
	— Това ни връща в обкръжението на Кристи. Някой, когото тя е познавала, е искал да й навреди.
	Рей почука с пръст по масата.
	— Въпросът е _кой_. И _защо_.
	Забелязах, че по време на този разговор Софи сякаш се затваря в себе си. Отначало се отдръпна леко назад, облегна се на стола си и сведе глава. Заби поглед в дланите си. Като че ли престана да следи разговора. Когато Пенкейк я прегърна и я притегли към себе си, тя го целуна по бузата. Но целувката й бе съвсем бегла. Видя, че я наблюдавам, бързо извърна поглед и отново сведе глава.
	— Какво става? — попитах аз.
	— Какво имаш предвид? — погледна ме Софи.
	— Нещо притеснява ли те?
	— Не. Никак даже.
	Тя погледна Пенкейк и се усмихна. Насилено.
	Сега беше негов ред да се намеси.
	— Добре ли се чувстваш?
	— Малко съм уморена. — Нова неискрена усмивка. — Може би прекалих с виното.
	Не, това не беше отговорът. Знаех, че има още нещо.
	— Сигурна ли си? — попитах аз. — Имам чувството, че нещо те притеснява.
	Софи се огледа. Всички погледи бяха вперени в нея. Дали пък не трябваше да си държа устата затворена? Да не привличам вниманието на останалите към нея. Тя се почувства доста неловко. Накрая въздъхна и каза:
	— Не искам да създавам неприятности на никого, но…
	Рей се приведе напред.
	— Какво има? — попита той. — Можеш да ни кажеш. Каквото и да е, ще си остане между нас.
	Очите на Софи плувнаха в сълзи. Тя ги изтри с опакото на дланта си. Пенкейк се обърна към нея и я погали по бузата.
	— Каквото и да е станало, всичко ще се оправи. Нали аз съм тук?
	Софи се усмихна. Или поне се опита. Но се получи по-скоро гримаса. Овладя сълзите си и каза:
	— Става въпрос за… Тара и Тигън. Те не са идентични близначки.
	— Разбира се, че са — отвърна Никол.
	Софи поклати глава.
	— Не, не са. Те са огледални близначки.
	— Но огледалните също са идентични — обади се Пенкейк. — Те са просто специфичен вид идентични близнаци.
	— Какво означава това? — попита Никол.
	Пенкейк обясни, че обикновено при идентичните близнаци оплодената яйцеклетка извършва първото си деление, след което получените две се разделят и всяка от тях се превръща в зародиш. Затова двата плода имали еднаква ДНК. Това били идентичните близнаци. При огледалните близнаци разделянето ставало по-късно, след още няколко деления на оплодената яйцеклетка. И много често близнаците били огледални образи един на друг.
	— Единият борави по-добре с дясната си ръка, а другият — с лявата — продължи Пенкейк. — Същото се отнася и за лицевата асиметрия, която често се наблюдава при огледални близнаци. Да речем, че устните на единия са извити леко надолу в единия край. Тогава устните на другия ще са извити в противоположната посока.
	— И тяхната ДНК е напълно идентична? — попита Никол.
	— На огледалните ли? Да.
	— Това съответства на резултатите от анализа — отбелязах аз.
	— Разбира се — кимна Пенкейк. — Но има и близнаци, които само изглеждат идентични, а всъщност са двуяйчни. И тяхната ДНК е различна. Нещо повече, има и полуидентични близнаци. При тях яйцеклетката се е разделила на две преди оплождането и всяка половинка е оплодена от различен сперматозоид. Тези близнаци носят една и съща ДНК от майката, но различна ДНК от бащата. Съвпадението между техните ДНК е от порядъка на седемдесет и пет процента.
	— Откъде знаеш всичко това? — учудих се аз.
	Пенкейк ме изгледа снизходително, сякаш му бях задал много, много глупав въпрос. Което си беше самата истина, защото, откакто го познавах, той все си пълнеше главата с каква ли не шантава информация.
	— Аз съм си любознателен — отвърна Пенкейк.
	Погледнах Софи и попитах:
	— Възможно ли е да са полуидентични близначки? Споменавали ли са го някога?
	— Знам само, че винаги са твърдели, че са огледални близначки.
	— Хората често използват този термин — каза Пенкейк — дори когато не е точен в конкретния случай.
	— И как разбра, че не са идентични? — продължих да любопитствам.
	— Това е малката им тайна. Но една вечер… не помня, мисля, че беше преди няколко години… излязохме да пийнем. И Тигън се изпусна. Останах изумена. А после ме заклеха да пазя тайна.
	Погледнах първо Пенкейк, после Рей.
	— И ако те са двуяйчни близначки, които просто си приличат, тяхната ДНК не би трябвало да съвпада, нали?
	— Именно — отвърна Пенкейк. — Както и ако са полуидентични близначки.
	— Какво означава това? — попита Никол.
	— Може би нищо — отвърна Пенкейк. — Ако са идентични или същински огледални близначки, тяхната ДНК ще съвпада.
	— Но ако не са?
	Пенкейк разпери ръце.
	— Тогава… има нещо гнило в Дания.
	— Искаш да кажеш, че са манипулирали пробите? — попита Никол. — Но как? И защо?
	— За да скрият нещо може би — отвърнах аз.
	— Да не искаш да кажеш, че близначките са убили Кристи? — възкликна тя.
	Натам ли отиваха нещата? Близначките? Наистина ли? Но това беше абсурдно! Те боготворяха Кърк! Всъщност… дали?
	— Това е много важно — отбеляза Пенкейк. — Означава, че вероятно са измамили криминалистите. Не че двете не се забавляват, като объркват хората…
	— Но ченгетата? — попита Никол. — Това не е шега. Незаконно е.
	Рей кимна.
	Изведнъж ми хрумна нещо.
	— Помниш ли, когато дадоха пробите? Там, на снимачната площадка.
	— Да — кимна Никол.
	— Тигън беше в кемпера, когато Тара даваше проба.
	— Точно така.
	— А после Тара отиде да я повика.
	— И?
	— Възможно ли е просто да са си разменили тениските и Тара да е дала проба два пъти?
	— От теб ще излезе страхотен сценарист — поклати глава Никол.
	— Благодаря. Но ако се е случило тъкмо това?
	— Струва ми се малко вероятно — обади се Рей. — Но след като не разполагаме с нищо, няма да навреди, ако вземем повторни проби от тях. За всеки случай.
	— Да кажем на Дусет да ги повика отново — предложих аз.
	Рей поклати глава.
	— Предпочитам да действаме по друг начин, за да не ги изплашим. Предполагам, че Дусет ще се съгласи.
	— Трябва да видя снимките, които полицаите са направили — каза Никол.
	— Защо? — попита Рей.
	— Криминалистите взеха не само ДНК, но и отпечатъци от всички жени на снимачната площадка. Освен това направиха снимки. Покажете ми снимките. Ако са се разменили, веднага ще разбера.
	— Можеш ли да ги различиш?
	— Може — потвърдих аз. — Не иска да ми каже как го прави, но може.
	— Да видим снимките и ще ви обясня как ги различавам — обеща Никол.


>	47

	На следващата сутрин се срещнахме с Трой Дусет на паркинга пред криминалистичната лаборатория на полицейското управление на Ню Орлиънс. Намираше се на Лейкхор Драйв в модерния технопарк „Уно“.
	Дусет не беше доволен, че по време на телефонния им разговор Рей отказа да му съобщи каквито и да било подробности.
	— Надявам се да имате основателна причина — предупреди ни той. — Затънал съм до гуша в работа.
	— Не се съмнявай — отвърна Рей и влязохме вътре.
	Рей обясни на Дусет какво трябва да видим и ченгето ни поведе към една лаборатория. Там заварихме чернокож младеж на име Алтън Мак, седнал зад огромен монитор.
	— Можеш ли да ни покажеш снимките от онова снемане на ДНК проби на снимачната площадка? — попита Дусет.
	— Разбира се — кимна Мак. — Какво искате да видите?
	— Тара и Тигън Джеймс.
	Мак затрака по клавиатурата и след няколко секунди на екрана се появиха лицата на близначките, разположени едно до друго. Никол седна пред монитора и впери поглед в изображенията.
	— И на двете снимки е Тара — обяви тя.
	— Сигурна ли си? — попита Дусет.
	— Абсолютно. — Никол се обърна към Мак: — Можете ли да увеличите лявото око?
	Той го направи.
	— А сега и на другата снимка.
	Мак направи и това.
	Никол посочи.
	— Виждате ли кафявото петънце? Ей тук, горе.
	— Да — отвърнах аз.
	— Това е Тара. Тигън няма такова петънце. — Тя се облегна на стола и повтори: — И на двете снимки е Тара.
	— Така ли ги различаваше? — попитах аз. — Благодарение на това петънце?
	Никол кимна, извади телефона от джоба си и започна да търси нещо в снимките.
	— Ето, тук ги снимах в бара онази вечер — каза тя и погледна Мак. — Можете ли да прехвърлите снимките на компютъра?
	— Разбира се.
	Той взе телефона й и копира снимките.
	— А сега увеличете лявото око на всяко момиче.
	Мак го направи, първо на едната, после на другата близначка. Всички го видяхме. От ясно по-ясно. Тара имаше петънце. Тигън нямаше.
	— По дяволите! — възкликна Дусет.
	— Ами отпечатъците? — попита Пенкейк.
	Мак заграка по клавиатурата и разположи двата комплекта отпечатъци един до друг на екрана. Всички вперихме погледи в тях. Никой не продума в продължение на цяла минута.
	— Изглеждат ми напълно еднакви — обадих се най-сетне аз.
	— И на мен — призна Мак, — но за да бъдем сигурни, ще повикам някой специалист.
	След малко той се върна, придружен от млада жена, която представи като Ребека Бусет. Само след минута тя потвърди това, което вече знаехме. Мак й благодари и тя си тръгна.
	— Да разбирам ли, че не сте сравнявали отпечатъците? — обърна се Рей към Дусет.
	— Нямахме причина да го правим. От стаята свалихме стотици отпечатъци и дори успяхме да идентифицираме половината от тях. Повече бяха на служители на хотела. На Кърк и Кристи, на Ебърсол, близначките… Все на хора, които многократно са влизали и излизали от стаята. — Той сви рамене. — И всеки от тях е имал напълно невинна причина да бъде там. — Дусет поклати глава. — До този момент.
	— Какъв е планът? — попита Рей.
	Дусет прокара пръсти през косата си.
	— Предполагам, че мога да ги повикам тук за повторно вземане на проби.
	— Смятам, че е по-добре да действаме предпазливо — каза Рей. — Да не издаваме с какво разполагаме.
	— Така ще е най-добре — кимна Дусет.
	— Можем да го направим веднага — казах аз и кимнах към Никол. — Ще се срещнем с тях в бара, като се върнат в хотела. И ще вземем чашите, които те използват.
	— Това би ни свършило работа — каза Дусет. — Стига да се справите.
	— Никакъв проблем — отвърна Никол.
	— Ще звънна на Софи — каза Пенкейк. — Ще й кажа, че ще ходим в бара, и ще я помоля да покани близначките.
	— Коя е Софи? — попита Дусет.
	— Гримьорката на филма — отвърна Пенкейк. — С тях е още от първата серия. Близка приятелка е на близначките. Тя ни каза, че Тара и Тигън не са идентични близначки.
	— Ами ако се разприказва?
	Пенкейк поклати глава.
	— Няма. Снощи, след като се върнахме в стаята ми, подчертах колко важно е да запазим това в тайна. Не се наложи да я убеждавам дълго. Тя не иска да привлича излишно внимание.
	Дусет кимна.
	— Надявам се да се получи.
	— Позволете да ви задам един въпрос — казах аз.
	Всички ме погледнаха.
	— Ами ако се окажат идентични близначки? Или, както каза Пенкейк снощи, същински огледални близначки. Няма ли тяхната ДНК да съвпада?
	— Да — кимна Мак.
	— Но ако тяхната ДНК е различна, какво ще означава това за нас?
	— Ще означава, че не сме помръднали и на милиметър — отвърна Дусет.
	— Искаш да кажеш, че те може просто да са се пошегували с криминалистите? — възкликна Никол.
	— В такъв случай сами са си създали проблем. Опит за манипулация на улики.
	— Но ако Тигън се окаже с различна ДНК — продължих аз — и тя съвпадне с намерената под нокътя на Кристи, звездното момиче ще се сблъска с много сериозен проблем.
	— Меко казано — отвърна Дусет.
	— Не разбирам — обади се Никол. — Ако смятаме, че близначките са го направили, големият въпрос е _защо_. Какъв мотив биха могли да имат?
	— Ревност? — предположи Рей. — Ревността винаги е добър мотив.
	— Но защо ще ревнуват от Кристи? — попита Никол. — Защо да я убиват и да прехвърлят вината върху Кърк? Те го обичат. — Тя ме погледна. — В това няма никаква логика.
	— Може между тях и Кърк да се е случило нещо, за което не подозираш — отвърнах аз.
	— Например?
	— Не знам — поклатих глава аз.
	— Независимо от мотива трябва да насочим вниманието си към Тара и Тигън — каза Рей. — Има някаква интрига, която още не сме открили.
	И тогава ми хрумна нещо.
	— Помните ли какво каза Дрипата? За случайните клиенти, които са го търсили напоследък.
	— Какво? — попита Пенкейк.
	— Спомни си, че е продал кетамин на две момичета.
	Описа ги като колежанки. При това хубави.
	— Но той не каза ли, че са били с къси черни коси?
	— Може да са се дегизирали.


>	48

	След като се върнахме в хотела, отидохме до „Дикейтър“, за да потърсим Дрипата. Заварихме трима пожарникари да мият камиона си пред пожарната. Огледахме набързо съседната уличка, но от Джими Уокър нямаше и следа.
	— Да сте виждали Дрипата? — попитах един от пожарникарите.
	— Скрива се някъде, щом ни види — отвърна ми той. — Защо го търсите?
	— Трябва да му зададем няколко въпроса.
	— Жалко. Надявах се да го гръмнете.
	— О!
	— Всички знаем с какво се занимава. И се дразним, че го прави тук, пред пожарната. Арогантен копелдак!
	— Защо не подадете сигнал до полицията? Защо не го арестуват?
	— Бог ми е свидетел, че сме опитвали, при това неведнъж — засмя се той. — Проблемът е, че той е много хлъзгав тип. Винаги е на една крачка пред ченгетата — обясни мъжът и изтри ръце в сива кърпа. Кимна към улицата и добави: — Потърсете го на „Биенвил“. Обикновено отива там, когато ни види.
	Точно там открихме Дрипата. Приближихме тъкмо когато разменяше нещо с двама младежи, които ни видяха и се отдалечиха с бързи крачки. Предприемаческият дух никога не спи.
	— Какво ви е притрябвало сега? — възкликна той.
	Забелязах, че отстъпи колкото се може по-далече от Пенкейк. Но без да побегне. Забелязах също, че погледът му пробяга по Никол. Което ме подразни. Много.
	— Имаме един въпрос — казах му.
	— Аз пък нямам отговор.
	Пенкейк скръсти ръце на гърдите си.
	— Искаш ли да повторим упражнението, отрепко?
	Дрипата отстъпи няколко крачки назад.
	— Ще го направя с удоволствие — продължи Пенкейк.
	— По дяволите! Не можете да идвате тук и да ме блъскате!
	— Можем, Джими, можем — отвърна Рей.
	Използва истинското му име и това ми се стори добър ход.
	Дрипата се озърна през рамо. Вероятно се чудеше дали да не побегне. Вместо това обаче попита:
	— Какво искате?
	— Онзи ден ни разказа за част от твоите клиенти. За онези, които не са от редовните.
	— И?
	— Спомена две млади дами.
	— Да?
	Никол извади телефона си и го поднесе към него. Показа му снимка на близначките.
	— Те ли бяха?
	Дрипата погледна дисплея.
	— Не, нали ви казах, че онези бяха с черни коси. А тези са руси като теб — усмихна се той на Никол.
	Искаше ми се да приложа на практика върху него поне няколко глави от наръчника по самоотбрана. Може би онази, посветена на увреждането на вътрешните органи.
	— Не обръщай внимание на цвета — каза Никол. — Разгледай ги хубаво. Представи си ги с къси черни коси. — И тя му подаде отново телефона.
	Дрипата погледна снимката. Едва-едва. Защото очите му все се извъртаха към гърдите на Никол. Накрая сви рамене.
	— Възможно е. Но… може да са те, а може и да не са. Носеха големи слънчеви очила. — Дрипата ме погледна и заяви: — Но аз вече ви го казах.
	— Това означава ли, че не можеш да дадеш ясен отговор? — попитах го аз.
	— Означава, нали ви казах.
	Да, главата, посветена на увреждането на вътрешните органи. Определено.


>	49

	Срещата за по едно питие в бара се превърна в същинско парти. Щом Ебърсол разбра, че се събираме в „Карусел“, взе нещата в свои ръце. Заяви, че той черпи. Нещо като празненство по случай оправдаването на Кърк Форд. Опитах се да му обясня, че Кърк съвсем не е оправдан, но той не ми обърна никакво внимание. Последните новини от разследването бяха размътили здравия му разум — имах чувството, че зениците на очите му присветват като доларови знаци. Та нали златната му кокошка нямаше да влезе зад решетките до края на живота си! Как ли щеше да реагира, ако се окажеше, че близначките са замесени в убийството на Кристи? Това нямаше ли да му се отрази също толкова пагубно?
	По график на следващия ден нямаше снимки. Малко почивка за екипа, но вероятно не и за Ебърсол. Той щеше да седне в компанията на оператора и монтажиста и да прегледа с тях целия заснет материал. За да прецени дали някоя сцена не трябва да бъде заснета повторно. След което предстоеше още една седмица снимки и… край. После екипът щеше да се върне в Ел Ей.
	Ебърсол ни забавляваше всички с истории от Холивуд. Под „всички“ имам предвид мен и Никол, Рей, Пенкейк, Софи, Кърк, близначките и един наш „фалшив“ приятел от Алабама. Въпросният „приятел“ бе всъщност Алтън Мак. Дусет бе помолил — дали пък не бе настоял? — да включим Мак във вземането на ДНК проби от Тара и Тигън. „За да бъде всичко както трябва“ бяха точните му думи. Представихме Мак като гимназиален учител от Мобайл и никой не се учуди. А и защо да не ни повярват? Той наистина приличаше на учител. И беше умен. Да не говорим, че играеше ролята си без грешка. Дори носеше чанта, за която заяви, че е пълна с контролни работи. А всъщност в нея носеше нещо като походен набор от пособия, включително пликчета за улики.
	Софи бе потисната. Смееше се, въртеше се около Пенкейк, но не го правеше естествено. Не че проблемът беше в Пенкейк; явно случилото се през последните часове бе помрачило настроението й. Вероятно смяташе, че е предала приятелките си. Което в известен смисъл бе точно така.
	Близначките бяха на другия полюс. В прекрасно настроение, досущ като Ебърсол. Сякаш новината, че ДНК пробите, взети на снимачната площадка, не са дали резултат, бе прогонила черните облаци, събрали се над главата на Кърк Форд. И тъй като следващият ден бе свободен от снимки, двете обсъждаха магазините, които трябва да посетят, за да наваксат с шопинга. Държаха се като най-обикновени млади жени. Весели, игриви, невинни. А дали бяха такива?
	Трудно ми бе да осмисля вероятността те да са убийци. Ако бяха такива, то не ставаше въпрос за обикновени убийци, а за социопатки. Защото бяха планирали всичко. В най-големи подробности. Бяха купили кетамина, бяха проникнали в стаята на Кърк, да не говорим, че бяха отнели живота на едно съвсем невинно момиче. Възможно ли бе наистина да са го направили? И защо? Това беше големият въпрос.
	Нима зеленоокото чудовище на ревността бе замъглило здравия им разум? Нима Кристи бе навлязла в територия, която някоя от близначките бе обявила за своя? Бог ми е свидетел, че не бях забелязал подобно нещо. Имам предвид, намеци за връзка между Кърк и някоя от близначките… или и двете. Припомних си всяка дума, която бяха изрекли те и Кърк, припомних си всяка тяхна среща, на която бях присъствал, и не открих нищо. Абсолютно нищо. Дори най-бегъл намек.
	Откъснах се от тези мисли, когато Ебърсол почука с лъжица по чашата си с шампанско, вдигна я и обяви, че Кърк бил „напълно оневинен“. Близначките започнаха да ръкопляскат и да се кикотят силно. Кърк просто кимна и измърмори някаква благодарност. Моето впечатление? Той изобщо не се чувстваше „напълно оневинен“. В края на краищата прокуратурата не бе снела обвиненията, дори не бе разкрила публично новината за откритата чужда ДНК. А това означаваше, че Кърк си остава основният заподозрян.
	Близначките харесаха Мак. Дори започнаха да флиртуват с него, поканиха го да седне между тях, започнаха да му задават разни въпроси, да го докосват по ръцете, да се смеят на шегите му… По всичко изглеждаше, че Мак също се забавлява. И то много. Надявах се да не забрави защо е тук. Не заради дълбоките деколтета на близначките, а заради нещо съвсем друго. На мен също ми бе трудно да не ги зяпам, а седях точно срещу тях. Забелязах, че Мак стиска куфарчето между краката си.
	Поне вече можех да ги различавам. Благодарение на Никол, разбира се. Тя ми подсказа, че блузата на Тара е черна, докато тази на Тигън е с цвят на праскова. Знаех как го прави — благодарение на онова кафяво петънце в окото на Тара, но от мястото, на което седях, не можех да го видя. Бях прекалено далече. Притеснявах се да не би празничната атмосфера да затрудни изпълнението на задачата ни и дори да го направи невъзможно. Мак обаче изглеждаше спокоен и безгрижен. Сякаш бе убеден, че настъпи ли подходящият момент да вземе чашите на близначките, хаосът наоколо ще му помогне.
	Така и стана.
	Тигън се изправи, пресуши чашата си с шампанско и я остави на масата.
	— Трябва да отида до тоалетната.
	Тара се изправи и също допи шампанското си.
	— Ще дойда с теб. — После погледна към Мак и добави: — Очаквам, когато се върнем, да заварим чашите ни пълни.
	След което се засмя и двете със сестра й ни обърнаха гръб.
	Никога не съм разбирал защо жените не могат да ходят до тоалетната сами. Или поне така изглежда. Все ходят по двойки, по тройки. Сигурно за да обсъждат мъжете в компанията, без никой да ги чуе. Мъжете, разбира се, правят същото.
	Този път това ни бе от полза.
	Мак ми кимна. Ебърсол седеше отсреща. Изправих се и се протегнах, след което заобиколих масата и застанах между тях двамата. Попитах Ебърсол нещо глупаво, колко дни остават до края на снимките например. Той ми обясни най-подробно сцените, които трябваше да заснеме, но аз не му обръщах внимание. Надявах се, че не вижда какво прави Мак зад гърба ми. Това очевидно бе така, защото Ебърсол не реагира по никакъв начин. Когато се обърнах, Мак си седеше невинно, а от двете чаши нямаше и следа.
	Повиках сервитьорката. Когато дойде при нас, поръчах нова бутилка шампанско и я помолих да донесе нови чаши за всички. Разбира се, отвърна ми тя. Когато близначките се върнаха, ги очакваха две нови чаши, пълни с шампанско.
	Тигън повдигна своята и я поднесе към Мак.
	— Страхотен си!
	Мак остана с нас още двайсетина минути, след което се извини, че трябва да ни напусне. Имал уговорка за вечеря. Близначките се нацупиха игриво, прегърнаха го и го целунаха на раздяла.
	Мисията изпълнена.
	Аз обаче исках да свърша още нещо.
	Не след дълго Кърк отиде до тоалетната. След минута-две и аз излязох. Изчаках го в коридора и го пресрещнах, преди да влезе в бара.
	— Мога ли да те попитам нещо? — казах аз.
	— Разбира се.
	Озърнах се. Към нас гледаха няколко души, но без да ни обръщат особено внимание. Предполагам, че Кърк бе свикнал с това, защото не му направи впечатление.
	— Да излезем навън.
	— О! Това вече звучи загадъчно.
	Когато се озовахме на улицата, казах:
	— Няма нищо загадъчно. Исках да те попитам за близначките. За теб и близначките.
	Нима по лицето му пробяга сянка на неловкост или само така ми се стори?
	— Какво за нас?
	— Познавате се отдавна.
	— Да, от самото начало на поредицата — усмихна се той. — Тогава бяха хлапета. На петнайсет мисля… или на шестнайсет.
	— Прилагаха ли към теб обичайните си номера… да се разменят и всичко останало?
	— Непрекъснато — засмя се Кърк и поклати глава. — Всеки път, когато си въобразявах, че съм успял да ги различа, се оказваше, че греша. А те обичаха да си правят шеги с мен.
	— И с всички останали, както виждам.
	— Да, това определено ги забавлява.
	— Имал ли си някакви проблеми с тях?
	— Например?
	— Каквито и да било. Спорове, скандали, конфликти през годините?
	— Не. Случвало се е да не сме на едно мнение относно някой диалог или сцена, но бих го нарекъл творчески разногласия. Все дреболии, а и в крайна сметка не ние решаваме подобни неща. Всичко зависи от Ебърсол.
	Изчаках да се разминем със случайна двойка минувачи. Жената погледна Кърк, хвана мъжа за ръката, прошепна му нещо и се обърна назад. Мъжът продължи да върви, без да погледне към нас. Или не се интересуваше от Кърк, или бе добре възпитан.
	— Имало ли е нещо между вас?
	Кърк се поколеба.
	— Не. — Поколеба се отново и попита: — Защо те интересува?
	Засмях се. Опитах се отговорът ми да прозвучи небрежно.
	— Ние сме мъже все пак, те са толкова привлекателни, а ти се славиш като… как да кажа…
	— Сваляч? Опасявам се, че това е самата истина. Не мога да го отрека.
	— Предполагам, че от една холивудска знаменитост се очаква да се държи по този начин.
	— Това е част от работата. От самата същност на звездната лига.
	— Това означава ли, че ти харесва?
	— Не просто ми харесва, направо го обожавам. Всеки на мое място би постъпил като мен.
	— Но никога с Тара и Тигън?
	Кърк Форд се намръщи леко.
	— Защо питаш? Да не би някой да е подхвърлил нещо?
	— Не точно.
	— Не точно? Какво означава това?
	— Не, никой не е казвал нищо. Просто имам чувството, че те си падат по теб.
	— Така е — засмя се той. — Както и аз по тях. Може би ако ги бях срещнал по-късно… или ако не играехме заедно в поредицата… тогава може би. Но все още ги възприемам като хлапета. Свежи и невинни.
	Невинни? Дали? Ами той? Беше ли Кърк невинен?


>	50

	— Какво означава „странно“? — попита Тони.
	Беше се върнал в „Мезон Марле“. Мелиса Моринг се бе сгушила в прегръдките му. Двамата се бяха излегнали на спалнята и разговорът им се върна към разследването.
	— Необичайно. Подозрително…
	— Знам какво означава „странно“. Но не и в конкретния контекст.
	— Нещо, свързано с ДНК. Пробите, взети от сестрите, близначките… Тара и Тигън Джеймс… не са наред.
	— Как така? Защо не са наред?
	Мелиса се подпря на лакът.
	— Ти имаш връзки в криминалистичната лаборатория, не аз.
	— Но ти си заместник областен прокурор. Не би ли трябвало да получаваш подобна информация?
	— Лабораторията не е подчинена на прокуратурата. Част от информацията наистина получавам по официални канали. Но друга част достига до мен благодарение на слухове, намеци, случайно изтървани думи. Понякога отнема дни, дори седмици.
	— Знам.
	— Защо ми вадиш душата тогава?
	— Че прокурорите имат ли душа?
	Тя се засмя, прегърна го и го целуна.
	— Ще останеш ли довечера, или да се прибирам у дома?
	— Трябва да проверя някои неща. Но мога да взема вино и сирена и да се върна по-късно. Какво ще кажеш?
	— Устройва ме. Вземи и от онова чудесно свинско филе… капоколо.
	— Непременно.
	Тя се протегна, след което седна в леглото.
	— Ще взема душ и ще поработя, докато се върнеш.
	Тони звънна на Рубен, облече се, слезе долу и се качи в лимузината. Рубен шофираше, а Джони седеше отзад с него.
	— Накъде? — попита Рубен.
	— В моя офис.
	Десет минути по-късно тримата влязоха в „Рай“. Робърт и Кевин бяха там и дори работеха. Е, всъщност стояха зад бара.
	— Какво става? — попита Кевин.
	— Нищо — подмина го Тони и влезе в офиса си.
	Рубен и Джони го последваха.
	Тони позвъни на своя човек в криминалистичната лаборатория.
	— Какво става с онези проби на ДНК?
	— Изглежда, че двете момичета… близначките… са манипулирали своите проби. Разменили са се или нещо подобно. Така поне чух.
	— И защо им е да го правят?
	— А защо човек се опитва да манипулира уликите?
	Тони разтри с юмрук едното си око.
	— Защото иска да скрие нещо.
	— Именно.
	— Въпросът е _какво_.
	— Мога да кажа само, че Дусет ги проверява усърдно.
	— Може би и аз трябва да го направя. Благодаря — каза Тони и затвори. — Добре, искам вие двамата да се превърнете в сянка на близначките. Тара и Тигън Джеймс. Искам да следите всяка тяхна крачка.
	— Дадено — отвърна Рубен.
	— И бъдете готови да ги отвлечете, ако ви кажа.
	— Смяташ ли, че са замесени в убийството на Кристи?
	— Ченгетата смятат така.
	— Леле! — възкликна Джони. — Това променя нещата. Как си го обясняваш?
	— Възможно е да са ревнували от Кристи. Смятали са Кърк Форд за своя собственост, преди тя да се появи.
	— Не му е било за пръв път. Поне ако съдим от информацията, с която разполагаме.
	— Имам чувството, че нещата между Форд и Кристи са били по-сериозни от обичайните му флиртове.
	— Кристи беше специална — каза Джони.
	— Да, така е. — Тони се облегна на стола и разтри едното си слепоочие. — Ето защо който и да го е направил, няма да се измъкне.
	— Смяташ, че на полицията не може да се разчита? — попита Рубен.
	— Точно това смятам.


>	51

	След края на партито в бара двамата с Никол седнахме в „Криоло“, ресторанта на „Монтелион“. Изискан, елегантен и много по-тих от бара. Пенкейк и Софи се присъединиха към нас. Рей заяви, че има работа и ще си поръча вечеря в стаята. Подозирам, че му беше писнало да гледа как Пенкейк се умилква около Софи като кученце. Може и да греша, но все ми се струва, че Рей е лишен от онези гени, които отговарят за чувства от рода на топлота, сърдечност и прочее. Флиртът на Пенкейк със Софи ми напомни за връзката му с Джил Ханкс в гимназията. Тя бе мажоретка, а той — звездата на футболния отбор. Струваше ми се съвсем естествено, дори неизбежно да станат гаджета. Отначало Пенкейк беше хлътнал до уши като сега. Джил също. Но с течение на времето връзката им се изчерпа и още преди да завършим, всеки от тях бе поел в различна посока.
	Когато сервитьорката ни се появи, Софи си поръча скариди с гъби, лук и млечен сос, а Пенкейк — телешка пържола и за предястие свинско шкембе с лют царевичен хляб. Аз си взех сафрид на скара, докато Никол се спря на стриди на грил, като добави, че и аз трябва да си поръчам от тях.
	— Защо? — попитах я.
	— Може да ти се отразят добре. Имам големи планове за теб тази вечер.
	Софи се засмя и подхвърли, че и Пенкейк трябва да си поръча стриди. Аз обаче отказах, като заявих, че мога да мина и без тях.
	— Много си самоуверен — възкликна Никол.
	— Естествено.
	— Естествено? Просиш си похвала.
	— Да си прося? Та аз съм Джейк Жребеца!
	— Разбира се, разбира се — потупа ме тя по ръката.
	— Оплакваш ли се? — попитах аз.
	— Ни най-малко — отвърна Никол и ме целуна.
	Храната бе великолепна, продължихме с шампанско, защото не искахме да смесваме алкохола насред толкова приятна вечер. Не бях сигурен, че ще ми се отрази зле, но защо да изкушавам съдбата? Особено след като ме очакваха „големи планове“.
	Разговорът, който вървеше леко и засягаше предимно неангажиращи теми, постепенно се насочи към събитията от изминалия ден. Софи се чувстваше виновна, че „подло е изпортила“ близначките, но аз я уверих, че постъпката й в никакъв случай не може да бъде наречена „подла“.
	— На мен така ми изглежда — отвърна тя.
	— Не е същото — обади се Пенкейк и я прегърна през раменете. — Ти просто ни предостави улика.
	Тя само сви рамене. Той я придърпа към себе си и я целуна по челото.
	— Постъпи правилно. Ако Тара и Тигън са замесени, трябва да разберем. Ако Кърк е невинен, трябва да разберем и това.
	— Не мога да си представя, че Тара и Тигън имат нещо общо — каза Софи. — И през ум не ми минава.
	— Знаем само, че са манипулирали пробите — обадих се аз. — И нямаме представа защо са го направили.
	— Възможно ли е просто да са се пошегували? Непрекъснато го правят.
	— Не мисля, че да скроиш подобен номер на полицията е добра идея.
	— Сигурно си прав — призна Софи.
	— Утре ще знаем повече — казах аз. — Дусет обеща да получи предварителните резултати до обед.
	Когато се върнахме в стаята, „големите планове“ на Никол се оказаха наистина големи. Дори повече от големи. Тя беше във вихъра си. Обожавам, когато това се случва.


	На следващата сутрин се събудих уморен и схванат. Всичко ме болеше — раменете, гърбът, краката… Главата също. Тя — в резултат на многото алкохол, останалото — по вина на Никол.
	Пропуснахме закуската, като се задоволихме с кафе и разходка край реката. Онези от групата по тай-чи бяха отново там, както и влекачите, които теглеха шлепове по реката.
	След като взехме душ и се преоблякохме, отидохме на обяд с Рей и Пенкейк в „Кухнята на мама“. Минаваше един часът. После, докато вървяхме пеша към хотела, Дусет звънна на Рей и попита къде сме. Рей му обясни и ченгето отвърна, че ще ни чака в „Монтелион“. Когато пристигнахме, го заварихме във фоайето да разговаря по телефона. Видя ни, затвори и пъхна телефона в джоба на сакото си.
	— Да разбирам ли, че вече си получил резултатите? — попита Рей.
	Дусет кимна. Огледа фоайето и посочи към входната врата.
	— Да излезем навън.
	Когато се озовахме на улицата, той каза:
	— Софи беше права. Пробите на близначките не съвпадат. Но тази на Тигън съвпада с образеца, взет изпод нокътя на Кристи.
	Рей подсвирна.
	— Тя ли е убила Кристи? — възкликна Никол с широко облещени очи.
	— Не е задължително — отвърна Дусет. — Това означава просто, че нейната ДНК е открита на местопрестъплението. Обяснението за това може да е съвсем невинно.
	— Например? — попитах аз.
	Дусет огледа разсеяно улицата.
	— Всъщност не се сещам за невинно обяснение. Но те могат да ни кажат нещо, на което да повярваме. — Погледът му се върна на нас. — Някаква представа къде мога да ги открия?
	— Отидоха на пазар — каза Пенкейк. — Заедно със Софи.
	— По кое време?
	— Към десет и половина.
	— Къде?
	— Излязоха пеша — отвърна Пенкейк. — И доколкото видях, тръгнаха натам. — Той кимна към Роял Стрийт.
	— Едва ли ще е трудно да ги открием — отбелязах аз.
	— Ще изпратя един патрул — каза Дусет и пак извади телефона си.
	Трийсет минути по-късно все още нямахме резултат. И тогава мобилният на Пенкейк звънна. Той вдигна, слуша в продължение на минута, след което заяви:
	— Идваме веднага. Не мърдай оттам. — Затвори и се обърна към нас: — Беше Софи. Близначките са изчезнали.


>	52

	Открихме Софи на Роял Стрийт, точно пред стаичката на Мадам Тереза. Вратата бе затворена и предположих, че гадателката се е усамотила вътре с някой лековерен турист, за да изкара още четиресет долара. Изведнъж в главата ми изскочиха нейните думи: „Той обаче не го е направил. Те са го направили. Не той“.
	Погледнах Никол. Очевидно и тя си мислеше за същото, тъй като гледаше към вратата на Мадам Тереза.
	— Какво се случи? — попита Дусет.
	Софи беше в шок. Пръстите й трепереха, долната й устна също. Очите й плуваха в сълзи, дишането й бе учестено.
	— Бях тук — посочи тя съседния антикварен магазин, — а те бяха ей там. — Софи ни показа отсрещния тротоар. — Видях през витрината как ги качват насила в една черна лимузина.
	— Насила? Кой? — попитах аз.
	— Нямам представа. Някакъв едър гаден тип. Мисля, че беше въоръжен.
	Джони Хъбърт. Една от мутрите на Тони. Несъмнено.
	— Не видях шофьора — продължи Софи, — но колата потегли веднага щом близначките се озоваха вътре. И тръгна натам. — Тя посочи нагоре по Роял Стрийт. — Зави надясно и изчезна.
	— Кога се случи това? — попитах аз.
	— Току-що. Миг преди да ви звънна.
	— По дяволите! — възкликна Дусет. — Тони да не се е побъркал?
	— Така изглежда — каза Рей.
	Той извади телефона си, прелисти списъка с контактите и набра някакъв номер. Включи на високоговорител, за да можем всички да го чуем.
	Тони отговори след две позвънявания.
	— Рей Лонгли — представи се Рей.
	— Здрасти, Рей, какво има? — попита Тони. Звучеше съвсем спокойно.
	— Пусни ги — каза Рей.
	— Какво? Кого?
	— Много добре знаеш кого.
	— Боя се, че не те разбирам.
	— Чуй ме, Тони. Това е голяма грешка. Нямаш представа колко голяма.
	— Мислех, че сме приятели — отвърна Тони.
	— Очевидно не. Трябва да поговорим.
	— Днес съм зает. Може би утре.
	— А може би днес. Може би сега.
	— Невъзможно.
	— Не ме карай да пусна хората си по петите ти — каза Рей.
	— Обясних ти вече. Нямам никаква представа за какво говориш, но ако искаш да поговорим като зрели мъже, обади ми се по-късно — отвърна Тони и затвори.
	Рей поклати глава.
	— Някои хора не могат да се променят. — Погледна Дусет и попита: — Някаква представа къде може да ги е отвел?
	— Не и в някой свой клуб. Би било прекалено рисковано.
	— Тогава къде?
	Дусет се поколеба.
	— Не знам.
	— Отвличането означава, че е разбрал за резултатите от ДНК анализа — отбеляза Рей. — Несъмнено.
	— Разбира се — съгласи се Дусет. — Нищо чудно да е научил преди мен.
	— Няма да чака съда — казах аз. — Сам ще се погрижи за всичко.
	— Така прави обикновено.
	— Трябва да ги намерим — обади се Никол.
	— Имам предложение — казах аз и погледнах към Рей. — Да започнем с Дрипата.
	— Добра идея.
	Обърнах се към Никол:
	— Двете със Софи се приберете в хотела. Не излизайте оттам.
	Никол кимна. Очаквах да възрази, но тя явно бе разбрала колко сериозно е положението. Хвана Софи за ръка и двете тръгнаха по Роял Стрийт.
	Открихме Дрипата там, където очаквахме да го намерим. В неговата уличка. Говореше по телефона. Облещи очи, като ни видя. Пенкейк буквално се втурна към него. Дрипата отстъпи крачка назад, но Пенкейк го блъсна в гърдите. Въздухът мигом напусна тялото му и той се преви на две. Пенкейк опря длан в гръдната му кост и го залепи за бетонната стена. С другата си ръка дръпна телефона, който падна на тротоара и се счупи.
	— Ей, човече!
	— Какво „ей“? Голяма работа! — отвърна Пенкейк. — Само ще ти зададем няколко въпроса.
	— Майната ти!
	Грешен отговор.
	Юмрукът на Пенкейк се заби в стомаха на Дрипата. Наркопласьорът се просна на улицата, останал без дъх. Пенкейк го сграбчи за тениската и го вдигна. Дрипата приличаше на кукла на конци, увиснала във въздуха.
	— Готов ли си да говориш, или да ти счупя нещо?
	Дрипата едва успя да изрече на пресекулки:
	— Ка… какво ис… каш?
	Бях впечатлен от факта, че Трой Дусет стоеше настрани и не ни попречи нито за миг. Явно и той нямаше високо мнение за Дрипата. Или пък изпитваше искрено възхищение от методите на Пенкейк. Едва сега попита:
	— Къде е Тони Гидри?
	— Откъде, по дяволите, мога да знам?
	— В коя дупка се свира, когато не иска никой да го безпокои?
	— Може би в „Рай“.
	— Помисли си пак — посъветва го Рей.
	Ръката на Пенкейк се стовари върху гърдите на Дрипата и пак го прикова към стената.
	— Чуй ме внимателно, нищожество! Започни да говориш или ще ти вкарам зъбите в белия дроб! Тони е отвлякъл двама души. Къде може да ги е отвел?
	Очите на Дрипата се насълзиха от силния удар на Пенкейк. Пое си дъх с усилие и отговори:
	— Откъде да знам? Представа си нямам какви ги върши Тони!
	Явно казваше истината. Само след още няколко въпроса стана ясно, че няма да научим нищо повече от него. Пенкейк го пусна, той се олюля и преви. Дишаше тежко. Имах чувството, че ще се просне на земята. Ще припадне. Ще започне да храчи кръв. Вместо това той попита:
	— Ами телефонът ми?
	— Изпрати ми сметката — отвърна му Пенкейк и си тръгнахме.
	Следващата ни спирка бе домът на Джу Джу. Там разговорът протече далеч по-любезно. Все пак Джу Джу разполагаше с две въоръжени отрепки. И за разлика от Дрипата не се плашеше лесно. Джу Джу изобщо не се притесни и не ни каза абсолютно нищо. Непрекъснато повтаряше, че не знае за какво става въпрос и няма представа къде е Тони, а дори да знаел, нямало да ни каже. Накрая посъветва Дусет да извади заповед за обиск, ако възнамерява да си вре носа в работите на Тони.
	Последна спирка: „Рай“.
	Не заварихме там нито Тони, нито горилите му, но затова пък Робърт и Кевин бяха вътре. Не останаха очаровани от появата ни. Дори бих казал, че изглеждаха уплашени.
	Явно знаеха какво става. Несъмнено.
	— Искам да ви задам няколко въпроса — започна Дусет.
	Братята се спогледаха и Робърт каза:
	— За какво?
	— Подозирам, че знаете.
	Робърт се поколеба, погледна първо брат си, после се озърна из заведението. Направих същото. Край бара стояха десетина души, а два пъти повече се бяха настанили край масите.
	— Да излезем навън — предложих аз. — Няма ли да е по-добре?
	Последва ново колебание и накрая кимване.
	Когато излязохме на паркинга, продължихме разговора с братята. Но първо изчакахме две млади жени да се качат в колата си, а едната — да оправи грима и косата си в огледалото. Стори ми се цяла вечност, но накрая тя запали двигателя и потегли.
	— Къде е чичо ви? — попита Дусет.
	Робърт отново погледна брат си.
	— Не знаем.
	Пенкейк пристъпи напред. Рей протегна ръка и го спря.
	— Чуйте ме — каза Рей. — Тони отвлече близначките Джеймс. От улицата посред бял ден.
	Кевин поклати глава.
	— Нямам представа за какво говорите.
	— За Тара и Тигън Джеймс. Тони ги отвлече.
	Робърт изглеждаше объркан.
	— Защо му е да ги отвлича?
	— Защото смята, че са замесени в убийството на Кристи.
	— Така ли е? — попита Кевин.
	— Не става въпрос за това. А за отвличането.
	— Не знаем нищо — настоя Робърт.
	— Но познавате чичо си. Въпросът ми е къде би могъл да ги отведе.
	Робърт го гледаше и мълчеше.
	Рей пристъпи напред и впери очи в него.
	— Искате ли да се забъркате в подобна история? Искате ли да попаднете зад решетките заради Тони?
	Робърт изглеждаше уплашен, но продължаваше да мълчи.
	Сякаш мозъкът му не бе в състояние да обработи информацията и да вземе някакво решение.
	— Тони се издъни — продължи Рей. — И то здравата. Предлагам да започнете да говорите, ако не искате да се натопите в тази каша.
	Робърт пое дълбоко дъх.
	— Не знаем нищо за отвличането.
	Рей се отдръпна назад и погледна Пенкейк.
	— Твои са.
	Пенкейк се усмихна и пристъпи към братята.
	— Чакай малко — каза Робърт и вдигна ръце в опит да се защити. — Чакай малко!
	— Чакам — отвърна Рей.
	— Тони има къща на брега на езерото Пончартрейн.
	— Къде?
	— На около час оттук.
	— Това не ни помага особено — отвърнах аз, извадих телефона си и отворих приложение с карти. — Покажи ми — казах и му подадох телефона.
	Робърт го взе, но не го погледна. Явно обмисляше възможните си ходове и търсеше начин да избегне всичко това.
	— Действай — подкани го Пенкейк.
	Робърт започна да мести картата по дисплея, да увеличава, да смалява изображението, докато най-после откри мястото, разположено северозападно от града.
	— Тук.
	— Видя ли, не беше трудно — казах аз.
	Огледах картата, а Рей надничаше през рамото ми. На дисплея се виждаше къща, разположена на брега на тесен блатист залив. На север от нея минаваше път, който се виеше между ниски дървета и стигаше до застлан с чакъл паркинг зад къщата. На брега имаше малък хангар за лодки и къс дървен кей. Намалих изображението. До най-близката къща имаше поне осемстотин метра нагоре по пътя. Протегнах телефона към Дусет.
	— Знаеш ли къде е това?
	Той го взе и разгледа внимателно изображението.
	— Разбира се. — Проследи с пръст някаква река. — Това е Лакомб Байю. Северно от Пончартрейн е. Недалече от Слидел.
	Дусет се обърна към Робърт и Кевин:
	— Ето каква сделка ви предлагам. Дръжте си проклетите усти затворени. Ще тръгнем към Тони, но ако някой от вас го предупреди, заклевам се, че няма да види бял ден. Ясен ли съм?
	Двамата братя кимнаха едновременно. После Робърт каза:
	— Нямаме нищо общо с това.
	— Надявам се — отвърна Дусет.


	Робърт наблюдаваше как Дусет и останалите свиват зад ъгъла и се скриват от погледа им.
	— Какво мислиш? — попита той брат си.
	— Не знам — поклати глава Кевин. — Може просто да блъфират.
	— Наистина ли? Защо? С каква цел?
	— Нямам представа.
	— Тони ги е отвлякъл. Не се съмнявам в това — каза Робърт и отметна перчема от челото си. — Въпросът е _защо_.
	— Знаеш защо. За да ги убие.
	— Не можеш да си сигурен.
	— Ако смята, че са виновни за смъртта на Кристи, окото му няма да мигне.
	— Не трябва ли да му звъннем? — попита Робърт. — Да го предупредим, че ченгетата са тръгнали към него.
	— Какво? И да се издадем, че ние сме ги пратили по петите му?
	— Но той ще разбере. Винаги разбира…
	— По дяволите! — възкликна Кевин. — Прецакани сме.
	— Така си е.
	— Предлагам да не правим нищо. Да си траем. А после ще отречем всичко, ако се стигне дотам. Ще кажем, че ченгетата лъжат.
	Робърт се замисли за миг.
	— И бездруго нямаме голям избор.
	— Каквото и да направим, все ще е лошо. — Кевин потупа брат си по ръката. — Да се връщаме на работа. И да се престорим, че всичко е наред.


>	53

	Тара и Тигън Джеймс бяха уплашени. Не, бяха ужасени. Издаваха ги изопнатите им лица и широко отворените очи. Издаваше ги езикът на телата им. Свитите юмруци и побелелите кокалчета на пръстите им. Подсмърчането и гримасите в опит да сдържат сълзите си. Макар и неуспешно.
	На Тони му харесваше, когато жертвите реагираха така.
	Седеше срещу тях в дългия салон на лимузината. Зад него се намираше прозорчето, през което се виждаше Рубен, шофьорът. Джони седеше от дясната му страна, а близначките се бяха сгушили една до друга отсреща. Тони изчакваше. Взираше се заплашително в тях. С поглед, който бе усъвършенствал много, много отдавна. Знаеше какво следва. Беше го виждал много пъти. Въпроси, пазарлъци, клетви, молби… Досадно хленчене, което правеше убийството по-лесно. Защото Тони мразеше хленченето.
	Ето, започна се: Къде ни водите? Защо го правите? Моля ви, не ни наранявайте. Можем да ви платим. Няма да кажем нито дума. Пуснете ни и никога няма да ни видите…
	Искаше му се поне веднъж да чуе нещо ново. Но не, всички повтаряха едно и също.
	Разбира се, Тони не отговори на нито един въпрос. Продължи да се взира в тях, за да засили напрежението, да разпали страха им. Пистолетът, който Джони държеше в скута си с дуло, насочено към близначките, също играеше важна роля. И двете поглеждаха към него от време на време.
	Господи, как обичаше тези неща! Властта над околните. Властта над живота и смъртта им. А когато жертвата разбереше истината, осмислеше случващото се, тогава… тогава ставаше още по-добре. Смъртта не изглеждаше толкова страшна, колкото онова, което би се случило преди нея. Двете момичета бяха достигнали именно до този етап. И Тони го знаеше. Усещаше го съвсем осезаемо.
	Измина почти час, докато стигнат до хижата. Винаги я наричаше „хижа“, макар че всъщност бе луксозна двуетажна къща с четири спални. Но бе изолирана, нямаше съседи и му бе вършила добра работа през годините. Не само като спокойно убежище далече от града, но и като място, където да движи своя бизнес. Особено когато трябваше да се скрие от любопитни очи и уши.
	Първоначално той бе обмислил възможността да повика още няколко от хората си, но после отхвърли идеята. Отвличането бе преминало съвсем чисто. Без съпротива, без излишно внимание. Рубен бе заявил, че отстрани е изглеждало така, сякаш две момичета и един мъж се качват в лимузина. Нищо особено. Често се случваше в Ню Орлиънс.
	А Рей Лонгли? Той несъмнено блъфираше. Нямаше откъде да знае какво се е случило в действителност. Знаеше само, че момичетата са изчезнали. А може би не бе сигурен дори в това. Сигурно щеше да се обади на ченгетата, но какво толкова? Нямаше начин да разберат къде отива той. Къщата край Лакомб дори не се водеше на негово име. По документи принадлежеше на далечен роднина, който живееше през три щата в четвърти.
	Нямаше да има нужда от други горили. А и колкото по-малко свидетели на това, което предстоеше, толкова по-добре. Тони имаше пълно доверие на Рубен и Джони. Двамата го бяха правили и преди. Освен това им плащаше добре, дори много добре, грижеше се за тях и — може би най-важното — разполагаше с достатъчно улики, за да им осигури смъртна присъда или най-малкото доживотна.
	Влязоха в къщата и се разположиха в дневната. Тони се настани на големия кожен фотьойл с лице към близначките, които седяха от другата страна на дългата почти два метра ниска масичка. Двете се бяха отпуснали омаломощени на канапето, кършеха пръсти и преплитаха крака. Рубен зае позиция до прозореца, за да държи под око реката, която се вливаше в езерото. Джони отиде в кухнята, за да се подготви за предстоящата демонстрация, с която да привлече вниманието на момичетата.
	— Кажете ми… — започна Тони.
	— Какво да ви кажем?
	Тони се усмихна.
	— Коя от вас коя е? — попита той момичето, задало въпроса, онова, което седеше вляво.
	— Аз съм Тара.
	— Добре. Сега вече знаем имената на всички участници в тази драма. — Тони потропа с пръст по страничната облегалка на фотьойла. — Кажете ми защо убихте моята племенница.
	— Не сме ние! — каза Тара и погледна сестра си. — Не знаем нищо, нищичко.
	— Това ли е отговорът ви? Не знаете нищо?
	Двете момичета впериха погледи в него.
	— Кажете ми тогава как ДНК от Тигън се е озовала под ноктите на Кристи?
	Очите на Тигън се разшириха от изненада. Тони се усмихна.
	— Това не е възможно! Сигурно ченгетата са я подхвърлили или… са объркали нещо.
	— И защо им е да го правят?
	Мълчание.
	— Знаете ли какво са направили ченгетата? Разкрили са вашата малка евтина лъжа. Разбрали са, че не сте идентични близначки. Само изглеждате такива. Затова онзи номер с размяната не се е получил.
	Тара и Тигън се спогледаха.
	— Дааа, обзалагам се, че въртите подобни номера, откакто сте се родили. И в повечето случаи ви се е разминавало. Но не и този път.
	Близначките сякаш се смалиха пред очите му. Дойде време той да увеличи натиска.
	Джони стоеше облегнат на рамката на кухненската врата. Тони му кимна.
	— Позволете да ви покажа нещо — каза той, изправи се и махна към задната веранда.
	Рубен отвори вратата и я задържа, докато Тони и момичетата излязат навън.
	— Погледнете насам… — каза Тони. — Това е моето малко езеро. Тук река Лакомб се влива в Пончартрейн. — Обърна се към близначките и добави: — Изглежда толкова тихо и спокойно, нали?
	Тара не можеше да помръдне, но Тигън кимна.
	— Това място има една особеност, както и почти всичко в тази част на страната — тихите води са най-опасни. — Тони посочи към устието на реката. — Тъкмо си мислите, че всичко е наред, и нещата се обръщат на сто и осемдесет градуса. Тъкмо си мислите, че сте отървали куршума, и осъзнавате, че ви е улучил, но вече е прекалено късно.
	Джони излезе от кухнята с дълбока метална тенджера в едната ръка. Тони му кимна. Джони отиде до края на кея и започна да хвърля пилешки късове във водата.
	Тара и Тигън все още не разбираха какво става. В един момент Тигън облещи очи и посочи към водата.
	Първият алигатор се появи изпод тръстиката и се плъзна към подхвърлената му храна. Без никакво колебание. Челюстите му сграбчиха половин пиле и той разтърси глава. След него се появи още един алигатор и още един… След секунди станаха пет. Тони не им обръщаше никакво внимание, а продължаваше да се взира в близначките. И двете бяха изпаднали в паника.
	— Това са моите домашни любимци — каза той. — Какво мислите за тях?
	Момичетата бяха прекалено ужасени, за да изрекат и една дума, за да дишат дори.
	— Те обичат малкото ми езерце. Непрекъснато се навъртат насам. Както виждате, не са толкова мили и любвеобилни, че да ги гушне човек, но си вършат работата.
	Нито Тара, нито Тигън бяха в състояние да откъснат очи от алигаторите, които кръжаха в търсене на още храна.
	Тони подкара примрелите близначки обратно към къщата. Те се строполиха на канапето и захлипаха истерично. Той седна и ги изчака да се посъвземат. Когато изтриха сълзите си и вдигнаха глави, Тони видя в очите им само неподправен страх и мрачно предчувствие.
	— Знаете ли какво ще направя? — попита той. — Ще нахраня алигаторите с вас.
	Момичетата запищяха едновременно:
	— Не, недейте… моля ви, недейте…
	— Опасявам се, че това не подлежи на обсъждане. Единственият въпрос е дали ще го направя, докато сте още живи, или след като момчетата ми пуснат по един куршум в главите ви.
	— Моля ви — започна отново Тигън. — Не е нужно да го правите.
	Пак започваха да се пазарят.
	— Напротив, нужно е.
	— Пуснете ни, няма да кажем нито дума.
	Толкова предсказуемо. Тони се наведе напред и опря лакти на коленете си.
	— Не става. Ще кажете, и то не една дума, а много. Ще ми разкажете всичко. И ще започнете с това защо и как, по дяволите, убихте Кристи.
	— Не сме ние — отвърна Тара. — Кълна се. Ние…
	Тони вдигна ръка да я накара да млъкне. Изправи се и погледна Рубен.
	— Хвърли ги в проклетото езеро.
	— Не! Моля ви! — извика Тара.
	— Тогава говори.
	Тара захлипа толкова силно, че едва успя да изрече:
	— Да, ние бяхме.
	Тони я прониза с поглед, но не каза нищо.
	— Купихме малко кетамин, добавихме го към цигарата и я дадохме на Кристи. След като изгубиха съзнание, влязохме и…
	Гласът й заглъхна.
	— И я удушихте? — попита Тони. — Удушихте моята племенница?
	Близначките закимаха, облени в сълзи.
	— Откъде взехте кетамина?
	— От… от един мъж.
	— Кой мъж?
	— Не знам — отвърна Тара. — Някакъв чернокож… на „Дикейтър“, до пожарната.
	Дрипата. Тони щеше да му отиде на гости. Скоро, много скоро.
	— И как влязохте в стаята?
	— Вечеряхме заедно — обясни Тара, хълцайки. — Кърк, Кристи и ние. Дадох цигарата на Кристи, докато бяхме в тоалетната. Казах й, че е страхотна и на Кърк много ще му допадне. След вечеря отидохме в апартамента му да пийнем малко вино. Тогава… откраднах картата за достъп. Беше в горно чекмедже на нощното шкафче.
	— Откъде знаеше, че е там?
	— Кърк винаги я оставя на това място. А също и портфейла си, часовника и прочее.
	— И по-късно се върна и уби Кристи.
	Тара кимна.
	— Аз бях — обади се Тигън. — Аз го направих. — Тя стисна ръката на сестра си. — Тара няма нищо общо с това.
	— Но е пробутала кетамина на Кристи и е откраднала картата за апартамента на Кърк. Това нищо ли е?
	Близначките захлипаха отново. Този път по-тихо и примирено.
	— Защо? — попита Тони. — Защо Кристи?
	Тигън избърса носа си с ръка.
	— За да си отмъстим на Кърк. Защото той ме използва. И ме заряза. Разби ми сърцето.
	— Какво означава това? — попита Тони.
	— Преди години, малко след като навърших осемнайсет, двамата с Кърк се засякохме на едно парти. Най-обикновен холивудски купон. Озовахме се в една спалня на горния етаж. И тогава той каза, че май е влюбен в мен. Аз му повярвах. Правихме секс. Същата вечер и много други вечери през следващите няколко седмици. А после той заяви, че между нас нямало да се получи. Свали поредната мацка и започна да я чука, сякаш нищо не се е случило…
	— Беше ужасно — добави Тара. — Тигън се съсипа. На всичкото отгоре трябваше да продължим да работим с него. Да пътуваме заедно. Да се появяваме на премиери. Да се държим като едно голямо щастливо семейство. Да го гледаме как сменя жените една след друга като носни кърпички.
	— Беше отвратително — каза Тигън. — През половината време ми идваше да крещя, а през другата — да се самоубия. — Тя погледна сестра си и заяви: — И може би щях да го направя, ако не беше Тара. Не исках да я изоставя.
	— Добре — заяви Тони, — живели сте с тази ваша холивудска драма в продължение на колко… четири-пет години и изведнъж сте решили да направите нещо. Защо Кристи?
	Тигън си пое дъх и издиша бавно.
	— Защото беше различна. Мисля, че Кърк беше влюбен в нея. Тя не беше поредната красавица, с която да се позабавлява… — Тигън затвори очи в опит да сдържи сълзите, които се стичаха по лицето й. — Другите… знаехме, че другите не означават нищо за него. Рано или късно щеше да ги зареже и да остави жива надеждата, че един ден ще се върне при мен. — Тигън погледна сестра си. — Тара все ми повтаряше да гледам напред, но аз не успявах. Господи, искаше ми се да можех! Колко много ми се искаше!
	— Не разбирам — призна Тони. — След като сте имали зъб на Кърк, защо не убихте него?
	Тигън го изгледа с изумление. Как беше възможно да не е разбрал нито дума от казаното дотук?
	— Защото го обичам. Не бих могла да го убия.
	— А само да го натопиш за убийство. Така ли?
	— Трябваше да го накажа по някакъв начин. Но не можех да го убия. Това е просто… невъзможно.


>	54

	Инспектор Трой Дусет пое нещата в свои ръце. И никой не възрази. Направи го толкова бързо и ефикасно, че резултатът не закъсня. Бяхме отишли пеша при Дрипата, при Джу Джу и при братята на Кристи в „Рай“, така че се наложи да се върнем час по-скоро в „Монтелион“. През това време Дусет проведе няколко разговора, раздаде куп команди, затвори устите на онези, които се опитаха да задават прекалено много въпроси, и обясни по категоричен начин на всички, че трябва да приемат думите му не като молба, а като заповед. В резултат на това още преди да стигнем до хотела, той бе уредил хеликоптер, който да прелети дискретно и от разстояние над къщата на Тони, бе мобилизирал специалните полицейски части в Лакомб и бе уредил към тях да се присъедини опитен парламентьор, който да води преговорите, в случай че Тони използва близначките като заложници.
	Във фоайето срещнахме случайно Кърк и Ебърсол. Кърк сподели, че очакват близначките, тъй като се уговорили да отидат в някакъв джаз клуб на Бърбън Стрийт. Те обаче закъснявали. Ебърсол седеше на тръни, което според мен бе обичайното му състояние. Погледна часовника си три пъти за минутата, в която разговаряхме с тях. Никол сложи край на притесненията му, като заяви, че момичетата са отишли на пазар и най-вероятно са изгубили представа за времето. Затова най-добре Кърк и Ебърсол да тръгнат към клуба, а тя ще изчака близначките в хотела. Изрече всичко това със завидно спокойствие. По лицето й не трепна и едно мускулче, което да я издаде, че лъже.
	Още по време на обиколката ни из квартала решихме, че е най-добре Кърк и Ебърсол да не знаят за отвличането. Истерията им щеше да ни създаде нов проблем, а точно в този момент концентрацията и бързината бяха от ключово значение. Да не говорим, че Ебърсол бе голям дърдорко и ако се изтървеше пред неподходящия човек, можеше да предупреди Тони, че знаем къде държи близначките. Така щяхме да се простим с фактора изненада и ситуацията щеше да се развие в неблагоприятна посока. Никой не искаше да се стигне до престрелка.
	Като стана въпрос за престрелка, след като Кърк и Ебърсол послушаха съвета на Никол и тръгнаха към клуба, Рей и Пенкейк отидоха до своите стаи да вземат оръжията си — полуавтоматични пистолети „Зиг Зауер“. Аз грабнах бейзболната бухалка. Добре де, добре, знам, че от нея няма никаква полза по време на престрелка, но пък върши работа в ръкопашен бой. И е много по-тиха. Ако се стигнеше дотам, разбира се. Надявах се да не ми потрябва.
	Бяхме готови да потеглим.
	Предложих Никол да остане в хотела. Рей ме подкрепи, но тя сложи край на илюзиите ми, като се обърна към мен и рязко попита:
	— Искаш ли да те изритам така, че топките ти да се качат гърлото?
	Доста красноречиво, нали?
	Дусет се съгласи с Никол. Заяви, че идването й може да се окаже добра идея, но според мен се страхуваше от нея. Умен човек. Накрая добави, че ако се стигне до ситуация със заложници, парламентьорът може да прибегне до помощта й, тъй като тя познава момичетата. Прозвуча ми логично.
	Прекосихме езерото Пончартрейн по моста, след което продължихме на запад по шосе 190, което — ако се вярваше на табелите — се наричаше Панорамен път „Луизиана-Байю“. Той ни отведе до блатистата област край устието на река Лакомб, там, където тя се влива в Пончартрейн — същинска анаконда от мътна вода, заобиколена от ниски дървета, храсталаци и ливади. Рей и Дусет се возеха в служебния автомобил на Дусет, докато Никол и аз се качихме при Пенкейк. Никол настоя да седне отпред. Не исках да се усъмни в доброто ми възпитание (нито пък да ме изрита в толкова деликатна област), затова се съгласих. Никой не може да отрече, че притежавам достатъчно здрав разум.
	Докато пътувахме към къщата на Тони, мобилният ми телефон иззвъня три пъти. Беше Тами. И трите пъти. Неизменно я прехвърлях на гласова поща. Не че това щеше да промени нещо или да й попречи да ми звъни отново и отново. Но моментът не ми се струваше подходящ да влизам в света на Тами.
	Никол се извърна и се усмихна.
	— Тами ли е?
	— Разбира се.
	Двамата с Пенкейк се засмяха. Не виждах нищо смешно.
	Отбихме зад една бензиностанция, където ни очакваха бронирана машина на специалния отряд и два патрулни автомобила от Сейнт Тамани, заобиколени от една дузина ченгета в различни униформи.
	Зачудих се колко ли препятствия, свързани с различните юрисдикции, е преодолял Дусет, за да организира това. Бързо стана ясно, че останалите полицаи го приемат за ръководител на операцията. Един помощник-шериф извади карта и я разгъна върху предния капак на колата си. Казваше се Пол Харбин и отлично познаваше района. Освен това носеше таблет, на който бе заредил подробна географска карта на областта.
	_Зън._ Тами. Гласова поща.
	— Ето — показа Харбин едно място на картата. — Това е къщата на Гидри. На приблизително два километра оттук. Разположена е на брега на този ръкав от делтата, който прилича на езеро. Пътят минава оттук, а това е отклонението към дома на Тони. — Картата се намачка, когато помощник-шерифът почука с пръст по нея. — Отбивката прекосява северозападната част на парцела. Дължината й е към двеста метра. — Взе таблета и продължи: — Както можете да видите от сателитната снимка, къщата е заобиколена от гъста гора и храсталаци, което ще ни осигури добро прикритие.
	— Чудесно — отбеляза Дусет.
	— И още нещо, което може да ни помогне — каза Харбин. Щракна с пръсти към един свой колега, който донесе няколко листа. Подреди ги върху картата. — Това е планът на къщата. Първият етаж е зает от едно-единствено голямо помещение с огромни панорамни прозорци отпред и отзад.
	— Добре — каза Рей. — Значи ще им бъде трудно да се скрият.
	Харбин кимна и почука с пръст по една от страниците.
	— Тук има веранда и малък кей, който навлиза в езерото. — Всички погледи бяха насочени към него. — Говори се, че Тони храни алигаторите в района. Така че те ще бъдат наблизо.
	— Защо ги храни? — попита Никол.
	Харбин се обърна към нея.
	— Ако се вярва на слуховете, така се отървава от телата.
	— Храни алигаторите с хора?! — възкликнах аз.
	— Така се говори. Предлагам да стоим по-далече от водата. За всеки случай.
	— Няма проблем — кимнах.
	Харбин се обърна към Дусет:
	— Някаква представа срещу какво сме изправени?
	— Получих обаждане от пилотите на хеликоптера. Прелетели са два пъти, макар и от разстояние. По всичко изглежда, че единственият автомобил там е лимузината на Тони.
	— Не е повикал подкрепления?
	— Сигурно смята, че не го подозираме за отвличането на момичетата. Или че дори да го подозираме, не знаем къде ги е отвел. И просто не иска излишни свидетели — добави мрачно Дусет.
	— Това означава, че ще го заварим в компанията на онези двама палячовци, с които не се разделя — отбеляза Харбин.
	— _Въоръжени_ палячовци — уточни Рей.
	_Зън._ Тами. Гласова поща.
	Дусет взе таблета и разгледа внимателно сателитното изображение.
	— Добре, да изпратим по двама шерифи и двама спецполицаи да заобиколят къщата от всяка страна. Нека минат през гората. Пенкейк, Джейк и още двама спецполицаи ще поемат предната част. Аз, Рей и Харбин ще дойдем оттук. — Той посочи място на екрана на таблета, разположено до левия заден ъгъл на къщата, близо до езерото и задната веранда. — Накараме ли Тони да излезе, може би ще успеем да го вразумим.
	— Смяташ, че ще ни послуша? — обадих се аз.
	Дусет се почеса по ухото.
	— При други обстоятелства бих казал „да“. Той не е никак глупав. Но след като е извършил отвличане, не мисля, че в момента проявява здрав разум.
	— Какво ще правим, ако момичетата са мъртви? — попитах.
	— В такъв случай няма да се тревожим за здравето на заложниците — отвърна Харбин. — Звучи тъжно, но това ще улесни действията ни.
	— Ще трябва да изходим от презумпцията, че са живи — обади се Рей.
	— Да се надяваме — каза Дусет, огледа групата и каза: — Да действаме.
	— Ами аз? — попита Никол. — Искаш ли да отида с Джейк и Пенкейк?
	— Не — отвърна Рей. — Остани в колата на специалния отряд с Били Джийн, нашия парламентьор.
	— Ето ме! — каза дребничка жена с черна коса, вързана на къса опашка.
	Били Джийн не носеше униформа, а джинси и тъмносиня полицейска тениска. На дясното й бедро се поклащаше кобур.
	— Аз съм Били Джийн Джейнуей — представи се тя.
	Двете с Никол се здрависаха. Останалите се качихме в колите и потеглихме. Телефонът ми иззвъня. Тами, разбира се. Вдигнах. Предпочитах да приключа час по-скоро с нея.
	— Джейк, да не би да ме избягваш?
	— Отдавна разбрах, че това е невъзможно.
	— Къде си?
	— В едно блато.
	— Какво?
	— Освен това съм зает в момента.
	— И какво правиш? — попита Тами.
	— Нещо важно.
	— Какво може да бъде по-важно от моето щастие?
	— Всичко, за което се сетиш.
	— Не се дръж като кретен!
	— Виж, трябва да затварям. Ще ти звънна, обещавам.
	— И двамата знаем как си спазваш обещанията.
	— Ще ти звънна.
	— Кога?
	— Скоро — отвърнах и изключих телефона.


>	55

	Двайсет минути по-късно бяхме заели позиции. Двамата с Пенкейк се промъкнахме между дърветата и стигнахме на трийсетина метра от входната врата, но останахме добре скрити зад надвисналите клони. От двете ни страни се прокрадваха две ченгета, въоръжени с автомати, но гъстите храсти ми пречеха да ги видя. Всичко изглеждаше неестествено тихо и спокойно. Нито повей на вятъра, който да разшумоли листата, нито пойни птички, нищо. Долавяхме само влажния мирис на блатото. Сякаш всички животни наоколо бяха доловили, че предстои да се случи нещо.
	Планът на къщата, който Харбин ни бе показал, се оказа точен. Големите панорамни прозорци отпред и отзад пропускаха доста светлина и ни позволяваха да разгледаме добре интериора. Но не видях никого, не забелязах никакво движение. Да не би да бяха отишли другаде? Лимузината на Тони обаче стоеше на алеята, на десетина метра от мястото, на което бях приклекнал. Да не би да бяха използвали друга кола? В такъв случай къде биха могли да отидат? И дали близначките вече не бяха станали храна за алигаторите?
	Видях вдясно от мен Рей, Дусет и Харбин да се промъкват към къщата. Всеки от тях държеше пистолет. Когато стигнаха на пет-шест метра от верандата, тримата се разпръснаха във ветрило и коленичиха с насочени напред оръжия.
	Сърцето ми заби силно. Кръвта пулсираше не само във врата ми, но и в очните ми ябълки. Стиснах здраво бухалката с потни длани.
	Пенкейк прехвърли тежестта си от единия крак на другия. Ръката му стискаше без усилие мощния зиг зауер.
	— Време е за действие.
	Харбин обаче трябваше да спази полицейската процедура. Сви едната си длан пред устата и извика:
	— Говори помощник-шериф Харбин от Сейнт Тамани. Излезте навън! Веднага!
	Забелязах движение в къщата. Тони Гидри бе седял до този момент. Затова не го бях видял от мястото, на което стоях. Сега той се изправи и отиде до прозореца, пред който стоеше Харбин. Дръпна настрани завесата и погледна навън. После се обърна към стаята. Едва сега видях Джони и Рубен да стават. Всеки от тях хвана за лакътя по едно от момичетата и го изправи на крака. После извлякоха близначките към задната врата.
	— Да действаме! — казах аз.
	Пенкейк не се поколеба. Втурна се напред. Последвах го. Едно от ченгетата извика нещо, но не го чух достатъчно добре. Сигурно беше казал нещо от рода на: „Какво правите, по дяволите?“. Изтичахме ниско приведени към предната врата. Тони и двете му горили, стиснали за ръката по едно момиче, излязоха през задната врата и се озоваха на верандата.
	През отворения прозорец отдясно долетя викът на Харбин: „Не мърдай!“, последван от отговора на Тони: „Или какво?“. Двамата с Пенкейк приклекнахме до прозореца и надникнахме вътре, за да оценим ситуацията.
	— Господин Гидри, не правете глупости — продължи Харбин. — Това е напълно излишно.
	— Защо решихте така?
	— Не бързай, помисли малко — обади се Рей.
	— Те убиха моята Кристи — извика Тони с треперещ глас.
	Стори ми се на границата на психическото равновесие. А може би отвъд границата.
	Предната врата изглеждаше масивна, най-вероятно дъбова, с красиво прозорче от цветно стъкло. Натиснах дръжката. Заключено.
	— Няма да им се размине — каза Тони.
	— Ако са виновни, ще си платят — отвърна Харбин. — Но не по този начин.
	— Как ли пък не! — възкликна Тони. — Съмнявам се, че две богати и красиви кучки ще си платят за греховете.
	— Ще си платят, Тони — обади се и Дусет. — Познаваш ме. Знаеш, че си свърша работата както трябва.
	— И ти ме познаваш. Една крачка и ще убия и двете.
	Рубен стоеше вляво от Тони, опрял пистолета си в главата на едната близначка. Тони държеше другата, с пистолет до рамото й, но насочен напред. Зад него стоеше Джони. Изглеждаше спокоен, ръката с оръжието му висеше отпусната до тялото.
	— Тони, не можеш да спечелиш — опита се да го вразуми Рей. — Само ще влошиш положението.
	— Едва ли — отвърна Тони. — Ако смяташ, че не съм готов да умра тук и сега, за да поправя стореното зло, значи не ме познаваш.
	— Послушай ме, Тони — настоя Дусет. — Къщата е заобиколена от командоси с оръжия, насочени към теб и хората ти. Имат заповед да ви застрелят, ако мръднете.
	— И едно помръдване ми стига — заяви Тони. — Колкото да застрелям тази — каза той. — Тигън. — Допря дулото на пистолета в слепоочието й. — Тигън се сепна. — Тя е убила Кристи. Умра ли аз, умира и тя.
	Настъпи кратко мълчание. Много кратко. После нещата се развиха със светкавична бързина.
	Прозвучаха два изстрела. Почти едновременно. Рубен отметна глава назад и се свлече на земята. Тара падна с него. Беше ли ранена? Последваха нови два изстрела. Тони се вцепени.
	Тогава се развихри Пенкейк. Спусна се и заби рамо във вратата. Буквално я откъсна от пантите й и тя падна с трясък на пода. Разхвърчаха се трески и парчета стъкло. Втурнахме се вътре.
	Тони се обърна към нас. На лицето му бе изписано изумление. Джони дотича и насочи пистолета си към нас. Натисна спусъка и аз усетих как куршумът буквално прелита на сантиметри от главата ми. Пенкейк не трепна, а най-хладнокръвно изстреля три куршума с кухи върхове в гърдите на Джони. _Бум-бум-бум._ Без да му мигне окото.
	През прозореца видях, че Тони се завърта наляво. Хвана Тигън за ръка и я бутна от кея. Тигън изпищя, размаха ръце и миг по-късно падна във водата. Прозвучаха нови два изстрела. Тони се хвана за гърдите и се завъртя кръгом. Двамата с Пенкейк се втурнахме през задната врата.
	Тигън махаше с ръце в блатото. Кашляше и плюеше в опит да прочисти белите си дробове. Явно се бе нагълтала с доста вода. В един момент стъпи на дъното и се изправи. Водата бе дълбока около метър и половина и стигаше до брадичката й.
	И тогава положението рязко се промени. Изпод надвисналите храсталаци, които заобикаляха езерцето, се появи флотилия от алигатори. Най-малко седем-осем. Мигом забелязаха Тигън, плеснаха с острите си опашки и се понесоха като торпеда към нея.
	В следващия миг над главите ни се изсипа същински ад.
	Отекнаха изстрели от всички посоки. Куршумите пронизаха водата и се забиха в алигаторите, като убиха повечето, а останалите раниха. Ранените започнаха да се въртят и мятат във водата. Тигън замръзна на място, не можеше да помръдне. Изстрелите престанаха, а настъпилата тишина приличаше на вакуум. Сякаш нещо бе засмукало въздуха около нас.
	Рубен лежеше вляво от мен, Тони — вдясно. И двамата бяха мъртви. Тара се изправи на крака, невредима, но здравата разтърсена от случилото се.
	Всичко свърши.
	Или така поне си мислех.
	Появи се още един алигатор. Изпод самия кей. Насочи се към Тигън. Тя като че ли усети приближаването му, защото се обърна. Писъкът й прониза въздуха. Видях двама полицаи от специалния отряд да тичат по брега на езерото с вдигнати оръжия. Търсеха подходящо място, от което да стрелят. Но така и не успяваха да го открият. А алигаторът приближаваше.
	Нямам представа какво съм си мислил в този момент. Най-вероятно изобщо не съм мислил. Мина ми през ума, че това може да завърши много зле, но… едва след като полетях във въздуха.
	Имах чувството, че минава цяла вечност, докато скоча във водата. Сякаш невидим порив на вятъра улови тялото ми, повдигна го и го задържа във въздуха. Напомни ми онзи скок от яхтата на Виктор Борков. Там скочих от височината на триетажна сграда в студени мрачни води, над които бушуваше буря. Да не говорим, че морето беше дълбоко. Много дълбоко. Тук водата, макар и противна на вид, бе плитка и топла. А това улесняваше скока. Но пък в нея ме очакваше триметров алигатор.
	Какви ги вършех, по дяволите?
	Докоснах водата с пети и мигом полетях към дъното. Едва не изгубих равновесие в хлъзгавата тиня.
	— Джейк! — отекна викът на Рей.
	Сега алигаторът ми се стори още по-голям. И решен да докопа плячката си. Не изпусках Тигън от поглед. Застанах на пътя на алигатора. Той се насочи към мен. Муцуната му пореше кафеникавата вода, големите му кръгли очи с праисторически клепачи не ме изпускаха от поглед. Не мигаха. Не се отклоняваха от целта си.
	Вдигнах бухалката и я стоварих върху главата му. С всичка сила. Прозвуча остър пукот. Алигаторът се разтресе и завъртя глава настрани. Ударих го отново и отново. Объркан — или по-скоро зашеметен — той ми обърна гръб и плесна с опашка във водата. Видях, че вляво от мен се появи един полицай, добрал се най-сетне до кея. Вдигна автомата си. _Бам, бам._ Главата на алигатора подскочи. Тялото му потрепери и потъна.
	Не помръднах от мястото си. Целият бях опръскан с алигаторска кръв. Останах с вдигната бухалка, оглеждайки се за още влечуги, но единствените, които видях, бяха вече мъртви. Останалите се бяха скрили от погледа ми. Или пък се опитваха да ме изненадат в гръб?
	Обърнах се към Тигън. Тя продължаваше да стои вцепенена. Беше бяла като платно. В следващия миг припадна, но аз успях да я уловя. Подхванах я през гърдите, замъкнах я към кея и я повдигнах върху дъските. Едва тогава излязох от водата.
	Имах чувството, че сърцето ми ще се пръсне всеки миг. Изведнъж ми стана студено. Толкова студено, че целият започнах да треперя.
	Никол прекоси тичешком верандата, спусна се по кея, коленичи до мен и ме прегърна.
	— Джейк, голям си глупак!
	— Не споря.
	— Но те обичам.
	Настроението ми започна да се оправя.


>	56

	Докато хората на Харбин обезопасяваха мястото, а ченгетата от специалния отряд се качваха в колата си, Тигън отиде под единия душ, аз — под другия. Напълно облечен. Топлата вода отми повечето боклуци, полепнали по мен в блатото. Едва тогава се съблякох и изтрих усърдно тялото си. Избърсах се и увих кърпата около кръста си.
	Тигън бе направила същото с тази разлика, че бе използвала кърпата като рокля. Изчакахме, докато Никол сложи дрехите ни в сушилнята за няколко минути. Времето не бе достатъчно, за да изсъхнат, но поне можехме да ги облечем за обратния път през Пончартрейн.
	Проверих телефона си. Не работеше. Калните води и мобилните телефони не са добра комбинация.
	— Повредил се е — отбеляза Никол.
	— Поне Тами не може да ми звъни.
	Тя се засмя.
	— Всяко зло за добро.
	Тъкмо си тръгвахме, когато се появиха още полицаи, придружени от криминалисти.
	Никол отново се настани отпред до Пенкейк. Нямах нищо против. Тя се извърна назад, с лице към мен, и каза:
	— Беше много смело.
	— Не беше смело, а глупаво — възрази Пенкейк.
	— Стори ми се добра идея, преди да падна във водата — отвърнах аз.
	— Спаси живота на Тигън — продължи Никол.
	Кимнах.
	— Но само за да прекара остатъка от него зад решетките. Най-вероятно в отделението на смъртниците.
	Това беше самата истина. Такова бъдеще очакваше Тигън. А може би и Тара. Пътувахме мълчаливо и единствените шумове, които чувахме, бяха шляпането на гумите по асфалта и свистенето на вятъра. Езерото приличаше на огромен металносив диск.


	Отидохме в полицейското управление на Ню Орлиънс, където Тара и Тигън вече бяха отведени в ареста. Дадохме показания, в които разказахме всичко, което знаехме. Никол звънна на чичо си. Събуди го, тъй като в Париж бе още рано, за да му съобщи новините. Той остана, меко казано, шокиран от развоя на събитията. Рей и Пенкейк се върнаха в „Монтелион“, докато ние с Никол се забавихме малко. Дусет ни уреди да разговаряме с близначките след настаняването им в ареста.
	Минаваше осем, когато влязохме в стаята за разпити. Тара и Тигън седяха на масата, облечени в гащеризони. Но поне нямаха белезници на ръцете и окови на краката. Изглеждаха бледи и уморени. Все така красиви, но отпуснати и апатични, сякаш най-после бяха осъзнали тежестта на ситуацията.
	Седнахме срещу тях. Дусет се облегна на стената. Близначките вече му бяха разказали своята история и доколкото можел да прецени, го направили честно и откровено. Бяха се отказали от правото си на разпита да присъства адвокат. Не се съмнявах, че Корнблат ще остане очарован от решението им.
	Сега беше наш ред да чуем тяхната история. Разказаха ни я с усилие, на пресекулки. Държаха се за ръце, непрекъснато се споглеждаха и от време на време подсмърчаха и бършеха сълзите си. Разказаха ни за връзката на Тигън с Кърк Форд. Всичко започнало на някакво вечерно парти. В дома на техен продуцент в Холмби Хилс, близо до имението на Хю Хефнър. И двамата били пили. Тръгнали да разглеждат къщата и се озовали в една от спалните на втория етаж. Долу купонът продължавал с пълна сила. Било като сън, така го описа Тигън.
	Връзката им продължила няколко седмици и… толкова. Кърк заявил, че между тях няма да се получи нищо, и продължил към следващото си завоевание. Осемнайсетгодишна брюнетка, запленена от звездния му статус. Любимият тип на Кърк. Тигън сподели каква болка е изпитала, какво унижение е преживяла… и какъв гняв е породило това — гняв, който така и не стихвал. Каквито и усилия да полагала в това отношение, той я преследвал денем и нощем, връхлитал я, когато най-малко го очаквала. На снимачната площадка, докато заснемала сцена с Кърк. Посред нощ, когато я лишавал от сън до сутринта. Нищо не било в състояние да усмири този гняв. И тя изглеждала безсилна да го овладее.
	А как се стигнало до жестокото убийство? Болката и гневът вървели ръка за ръка с надеждата, че някой ден Кърк ще се върне при нея. Че ще сложи край на всички тези мимолетни връзки, когато осъзнае, че тя е най-подходящата за него.
	Но това било преди появата на Кристи. Тигън бързо проумяла, че тя не е поредното залитане на Кърк. Кристи била специална и Кърк се влюбил в нея. Влюбил се истински.
	Тигън ни разказа как замислила своето отмъщение, как убедила Тара да й помогне, как взели кетамина от някакъв мъж, който — ако съдя по описанието — несъмнено бе Дрипата. Дали на Кристи цигарата с кетамин, откраднали картата на Кърк от нощното шкафче и чакали двамата с Кристи да заспят. Чакали час, два… Сторило им се цяла вечност. После се върнали, когато Кърк и Кристи вече били в безсъзнание.
	Тара сподели, че Тигън се поколебала. В един момент — докато стояли край упоените си жертви — двете обсъждали възможността да убият Кърк, а не Кристи. В крайна сметка любовта на Тигън към Кърк надделяла и тя не намерила сили да вдигне ръка срещу него. Минало им през ума да си тръгнат, но накрая Тигън прогонила съмненията и удушила Кристи. Двете ни разказаха за страха и разкаянието, които ги преследвали от този миг нататък. За това как трябвало да използват „всичките си актьорски умения“, за да поддържат илюзията, че боготворят Кърк, докато всъщност му отмъщават за това, че е зарязал Тигън.
	Накрая Тара и Тигън се разплакаха. Никол ги прегърна и заплака с тях. Аз също се разплаках. Дори очите на Дусет се навлажниха.


	Дусет ни върна в хотела. Срещнахме се с Кърк в апартамента му. Заварихме там и Ебърсол. Оставих Никол да води разговора. И бездруго искаше тя да поднесе на Кърк новината за последиците от фриволното му поведение.
	Разговорът продължи половин час. Половин час, изпълнен с възклицания и сълзи, дори от страна на Ебърсол, който може и да страдаше заради преждевременния край на филмовата поредица, но ми се стори искрено съкрушен.
	— Не мога да повярвам — промълви Кърк. — Никога не съм подозирал.
	— Тигън е страхотна актриса — отбеляза Никол.
	Кърк кимна.
	— Така е, но това…? Винаги съм гледал на отношенията ни като на мимолетна авантюра. Смятах, че същото се отнася и за нея. Мислех, че и тя като мен е проумяла невъзможността връзката ни да е сериозна. Нямаше да се отрази добре и на двама ни.
	Никол сложи ръка на рамото му.
	— Само че тя го е понесла тежко. Много тежко.
	— Нямах представа. — Кърк я погледна и попита: — А би трябвало, нали? Как е възможно да не го забележа?
	— Мъжете обикновено не забелязват подобни неща — отвърна Никол. — Особено след появата на ново увлечение.
	Кърк я погледна. Очите му плуваха в сълзи.
	— Това съм аз, нали? Винаги търся ново увлечение.
	Никол сви рамене.
	— Не си единствен. — Погледна ме и добави: — Мисля, че това се отнася за всички мъже.
	Дори и за мен? Как, по дяволите, успяха да ме забъркат в тази тема?
	Кърк въздъхна.
	— Но това? Как изобщо се стигна дотук?
	— Тази история е стара като света — отвърна Никол. — Повтаря се непрекъснато. Несподелена любов и прочее…
	Кърк не издържа и зарови лице в дланите си. Оставихме го да хлипа, свит на кълбо на леглото.
	Животът на един актьор от звездната лига.


>	Благодарности

	На моята прекрасна литературна агентка и приятелка Кимбърли Камерън от „Кимбърли Камерън & Ко“. КК, ти си най-добрата!
	На Боб и Пат Гъсин и на всички чудесни хора от издателство „Оушънвю“. Благодаря ви за вашето приятелство, ценни съвети, прозрения и помощ, които правят моите книги толкова добри, колкото е възможно да бъдат.
	На моята писателска група, която ми помогна да напиша тази история. Благодаря ви, Тери, Барбара, Крейг, Дона, Санди и Лори.
