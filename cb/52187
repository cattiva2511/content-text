D>
	На татко
D$


>	1.
>	Портър

	_Ден първи, 20:23 ч._
	Мрак.
	Вихреше се около него гъст и плътен, поглъщаше светлината и оставяше по дирите си само индигова бездна. Мъгла задавяше мислите му — думите се опитваха да се съединят, да образуват смислено изречение, да намерят смисъл, но щом достигнеха близо до успеха, мракът ги поглъщаше и изчезваха, заменени от нарастващо налягане и чувство за тежест — за тяло, потъващо в мътните дълбини на отдавна забравена водна площ.
	Мирис на вода.
	Мухъл.
	Влага.
	Сам Портър искаше да отвори очи.
	_Налагаше_ се да ги отвори.
	Те обаче му се съпротивляваха, не се даваха.
	Главата го болеше и пулсираше.
	Болката се съсредоточаваше зад дясното му ухо — и в слепоочието също.
	— Постарай се да не мърдаш, Сам. Не искаш да ти се догади.
	Гласът беше далечен, приглушен, познат.
	Портър откри, че е легнал.
	Под връхчетата на пръстите си имаше студена стомана.
	Ето че си припомни и изстрела. Игла в основата на врата, бързо убождане, студена течност плисва под кожата му в мускула, после…
	Той застави очите си да се отворят, тежките клепачи не му се подчиняваха. Очните му ябълки бяха сухи и пареха.
	Помъчи се да ги разтрие и дясната ръка го послуша, но я дърпаше назад опъналата се верига, оковала китката му.
	Портър събра сили и се застави да се надигне до седнало положение. Зави му се свят, когато кръвта се оттече от главата му. За малко да рухне обратно.
	— Еха, по-леко, Сам! Сега, като си буден, еторфинът* бързо ще се разгради в кръвта ти. Просто си дай минутка.
	[* Еторфин — полусинтетичен опиоиден препарат с аналгетични свойства, близо 1000 пъти по-силни от тези на морфина. — Бел.прев.]
	Замига прожектор — ярък, халогенен, прицелен право и лицето му. Портър присви очи, но отказа да отклони поглед, втренчен в мъжа отсреща, тъмен и едва различим силует.
	— Бишъп? — Едва разпозна собствения си глас заради дрезгавото хриптене.
	— Как я караш. Сам? — Сянката пристъпи една крачка надясно, обърна някаква празна кофа и седна.
	— Разкарай проклетия прожектор от очите ми!
	Портър дръпна веригата на китката си — другата гривна на белезниците задрънча на дебела тръба — за вода или може би газ.
	— Какво е това, мамка му?
	Ансън Бишъп се пресегна към прожектора и го обърна леко наляво. Беше най-обикновен, качен на някаква стойка. Сега лъчът биеше в стена от циментови блокчета с бойлер в единия ъгъл и наредени до него стара пералня и сушилня.
	— По-добре ли е?
	Портър как подръпна веригата.
	Бишъп му се усмихна криво и сви рамене.
	При последната им среща косата му беше тъмнокестенява и късо подстригана. Сега беше пораснала и просветляла, рошава. Загрозяваше го няколкодневна четина. Привичният му делови костюм беше изчезнал, заменен от джинси и тъмносиво горнище с качулка.
	— Изглеждаш овехтял — забеляза Портър.
	— Отчаяни времена…
	Бишъп не можеше обаче да промени очите си и студа в тях.
	Очите му никога не се променяха.
	Сега извади от задния си джоб малка лъжичка — за грейпфрут — и я завъртя отсъстващо между пръстите си, а назъбеният й край хвърли слънчеви зайчета.
	Портър не обърна внимание на инструмента. Вместо това сведе поглед и с показалец почука метала под себе си.
	— Това същият тип болнична количка ли е като онази, за която беше оковал Емъри?
	— Горе-долу.
	— Не можа да намериш легло ли?
	— Леглата се чупят.
	Под болничната количка имаше голямо, тъмночервено петно, зловещ дефект на мръсния бетонен под. Портър не попита за произхода му. След като бе докоснал долната страна на металния плот, пръстите му лепнеха. Не попита и за това. На стената от лявата му страна имаше няколко лавици, а на тях — разнообразни пособия за рисуване: кутии, четки, платна. Таванът беше от дърво — правоъгълни греди, наредени през около половин метър. Електрически кабели, тръби за вода и въздухопроводи запълваха пространството между тях.
	— Това е мазе на къща. Не е голяма. Старичка е. Тази тръба над главата ти е увита с азбест, така че не бих ти препоръчал да я гризеш. Предполагам, че къщата е изоставена, понеже прожекторът ти е включен в удължител, който отива към горния етаж… какво е, някакъв вид акумулаторна батерия ли? Не е генератор. Щяхме да го чуваме. Не си пробвал никой от контактите на стената, което ми подсказва, че тук няма електричество. Освен това е студено като в кучи гъз. Виждам си дъха, значи и отопление няма. Което също подсказва за изоставена къща. Никой не иска да рискува да му замръзнат тръбите.
	Бишъп, изглежда, се зарадва на тези изводи, по устните му затанцува тънка усмивка.
	Портър продължи:
	— От стена до стена къщата е доста тясна. Което предполага, че е южняшка, със стаи, наредени като влакче. Предвид на това, че не би желал да си в някое по-модерно предградие, където местните си имат Старбъкс, интернет и са склонни веднага да съобщят на полицията за известните им престъпници, бих казал, че е по-вероятно да се придържаш към Уест Сайд. Може би сме някъде на „Ууд стрийт“. По нея има много празни къщи.
	Със свободната си ръка Портър бръкна за пистолета под дебелото си палто, но откри само празен кобур. Мобилния му телефон също го нямаше.
	— Винаги ченге…
	Ууд стрийт беше на поне петнайсетина минути път, ако няма задръствания, от апартамента му на Уабаш авеню, а Портър се намираше на една пресечка от дома си, когато усети убождането във врата. Разбира се, всичко това бяха само предположения, но той искаше да разприказва Бишъп. Колкото повече говореше противникът му, толкова по-малко щеше да мисли за тази лъжичка.
	Пулсирането в главата на Портър се настани зад дясното му око.
	— Няма ли да се опиташ да ме убедиш да се предам? Как ще ме спасиш от смъртното наказание, ако ти сътруднича?
	— Не.
	Този път Бишъп се усмихна.
	— Хей, искаш ли да видиш нещо?
	Портър би отговорил отрицателно, но знаеше, че каквото и да каже, няма значение. Този човек си имаше наум план и цел. Отвличането на детектив от Чикагската полиция напрано от улицата не беше риск, който ще предприеме без сериозна причина.
	Чувстваше връзката си ключове в предния джоб. Бишъп я беше оставил, когато е взел пистолета и телефона. На нея Портър носеше ключ за белезници, а те ставаха на повечето модели. Научи го като новак, понеже човекът, щракнал белезниците ни някой гадняр, рядко беше същият, който ще му ги свали после. Заподозреният като нищо можеше да бъде прехвърлен два-три пъти по време на ареста си. Като имаха това предвид, ченгетата бяха научени да изземват ключовете, когато обискират някого. _Всичките._ Всеки престъпник, който си знае занаята, си има собствен ключ за белезници, в случай че някой новак забрави да го претърси. Портър обаче трябваше да извади ключовете от десния си джоб, да извърти някак лявата си ръка, да отключи белезниците и да повали Бишъп, преди той да измине петте крачки, които ги деляха.
	Изглежда, че нямаше друго оръжие, само лъжичката.
	— Гледай напред, Сам — нареди Бишъп.
	Портър се обърна отново към него.
	Бишъп се изправи и прекоси мазето до малката масичка до пералнята. Върна се на мястото си, понесъл малко дървено сандъче с глока на детектива върху него. Остави пистолета на пода до себе си и с палец повдигна закопчалката на сандъчето, за да отвори капака.
	Шест очни ябълки зяпнаха Портър от черненото кадифе отвътре.
	Предишните жертви на Бишъп.
	Детективът сведе очи към пистолета.
	— Гледай напред! — повтори с лек кикот Бишъп.
	Нещо не беше както трябва. Бишъп винаги действаше по един и същ начин. Режеше ушите на жертвите, вадете очите, след това отсичаше езика и ги изпращаше на семейството на жертвата заедно с бележка в бяла кутия, завързана с черна лентичка. Винаги. Никога не се отклоняваше от този ред. Не си пазеше трофеи. Вярваше, че наказва семейството за някакво извършено от тях зло. Извратено отмъстително правосъдие, не задържаше очите. Никога не…
	— Най-добре да започваме — Бишъп прокара длан по капака на кутията, любовна ласка, сетне я остави на пода до пистолета и вдигна лъжичката към светлината.
	Портър се изтърколи от количката и изкрещя, когато металната гривна се вряза в китката му и тръбата я опъна назад. Опита се да игнорира болката и непохватно пъхна лявата си ръка в десния джоб, за да извади ключовете, като междувременно ритна количката в посока на Бишъп. Ключовете му се изплъзнаха, а престъпникът избегна сблъсъка и го ритна. Улучи левия му глезен. Кракът на Портър се подгъна и той се стовари на земята, гривната, закопчана на дясната му ръка, се закачи на тръбата и го дръпна достатъчно силно да му извади рамото.
	Преди да успее да реагира, той усети убождането на нова игла, този път в бедрото. Опита се да погледне надолу, но Бишъп го дръпна за косата и изтегли главата му назад.
	Започна да губи съзнание. Портър се бореше с него с всичките си сили. Бори се достатъчно дълго да види лъжичката за грейпфрут да приближава лявото му око, достатъчно дълго да усети заостреният ръб да се врязва в тарзуса* под очната ябълка, докато Бишъп натикваше лъжицата в орбитата, достатъчно дълго да…
	[* Тарзус — част от клепачите на очите, фиброеластична пластина, върху която с опъната клепачната конюнктива. — Бел.прев.]
	— Готина ли беше?
	Портър подскочи на седалката си, задържа го коланът. Пое си дълбоко дъх, замята глава и успя да спре поглед върху Наш на шофьорското място.
	— Какво? Коя?
	Колегата му се подсмихна:
	— Момичето от съня ти. Стенеше.


	_Шест очни ябълки._
	Все още замаян, Потър осъзна, че се намира на пътническата седалка на шевролета на Наш, модел Nova 72-ра, на старо, който той бе купил преди два месеца, когато любимият му форд фиеста се задави и умря на магистрала 290 в три сутринта, като го застави да се обади в управлението да го извозят, понеже не успя да събуди Портър.
	Детективът се загледа през прозореца. Той беше покрит с тънък пласт мръсотия и лед.
	— Къде сме?
	— Караме по Хейс, скоро ще сме при парка — отвърна Наш и пусна мигача. — Май е по-добре да си останеш на скамейката.
	Портър поклати глава.
	— Добре съм.
	Наш зави наляво в Джаксън Парк, като следваше наскоро почистения път, а бурканът хвърляше червени и сини отблясъци по дърветата наоколо.
	— Минаха четири месеца, Сам. Все още имаш проблеми със съня, трябва да поговориш с някого. Не е задължително да сме ние с Клеър, просто… някой.
	— Добре съм — повтори Портър.
	Подминаха бейзболното игрище отдясно, неизползвано през зимата, и продължиха навътре между голите дървета. Някъде напред мигаха още буркани — половин дузина коли, може и повече да бяха. Четири униформени патрулни, линейка, микробус на пожарната. Големи прожектори озаряваха брега на лагуната и из района, ограден с жълта лента за местопрестъпления, бяха разположени пропанови отоплители.
	Наш спря зад микробуса, превключи автоматика на режим паркинг и угаси двигателя. Той се закашля два пъти и прозвуча, все едно се готви за яростен ответен удар, преди най-сетне да замълчи напълно. Портър забеляза няколко души да зяпат в тяхна посока, докато слизаха от колата в ледения зимен въздух.

	* * *

	— Можеше да дойдем с моята кола — каза Портър на Наш, а ботушите му хрущяха в навалялия нов сняг.
	Портър притежаваше додж чарджър последен модел.
	Повечето от колегите им наричаха това чудо „колата на кризата на средната възраст“ — с нея починалата вече съпруга на Портър, Хедър, преди две години замени старата му тойота камри. Купи спортната кола за петдесетия му рожден ден като изненада, след като тойотата им беше разбита и зарязана в един от неособено дружелюбните към полицията квартали на града в Саут Сайд. Портър първи признаваше, че сядането зад волана сваля няколко години от възрастта, на която се чувства, но и като цяло колата просто го караше да се усмихва.
	Хедър беше скрила ключа в тортата за рождения му ден и той за малко да си счупи зъб, когато го намери.
	Тя го изведе по стълбите и пред апартамента им с вързани очи, после му изпя Happy Birthday с глас, който нямаше големи шансове да я прати в _Американ Айдъл_.
	Портър се сещаше за нея всеки път, когато се качеше в колата, но в последно време все по-малко неща му напомняха за Хедър и лицето й постепенно се размиваше в мислите му.
	— Колата ти е част от проблема. Винаги караме твоята кола и Кони прекарва дните си, гниейки пред нас. Ако я карах, щях да се сещам за това, че искам да я ремонтирам. Ако се случва по-често, може пък някой път да вляза в гаража и да поработя над нея.
	— Кони ли?
	— Колите трябва да си имат имена.
	— Не, не трябва. Колите не трябва да си имат имена, а ти си нямаш представа как да я ремонтираш… така де. Мисля, че още като си закарал бричката у дома и си хванал за първи път гаечния ключ, си осъзнал, че няма да свършиш за четирийсет и три минути като онези копелета от _Яко тунинговани_ — заяви Портър.
	— Това предаване с пълна глупост. Трябва да ти показват колко време отнема всъщност.
	— Можеше и по-зле да е. Поне не си се вързал на канала за дизайн и архитектура и не си се надъхал да преобзавеждаш къщата в свободното си време.
	— Така си е. Макар че там се справят със задачата за двайсет и две минути и е много по-голяма възвръщаемост на инвестициите — отвърна Наш. — Ако оправя една-две къщи, мога да платя на някого да поработи над колата. Хей, сто я Клеър…
	Те преминаха под жълтата полицейска лента и се упътиха към брега на езерото. Клеър стоеше до един от отоплителите, притиснала мобилния телефон към ухото си. Когато забеляза новодошлите, кимна към брега, прикри микрофона и подметна:
	— Смятаме, че е Ела Рейнолдс — преди да се върне към разговора си.
	Сърцето на Портър се вледени като езерото пред него.
	Ела Рейнолдс беше петнайсетгодишно момиче, изчезнало преди три седмици близо до Логан Скуеър на връщане от училище. За последно я бяха видели да слиза от автобуса на две пресечки от къщи. Родителите й не губили време да я обявяват в неизвестност, само час по-късно вече имало обявена тревога АМБЪР*. Никаква полза от нея. Полицията не беше получила нито едно смислено обаждане.
	[* Amber Alerts (съкратено от America’s Missing: Broadcasting Emergency Response) или тревога Изчезнало дете — система за бързо оповестяване за отвличане на деца. — Бел.ред.]
	Наш тръгна към водата и Портър го последва.
	Езерото беше замръзнало.
	На леда имаше четири оранжеви конуса и жълтата лента минаваше между тях, за да образува правоъгълник. Снегът вътре бе изметен.
	Портър колебливо стъпи на леда и се вслуша за издайническо пукане под краката си. Все едно колко следи от ботуши се виждаха по замръзналата повърхност на езерото, той винаги се притесняваше, ако ботушите бяха неговите.
	След малко видя и момичето. Ледът беше прозрачен като стъкло.
	Тя се взираше нагоре с празни очи.
	Беше ужасно бледа, със сини кръгове около очите. Там кожата беше тъмнопурпурна. Устните й бяха разтворени, все едно се кани да каже нещо — започната дума, останала неизговорена.
	Портър коленичи, за да я огледа по-добре.
	Тя носеше червено палто, черни джинси, бяла плетена шапка, комплект с ръкавици, краката й бяха подгънати под нея и изчезваха в тъмното към дъното. Водата по принцип подува телата, но при тези температури студът обикновено ги съхраняваше. Портър предпочиташе подутите. Колкото по-малко му приличаха на хора, толкова по-лесно му се удаваше да възприеме онова, което вижда — гледката пробуждаше по-малко емоции.
	Момичето изглеждаше като нечие бебче, безпомощно и само, заспало под завивка от стъкло.
	Наш застана до детектива и се взря в дърветата на отсрещната страна на езерото.
	— Там се е провело Световното изложение през 1893 г. Имало японска градина, онзи целият залесен район там. Татко ме водеше в гората като дете. Казваше, че отишла по дяволите през Втората световна война. Май четох някъде, че общината е спечелила средства да възстанови градината напролет. Виждаш ли онези белязани дървета? Ще ги отсекат.
	Портър проследи погледа на партньора си. Езерото се делеше на две части — западна и източна — които заобикаляха малък остров. Много от дърветата на Залесения остров бяха пристегнати с розови панделки. На отсрещния бряг имаше няколко пейки, покрити с тънък пласт сняг.
	— Кога е замръзнал водоемът според теб?
	Наш се замисли за момент.
	— Може би в края на декември, началото на януари. Защо?
	— Ако това е Ела Рейнолдс, как е попаднала под леда? В неизвестност е от три седмици. Към този момент езерото е било напълно замръзнало.
	Наш зареди скорошна снимка на Ела Рейнолдс в телефона си и я показа на Портър.
	— Прилича на нея, но може да е просто съвпадение — друго момиче да е паднало във водата, докато ледът не е бил съвсем замръзнал.
	— Обаче много прилича на нея.
	Клеър застана зад двамата. Духна в шепите си и разтри длани.
	— Говорих със Софи Родригес от „Издирвани деца“ — пратих й снимка и тя се кълне, че това е Ела Рейнолдс, но дрехите не съвпадат. Казва, че при изчезването Ела е носела черно палто. Трима свидетели едновременно са я описали в черно палто по време на пътуването с автобуса, не в червено. Софи се обади на майката на момичето — тя казва, че дъщеря й не притежава червено палто, бяла шапка или бели ръкавици.
	— Значи или това е съвсем различно момиче, или някой й е сменил дрехите — заключи Портър. — На поне трийсетина километра сме от мястото, на което е изчезнала Ела.
	Клеър прехапа долната си устна.
	— Съдебният лекар ще трябва да я идентифицира.
	— Кой я е открил?
	Клеър посочи патрулна кола на края на оградения участък.
	— Момченце и баща му, детето е на дванайсет… — тя погледна бележките в телефона си. — Скот Уотс. Дошъл тук с баща си да видят дали езерото е замръзнало достатъчно за уроци по кънки. Таткото се казва Брайън. Твърди, че синът му измел снега и видял част от ръката й. Бащата наредил на детето да се отдръпне и изчистил още малко самичък — достатъчно да се увери, че отдолу има човек — и се обадил на 911. Това е станало преди около час. Обаждането е получено в седем и двайсет и девет. Прибрах ги в патрулна кола, в случай че поискате да говорите с тях.
	Портър почегърта леда с показалеца си, после погледна по протежение на брега. Двама криминалисти стояха отляво и зяпаха и трима им подозрително.
	— Кой от вас почисти тук? — попита той.
	Жената, на вид около трийсетте, с къса руса коса, очила и дебело розово палто, вдигна ръка.
	— Аз, сър.
	Партньорът й пристъпи от крак на крак. Изглеждаше около пет години по-възрастен от нея.
	— Аз я наглеждах. Защо?
	— Наш? Подай ми я, а? — Детективът посочи четка с дълги, бели косми, поставена върху един от саковете с инструменти.
	Портър даде знак на двамата криминалисти да се приближат.
	— Няма нищо, обикновено не хапя.
	През ноември се беше върнал по-рано от отпуската, натрапена му, след като жена му беше убита при обир в местен магазин. Той искаше да продължи службата си най-вече защото работата го разсейваше, отклоняваше мислите му от случилото се.
	В дните след смъртта на Хедър, когато се беше заключил в апартамента им, беше наистина най-зле. Заобиколен от спомени отвред.
	Лицето й го гледаше от снимки на почти всяка лавица. Уханието й витаеше във въздуха — през първата седмица Портър не можеше да спи, ако не разгъне дреха на Хедър на леглото. Седеше в апартамента и не мислеше за друго, освен какво ще стори на онзи тип, който я беше убил — мисли, които не искаше в главата си.
	В крайна сметка Убиецът „Четирите маймуни“ го беше измъкнал от онзи апартамент.
	Именно той отмъсти и на убиеца на съпругата на детектива. Пак той беше причината хора като тези двама криминалист да се държат странно около него. Не им се струваше заплашителен, по-скоро го гледаха със страхопочитание.
	Портър беше ченгето, допуснало У4М в разследването под прикритието на криминалист. Той беше ченгето, намушкано от убиеца в собствения си дом. Той беше ченгето, заловило серийния убиец и след това върнало го на свобода.
	Четири месеца по-късно всички все още говореха за това, просто не пред него.
	Двамата криминалисти се приближиха.
	Жената приклекна до Портър.
	С помощта на четката той почисти снега най-близо до брега и по протежение на външните участъци, които те бяха измели преди това. Когато разшири кръга още почти метър, остави четката и притисна длан в леда, като започна от центъра и бавно се движеше встрани към ръба. Спря на около десет сантиметра от снега.
	— Ето. Пипни тук.
	Младата криминалистка си свали ръкавицата и колебливо последва указанията му, като бръсна леда с пръсти.
	Спря на около два сантиметра от дланта му.
	— Усещаш ли?
	Тя кимна.
	— Има леко ръбче. Не е високо, но го има.
	— Проследи го докрай. Очертай го с това… — Детективът й връчи маркер.
	Отне й само минута да начертае спретнат квадрат над трупа, с два по-малки, около дванадесет сантиметра широки, издадени от всяка страна.
	— Предполагам, това отговаря на въпроса… — каза Портър.
	Наш се намръщи.
	— Какво гледаме в момента?
	Шефът му се изправи и помогна и на жената да стори същото.
	— Как се казваш?
	— Криминалист Линдзи Ролфс, сър.
	— Ролфс, можеш ли да обясниш какво значи това?
	Тя се замисли за момент, като няколко пъти прехвърли поглед от Паркър към леда и обратно. След това проумя загадката.
	— Езерото е било замръзнало, някой е изрязал леда, вероятно с безжичен верижен трион, и е сложил момичето във водата. Ако беше паднала сама, щеше да има назъбена дупка, не такъв квадрат. Но това е нелепо…
	— Кое?
	Тя се намръщи, посегна към чантата си, извади безжична дрелка, сложи й дебела бургия и проби две дупки, една извън квадрата, а друга близо до трупа. С линийка премери дълбочината и на двете от повърхността до водата.
	— Не схващам — жертвата се намира под линията на замръзване.
	— Аз пък въобще нищо не разбрах — намеси се Клеър.
	— Той е заменил водата — обясни Портър.
	Ролфс кимна.
	— Да, но защо? Можел е да прореже дупка и да бутне тялото под съществуващия лед, след това да остави отворът да замръзне по естествен път. Щяло е да бъде и по-лесно, и по-бързо. Момичето щеше да изчезне, може би завинаги.
	Клеър въздъхна.
	— Може ли да обясниш за онези от нас, които не са специалисти по леда?
	Портър посегна към линийката и Ролфс му я подаде.
	— Ледът тук е дебел поне десет сантиметра. Вижда се нивото на водата… — той посочи чертичката на линийката. — Ако изрежеш парче от този лед и го извадиш, остава десетсантиметрова разлика между горния край на леда и водата. След това, да речем, слагаш трупа на момичето в дупката, тя потъва, а ти искаш да накараш дупката да изчезне. Има само един начин да се направи. Налага се да изчакаш водата да замръзне около нея, поне в тънък пласт, след това пълниш дупката с още вода до горния ръб на леда, за да се изравни.
	— Ще са нужни поне два часа за замръзване — допълни Ролфс. — Може и да е малко по-малко, като имаме предвид какви бяха температурите напоследък.
	Портър закима.
	— Нашият извършител е доливал вода, докато този нов лед не е достигнал същата височина като околния. Той е търпелив. Подобно изпълнение е отнело доста време… — Детективът се обърна към старши криминалиста. — Ще ни трябва този лед. Всичкият върху нея, както и поне десетина сантиметра около квадрата. Има голяма вероятност някакви улики да са попаднали вътре с водата, докато е замръзнала. Нашият извършител се е навъртал тук доста дълго.
	Криминалистът в първия момент сякаш се накани да възрази, но после кимна колебливо. Знаеше, че Портър е прав.
	Междувременно детективът погледна отново към обраслата група дървета отвъд езерото.
	— Не разбирам само защо онзи, който е спретнал тази каша, не е захвърлил момичето ей там. Отнема време да извлачи трупа тук, на откритото, да изреже леда и после да го чака да замръзне… голям риск е поел. Извършителят е могъл да пренесе жертвата по моста и да я остави, където и да е оттатък, и тя да остане неоткрита до пролетта, когато започне сечта. Вместо това прекарва часове наред да я намести във водата близо до район с голямо движение. Рискува да го хванат. Защо? За да създаде илюзията, че е прекарала във водата много повече, отколкото в действителност? Сигурно е знаел, че ще се досетим.
	— Труповете не изплуват — посочи Наш. — Поне не през първите няколко дни. Виж я само. Отлично е запазена. Все още не съм сигурен защо е на повърхността.
	Портър прекара пръст по ръба на квадрата, като спря при единия от двата по-малки квадрата отстрани. Наведе се към леда и надзърна към момичето отстрани.
	— Проклет да съм!
	— Какво? — наведе се Ролфс.
	Детективът заопипва около раменете на момичето. Когато откри онова, което търсеше, постави ръката на Ролфс отгоре. Тя го погледна и се ококори, щом пръстите й потънаха леко в леда. Посегна към симетричното място от другата страна.
	— Предпазил я е от потъване, като е сложил нещо над тази дупка, може би дъска, ако съдим по следите тук, след това е прекарал тел или тънко въже под тялото й при раменете и го с вързал за дъската, докато новата вода замръзне. Когато е приключил, отрязал го е. Все още се усещат вдлъбнатините тук в леда. Останало е достатъчно да поддържа жертвата близо до повърхността. Вижда се тънко въже, ако надзърнеш през леда под подходящ ъгъл.
	— Искал е да я намерят? — попита Клеър.
	— Искал е да направи впечатление, _ако_ я намерят — поправи я Портър. — Създал си е ужасно много проблеми, за да подреди нещата така, че момичето да изглежда все едно е замръзнала под повърхността на езерото преди месеци, въпреки че е тук само от няколко дни в най-добрия случай, може и по-малко да са. От нас се иска да открием защо.
	— Този тип си играе с нас — обади се Ролфс. — Променя местопрестъплението, така че да съответства на някаква негова логика.
	Самосъхранението и страхът са два от най-силните инстинкти на човешкото поведение. Портър не беше сигурен, че иска да се срещне с човека, който не притежава и двата.
	— Извадете детето оттук — каза накрая.


>	2.
>	Портър

	_Ден първи, 23:24 ч._
	— Да се кача ли с теб?
	Бяха паркирали пред блока на Портър на Уабаш авеню. Наш си играеше с газта, за да не угасне Кони. Нощта беше станала зверски студена.
	Портър поклати глава.
	— Прибирай се и поспи малко. Предстои ни тежка сутрин.
	С помощта на верижни триони криминалистите бяха отрязали леда около момичето в рамките на големия квадрат, след това внимателно го натрошиха на удобни парчета, които после натовариха в кофи и прекараха обратно до криминалната лаборатория за анализ. Трупът на жертвата потегли към моргата за разпознаване. Портър се обади на Том Айзли, който се съгласи да дойде рано и да му се обади веднага щом имат позитивна идентификация. Когато Портър и Наш си тръгнаха, униформеният патрул още претърсваше района, но към този момент не бяха открили нищо. Клеър се съгласи да остане и да прегледа записите на единствената охранителна камера, разположена на входа на парка. Не беше особено сигурна какво да гледа, а Портър нямаше по-подробни указания, освен да следи за нещо необичайно в течение на миналите три седмици, особено след работно време. Самият парк затваряше по здрач, а след това, като изключим няколкото лампи в най-често посещаваните райони, той потъваше в мрак. При езерото нямаше постоянно осветление. Всеки, който пристигнеше или си тръгнеше след залез, щеше да се забележи.
	— Относно преди това, по пътя към езерото… — започна Портър.
	Наш го прекъсна.
	— Няма нужда да се обясняваш. Всичко е наред.
	Детективът махна с ръка във въздуха.
	— Не успявам да спя добре напоследък. Не и след смъртта на Хедър. Всеки път, когато вляза в апартамента ни, той ми се струва ужасно празен. Очаквам я да се появи от някоя от другите стаи или през предната врата, помъкнала камара покупки, а това не се случва. Не искам да се обръщам и да виждам нейната половина от леглото празна. Не мога да се заставя да го изхвърля. Същото се отнася и за дрехите й. Преди седмица за малко да опаковам всичко за дарения. Сложих първата блуза в кашона и трябваше да спра. Разместването на вещите й изпълни стаята с нейния аромат и беше като че ли тя се е върнала, макар и само за малко. Знам, че трябва да продължа без нея, но не съм сигурен дали мога. Поне не все още.
	Наш се пресегна и стисна приятеля си за рамото.
	— Ще можеш. Когато му дойде времето, ще можеш. Никой не те припира. Просто да знаеш, че всички сме насреща. Ако ти потрябва случайно нещо… — Наш се захвана да човърка волана и взе да скубе дупката в облицовката му от изкуствена кожа. — Може да е от полза да се преместиш. Намери си ново жилище, започни отначало.
	Портър поклати глава.
	— Не мога да го направя. Заедно избрахме този апартамент. Там е домът ми.
	— Може да идеш на почивка тогава? — предложи Наш. — Имаш предостатъчно натрупани отпуски.
	— Може и да го направя… — Портър се взря във фасадата на блока.
	Нямаше да се мести. Не и в скоро време.
	Вратата на шевито изскърца, когато той дръпна дръжката и слезе.
	— Мили боже, колко е студено!
	— Време е да извадиш вълнените гащи и уискито!
	Портър потропа на покрива на колата два пъти.
	— Ако вложиш малко време в това чудо, може да стане голяма сладурана.
	Наш му се ухили в отговор.
	— Среща в командния център в седем?
	— Аха, в седем става.
	След това отпраши.
	Портър проследи изчезването на колата по улицата и чак после влезе в малкото фоайе на блока, като внимателно избягваше купчинките замръзнало кучешко ако на стълбите. Подмина пощенските кутии и се качи по стълбите. Не ползваше вече асансьори, не и ако имаше избор.
	На влизане в апартамента в носа го блъсна неприятната миризма на дузина развалени остатъци от храна. Най-лошият виновник — купчината кутии от пица на кухненската маса, изпълваше въздуха с дъх на гранясало сирене и стари чушки.
	Портър метна палтото си на облегалката на един стол, влезе в спалнята и светна лампата.
	Леглото беше избутано в отсрещния ъгъл, заедно с двете нощни шкафчета.
	Стената, до която се бе намирало преди, сега беше изпълнена със стотици снимки и бележки, лепящи листчета и вестникарски изрезки. Тук-там бяха свързани с тънка връв. Когато тя се свърши, детективът започна да чертае линии с черен маркер.
	Тук беше всичко, което той имаше за Убиеца „Четирите маймуни“, или Ансън Бишъп, или Пол Уотсън — и тримата бяха един и същи човек. Събираше подробности и за миналите престъпления на Бишъп, но основно се беше съсредоточил върху това, къде може да е отишъл той след бягството си.
	На пода в ъгъла на стаята беше сложен лаптоп с яркосветещ екран. Портър го вдигна и се загледа в екрана. Използваше Гугъл алъртс* (изненадващо прост за някой, комуто липсват и най-основни компютърни познания) да му отбелязва всяко споменаване, статия и поява на Бишъп, Уотсън или У4М по интернет и да сваля резултатите в личната му електронна поща. Понякога отнемаше часове, но той преравяше всяко едно съобщение и споменатите в тях местоположения нанасяше на голямата световна карта, закачена на стената между другите му бележки. Не беше единствена. Имаше дузина подробни карти, всички на големи градове.
	[* Google alerts — програма в Гугъл за проследяване на дадени търсения и получаване на съобщения чрез имейл. — Бел.ред.]
	Данни, трупани четири месеца.
	Картите бяха набодени с разноцветни кабарчета — червеното маркираше появата му, синьото — място, за което журналист е написал статия, а жълтото — дома на всеки, изчезнал или убит по начин, сходен с почерка на У4М. Пълно беше с негови имитатори. Макар че множество кабарчета бяха центрирани в Чикаго, други стигаха чак до Бразилия и Москва.
	Портър вдигна едно жълто и намери на картата на Чикаго езерото в Джаксън Парк.
	— Ела Рейнолдс, в неизвестност от 22 януари 2015 г., вероятно намерена на 12 февруари 2015 г. — промърмори под нос. Нямаше причина да вярва, че виновникът е У4М, но това кабарче щеше да остане на място, докато се увери в противното.
	Клепачите му тежаха от недоспиване.
	Имаше страхотно главоболие.
	Седна в средата на пода и започна да преравя гугъл алъртите от днес, общо 159 на брой.
	Когато телефонът му звънна два часа по-късно, детективът помисли дали да не пренебрегне обаждането, но след това се отказа. Никой не звънеше в един и половина сутринта без причина.
	— Портър.
	Защо гласът му винаги звучеше по-силно посред нощ?
	В началото последва тишина. След това:
	— Детектив? Обажда се Софи Родригес от „Издирвани деца“. Взех номера ви от Клеър Нортън.
	— Какво мога да направя за вас, мис Родригес?
	Мълчание. След малко:
	— Имаме още едно изчезнало момиче. Вие с партньора си трябва да дойдете тук.


>	3.
>	Портър

	_Ден втори, 2:21 ч._
	Тук се оказа масивна сграда в Броунзвил на „Кинг Драйв“.
	Родригес не сподели подробности при обаждането си, каза само, че случаят е свързан с момичето, чието тяло е било намерено в парка по-рано, и той сигурно ще иска да присъства.
	Портър паркира доджа си на улицата зад шевито и изгази през снежните преспи отстрани на тротоара до къщата на ъгъла. Нямаше нужда да чука. Униформеният полицай на вратата го разпозна и го пусна да влезе. Завари колегата си и жена, която не познаваше, да седят в салона отляво на входа. До Наш стоеше мъж към петдесетте, с прошарена коса, в добра форма, облечен в спортно сако от туид и джинси. Друга жена, без съмнение съпругата му, седеше на дивана със смачкана кърпичка в ръка.
	При появата на Портър придружителката на Наш стана.
	— Детектив Портър? Аз съм Софи Родригес от „Издирвани деца“. Благодаря ви, че дойдохте. Знам, че е много късно.
	Детективът се ръкува с нея и огледа стаята.
	Повечето подобни къщи бяха строени в началото на двадесети век. Тази тук бе щателно възстановена с оригиналната мазилка и орнаменти. Килимите също изглеждаха автентични, но несъмнено бяха копия, точни реплики на оригиналите. Мебелите наоколо бяха антики.
	Мъжът, който говореше с Наш, подаде ръка.
	— Аз съм д-р Рандал Дейвис, а това е съпругата ми, Грейс. Благодаря ви много, задето дойдохте в този късен час!
	Той посочи кресло до дивана.
	Портър отказа.
	— Нощта беше доста дълга. Май е по-добре да постоя.
	— Да ви предложа кафе?
	— Ако обичате. Ако може, чисто.
	Д-р Дейвис се извини и изчезна в коридора.
	Портър погледна Родригес, която се беше върнала на мястото си на дивана.
	— В службата ми получиха обаждане от г-жа Дейвис малко след полунощ, когато дъщеря й не се прибрала — каза Родригес.
	Г-жа Дейвис вдигна очи, бяха зачервени и подути.
	— Лили работи в арт галерия в центъра. В четвъртък след училище отива право там и после взима „Юбер“ за вкъщи, след като затворят в единайсет. Винаги се прибира до единайсет и половина. Ако по някаква причина закъснява, праща ми есемес — знае, че с баща й се притесняваме, така че винаги ни пише какво става. Тя е отговорна млада жена и това е първата й работа, знае колко се тревожим… Майката попи очите си с кърпичката.
	— Не ми се обади до единайсет и четирийсет и пет, така че аз й звъннах и попаднах право на гласова поща. След това позвъних в галерията и говорих с надзорника й, г-жа Едуинс. Тя каза, че Лили не се е появила за смяната си. Опитала се да й се обади няколко пъти, но и тя попаднала на гласова поща. Без да звъни, директно прехвърля. Знам, това значи, че телефонът й е изключен, което е много нетипично за нея. Никога не си го изключва. Знае, че се притеснявам. Обадих се на най-добрата й приятелка, Гейби…
	— Каква е фамилията на Гейби? — попита Портър.
	— Дийгън. Гейбриъл Дийгън. Дадох на партньора ви информация за връзка с нея… — е тези думи жената погледна към Родригес. Портър не я поправи.
	Г-жа Дейвис продължи:
	— Гейби каза, че не я е виждала цял ден. Не била в училище и не отговаряла на съобщенията й. Това не е присъщо на Лили, нали разбирате. Отличничка е. Не е пропускала нито ден на училище от четвърти клас насам, когато имаше дребна шарка… — тя се поколеба, загледана в лицето на Портър. — Вие сте детективът, който преследваше… О, боже, да не мислите, че У4М е отвлякъл дъщеря ни? Затова ли сте тук? — тя се ококори и очите й се напълниха със сълзи.
	— Това не е дело на У4М — увери я Портър, макар да не беше съвсем сигурен в това. — Към момента няма причини да смятаме, че някой е отвлякъл дъщеря ви.
	— Тя не би изчезнала по такъв начин.
	Портър се опита да смени темата.
	— Кое училище посещава тя?
	— Академия Уилкокс.
	Д-р Дейвис се върна и връчи на Портър димяща чаша кафе, след това застана до жена си на дивана.
	— Знам какво си мислите и, както казахме на партньорите ви тук, Лили си няма приятел. Не би избягала от училище. И определено не би пропуснала работа — обича онази галерия. Нещо не е наред. Приложението за намиране на айфон работи на телефона й, но не се вижда на нашия акаунт. Обадих се на Епъл, те казаха, че телефонът й е изключен. Дъщеря ни не би си изключила телефона.
	Наш се прокашля.
	— Госпожо Дейвис, можете ли да опишете на детектив Паркър с какво е била облечена Лили днес, когато сте я видели за последно?
	Тя кимна:
	— Любимото й палто, червена парка „Перо“, бяла шапка и същите ръкавици, и тъмни джинси. В студени дни предпочиташе да си облича униформата едва като пристигне в кампуса. Преди да тръгне за училище тази сутрин, се отби в кухнята и ми каза довиждане. Това е любимото й палто. Купи го в „Барнлис“ с първата си заплата. Много се гордееше с него.
	Родригес прехапа устни.
	Портър не каза нищо.


>	4.
>	Портър

	_Ден втори, 3:02 ч._
	— Как е възможно това?
	— Можем да им покажем снимка на палтото, за да потвърдят — предложи Наш.
	Портър поклати глава.
	— Не можем да им покажем снимка на мъртво момиче.
	Тримата стояха пред къщата на Дейвис, а дъхът им плетеше ледена мъгла помежду им.
	— Не е възможно, няма време някой да отвлече Лили Дейвис, да облече дрехите й на Ела Рейнолдс и да я погребе под леда в парка. Няма начин. Времето просто не е достатъчно… — Портър потропа с крака. Сигурно беше към минус 15 градуса. — Това значи, че трябва да е стоял на езерото през светлите часове на деня, и то на открито. Все някой щеше да го види.
	Наш помисли няколко секунди.
	— При подобно време паркът е почти пуст. Единственият съществен риск е бил, когато извършителят е пренесъл тялото от колата си до водата. Освен ако някой не го приближи, нищо друго всъщност не би изглеждало подозрително. Той е щял да прилича просто на обикновен турист до езерото, рибар на дупка в леда или нещо подобно. Ако се е застраховал да вземе и въдица, обзалагам се, че би прекарал деня, без никой да го погледне втори път.
	— Да оставим настрана логистиката — обади се Родригес, — но какъв е смисълът?
	Портър и Наш се спогледаха. И двамата знаеха, че серийните убийци рядко следват определена цел, не и такава, която има смисъл за другите хора, освен тях. А макар да имаха само една жертва, ако тя беше свързана с второто изчезнало момиче, вероятно щеше да има още убийства.
	— Ела Рейнолдс и Лили Дейвис познавали ли са се? — попита Портър, Родригес.
	Полицайката поклати глава.
	— Родителите й знаят името само от телевизията.
	— Трябва да се чуем с приятелката на Лили, Гейби — предложи Портър. — Кога е тръгнала за училище?
	Родригес погледна бележките си.
	— В седем и петнайсет.
	Наш затвори очи и пресметна наум.
	— Значи има само дванайсет часа от момента на изчезването на Лили до намирането на Ела в замръзналото езеро.
	— Много си добър по математика — изхили се Портър.
	— Ако извършителят действа сам, трябва да е много бърз. Ефикасно пипа — уточни Наш.
	Детективът отново се обърна към Родригес.
	— Софи, нали?
	Тя кимна.
	— Върни се и претърси стаята на момичето. Търси каквото и да е, нещо, което не изглежда нормално. Вземи компютъра й — провери имейлите, съхранените документи. Търси дневник, снимки… Ако намериш нещо интересно, обади ми се. Проучи маршрута й към училище. Тя пеша ли ходи, или се вози? С приятели или сама? Разбра ли?
	Родригес подъвка долната си устна.
	— Какво ще значи това за Лили?
	Портър не беше готов да прави предположения. Обърна се към Наш.
	— Да идем да събудим Айзли.


>	5.
>	Портър

	_Ден втори, 4:18 ч._
	Кабинетът на съдебния лекар на окръг Кук и моргата се намираха на Уест Харисън в центъра на Чикаго. По това време имаше на слабо движение и Портър и Наш завариха паркинга пред сградата относително пуст. Пазачът на рецепцията ги огледа със сънлив поглед и кимна за поздрав.
	— Подпишете се, моля.
	Портър драсна на клипборда Бърт Рейнолдс и го връчи на Наш, който написа Доли Партън, върна го на гишето и последва партньора си към редицата асансьори в дъното на фоайето. Портър не беше любител на асансьорите, но още по-малко обичаше да се катери по стълбите.
	Вторият асансьор отляво пристигна пръв и двамата побързаха да се качат, преди Портър да си е променил мнението.
	Той натисна на третия етаж.
	— Доли беше гореща мацка едно време…
	— И още си е — заяви Наш. — Старичка е, но става.
	— За какво става?
	— Ще ти обясня, като пораснеш, Сам.
	Вратата се отвори, коридорът беше празен.
	Наш огледа автомата за кафе и закуски, подмина го и тръгна към двукрилата врата в дъното.
	Завариха Том Айзли на бюрото му. Вдигна поглед, щом влязоха, и пак се върна към четивото си.
	Портър очакваше да коментира часа. Вместо това той попита:
	— Някой от вас двамата някога да е виждал океана?
	Двамата детективи се спогледаха.
	Айзли затвори книгата на бюрото си и се изправи.
	— Няма значение. Не съм сигурен, че съм готов да говоря по темата все още.
	— Предполагам, че работиш по нашето момиче? — попита Портър.
	Айзли въздъхна.
	— Опитвам се. Затопляме тялото й, откакто я донесоха тук. Не е съвсем замръзнала, нали разбирате, просто е доста под нормалната температура. Което прави трудно определянето на часа на смъртта.
	— Знаеш ли причината?
	Айзли отвори уста, за да каже нещо, после размисли.
	— Не още. Ще ми трябват още няколко часа. Можете да почакате, ако желаете.
	Преди да успеят да му отговорят, той хлътна през вратата, водеща към залата за аутопсии.
	Наш кимна на колегата си.
	— Струва ми се, че ще отнеме известно време.
	Портър се намести на жълтия пластмасов стол до вратата на Айзли. Клепачите му тежаха като оловни от безсъние.


>	6.
>	Портър

	_Ден втори, 7:26 ч._
	— Господа?
	Портър стреснато се ококори и му трябваше малко време да осъзнае, че е в кабинета на Айзли в моргата. Беше се прегърбил в жълтия пластмасов стол, вратът му се беше схванал от стоенето под неудобен ъгъл. Наш се беше превил над бюрото на Айзли с глава, отпусната върху купчина хартия.
	Съдебният лекар вдигна някакъв медицински том, отдалечи го на около метър над бюрото и го пусна. Книгата се стовари с трясък, шумно и тежко, и Наш подскочи в стола с лига, протекла по брадичката.
	— Какво, да му се…
	— Най-добрите в Чикаго, претрепват се от работа… — укори ги Айзли. — Елате с мен.
	Портър погледна часовника на отсрещната стена — беше към седем и половина. От пристигането им бяха минали малко повече от три часа.
	— По дяволите, не възнамерявах да заспивам — промърмори той. Извади мобилния си от джоба — три пропуснати обаждания от Клеър, без гласова поща.
	Айзли ги поведе покрай бюрото си и през двукрилата врата в дъното на кабинета си към голямата зала. И Портър, и Наш си взеха ръкавици от кутията, окачена на стената близо до вратата.
	Вътре шумовете създаваха ехо.
	Това беше винаги първата мисъл, която изникваше в главата на Портър на влизане. Всичко звучеше различно поради бежовите плочки на пода и стените. Второто, което неизменно го поразяваше, беше температурата — не знаеше точно каква се поддържа в помещението, но имаше чувството, че е по-ниска от околната с десетина градуса. Настръхваше целият и го полазваха тръпки. Третото, онова, с което така и не успя да свикне, беше миризмата. Не миришеше лошо, поне не и днес, но в залата се усещаше силен мирис. Тежкият аромат на индустриални почистващи препарати се опитваше да скрие надигащата се отдолу воня на нещо друго, за което Портър предпочиташе да не се замисля.
	Ярките флуоресцентни тръби на тавана се отразяваха в стоманените шкафове. Голяма кръгла лампа висеше над операционната маса в средата на залата, където бе положено изваденото от езерото тялото.
	Айзли беше затворил очите на момичето.
	_Спящата красавица._
	Отстрани бяха сложени електрическо одеяло и четири големи лампи.
	Съдебният лекар забеляза, че Портър ги гледа.
	— Извадихме късмет. Тя не е престояла много дълго в езерото и тялото й е било под линията на замръзване. Ако се беше вледенила напълно, щеше да се наложи да почакаме няколко дни, преди да проведем аутопсия. В нейния случай отне само няколко часа да вдигнем телесната температура достатъчно, за да действаме.
	— Още не си я отворил — посочи Наш. — Изобщо не ми изглежда да си започвал.
	— Ще се изненадаш колко много може да ти каже едно тяло, ако знаеш къде да гледаш — отвърна Айзли. — Няма да успея да я отворя преди утре; тя е все още доста замръзнала. Ако я затопля твърде бързо, рискуваме да има кристализация и клетъчни увреждания. Това не значи, че не може да ни даде някои отговори, докато чакаме. За разлика от вас двамата, аз здравата поработих… — той зарови пръсти в косата си. — Тя ми говореше, а аз я слушах.
	— Добре, сега вече ме плашиш — обади се Портър.
	Айзли му се усмихна и отстъпи крачка назад от масата.
	— Желаете ли да узнаете какво открих?
	— Би било чудесно.
	Той застана отстрани на масата и вдигна ръката на момичето.
	— Студената вода запазва телата изключително добре. При повечето трупове, намерени във вода, е трудно да се снемат отпечатъците. Кожата се разтяга, налага се да обърнем процеса, преди да успеем да вземе отпечатъците. Както става с ръцете ви, когато сте във ваната, но в по-екстремален вариант.
	— Аз си падам повече по душовете — осведоми го Портър.
	Айзли пренебрегна коментара му.
	— Водата близо до точката на замръзване е съхранила отпечатъците от пръстите напълно непокътнати, вероятно биха издържали и пролетното размразяване… — той пусна ръката на момичето на масата и нежно я положи до хълбока й. — Резултатите пристигнаха преди два часа. Потвърдиха, че това е Ела Рейнолдс, момичето, изчезнало преди три седмици.
	Портър въздъхна. Очакваше го, но имаше нещо стряскащо в това да чуеш думите, изречени на глас.
	— Нещо за часа на смъртта?
	— Както казах и по-рано, ще е трудно да се определи времето на смъртта заради ледената вода. На този етап бих казал — не повече от четиридесет и осем часа, но не по-малко от двайсет и четири. Надявам се да стесня този период, след като прегледам черния й дроб и другите органи… — обясни съдебният лекар. — Помогни ми да я обърна!
	Портър и колегата му се спогледаха. Наш отстъпи крачка назад. Изпитваше странно за детектив в отдел Убийства отвращение към мъртвите тела.
	Портър хвана момичето за краката, а Айзли — за раменете. Заедно я преобърнаха.
	Съдебният лекар прокара пръст по дълъг, тъмен белег, минаващ през гърба й.
	— Това е от въжето, което я е придържало на повърхността на водата. Оцветяването подсказва, че е била закачена постмортем. Скоро след смъртта обаче, иначе посиняването нямаше да е толкова наситено, особено през дебелото палто, което е носила… — той кимна към дрехите й, спретнато нагънати на тезгяха от неръждаема стомана.
	Наш отиде, вдигна червеното палто и се захвана да пребърква джобовете.
	— Намери ли някаква идентифицираща информация по дрехите?
	— Тези не са нейни, нали? — отбеляза Айзли по-скоро като факт, отколкото като въпрос.
	Портър се обърна към него.
	— Как стигна до това заключение?
	— Подозирах го, но не съм сигурен дали бих могъл да го нарека заключение. Всичко ми се стори прекалено прилепнало по нея. При нормални обстоятелства бих го приписал на подпухването от водата, но тъй като то е незначително, ми се стори странно. Бельото и джинсите й например, бяха поне един или два размера по-малки. Влизаше в тях, но й стягаха, били са дори неудобни. Погледни шапката — той посочи тезгяха. — На етикета има изписани букви, най-вероятно инициали.
	Наш остави палтото и вдигна бялата шапка, като и обърна наопаки.
	— Л. Д., малко избелели, но определено това е написано…
	— Лили Дейвис — каза Портър.
	— Да, вероятно.
	— Коя е тя? — попита Айзли.
	— Друго момиче, изчезнало по някое време вчера — запозна го Портър.
	— Значи, който е убил тази девойка тук, я е облякъл в дрехите на другото момиче?
	— Така излиза.
	— Хм…
	— Каква е причината за смъртта — попита Портър. — Не виждам нищо по тялото. Няма рани, няма следи от удушаване…
	Лицето на Айзли светна.
	— Ах, да. И това ще ти се стори странно.
	— Как е умряла?
	— Удавила се е.
	Наш се намръщи.
	— Не ми звучи чак толкова странно. Намерихме я под леда в езеро.
	Портър вдигна ръка.
	— Каза, че следата на гърба й е постмортем. Да не твърдиш, че е била жива, когато я е потопил във водата?
	— О, не, била е мъртва по това време. Казвам, че е била удавена и чак след това я е пуснал в езерото… — Айзли отиде до микроскопа на високата маса от лявата си страна. Посочи устройството. — Ето, погледнете.
	Портър отиде и се наведе над окуляра.
	— Какво гледам?
	— Когато я донесоха първоначално, успях да пъхна тръбичка в дробовете й и извадих вода — ето тази вода.
	Портър се намръщи:
	— Какви са тези люспички, които плуват в нея?
	Айзли се ухили с едното ъгълче на устата си.
	— Това, приятелю мой, е сол.
	— Удавила се е в солена вода?
	— Именно.
	По лицето на Наш премина недоумение, после объркване.
	— Но ние сме в Чикаго… най-близкият океан е на… колко, хиляда километра оттук?
	— Атлантическият е най-близо — отговори му Айзли. — Балтимор, Мериленд. Отстои на около хиляда и петстотин километра.
	Мобилният на Портър звънна. Той погледна екрана и вдигна.
	— Здрасти, Клеър.
	— Върна ли се от ваканция? Обаждах ти се милион пъти.
	— Три пъти си ми звъняла.
	— Значи телефонът ти _все пак_ работи — отвърна тя. — Никога не бива да пренебрегваш жените, Сам. Няма да свърши добре!
	Портър подбели очи и закрачи предпазливо из залата за аутопсии.
	— В моргата сме с Айзли. Той потвърди, че момичето от езерото е Ела Рейнолдс. Изглежда, е облечена в дрехите на Лили Дейвис.
	— Коя е Лили Дейвис?
	Детективът мислеше, че й е казал за второто изчезнало момиче, но осъзна, че всъщност не е. Не бяха говорили от парка насам. Имаше нужда от сън; в главата му беше каша.
	— Можеш ли да дойдеш при нас с Наш в командния център след трийсет минути? Всички трябва да наваксаме с информацията.
	— Несъмнено — съгласи се Клеър. — А няма ли да ме питаш защо съм ти звъняла?
	Портър затвори очи и прекара пръсти през косата си.
	— Защо си ми звъняла, Клеър?
	— Намерих нещо на камерите в парка.
	— След трийсет минути в командния център. Ще говорим тогава. Вземи и Клоз.


>	7.
>	Лили

	_Ден втори, 7:26 ч._
	— Искаш ли чаша мляко?
	Лили Дейвис чу гласа, преди да види притежателя му, да го види ясно.
	Той говореше полека, меко, съвсем тихичко, всяка дума беше изречена с най-голямо внимание, сякаш обмисля много внимателно всичко, което иска да каже, преди да изрече думите. Заекваше леко, {e}ч{/e}-то в чаша го затрудни.
	Беше слязъл по стълбите още преди пет минути, дъските скърцаха под тежестта му. Но когато стигна долу и застана в края им, се спря неподвижен. Сенките го поглъщаха и Лили не различаваше нищо повече от очертанията на мъж.
	А това беше мъж, не момче.
	Нещо в стойката му, в широките рамене, в дълбокото му дишане, всичко подсказвате, че е мъж, не някое от хлапетата от училище. Не някой неин познат, който й върти гаден номер, а мъж — мъж, който я беше отвлякъл.
	Лили _искаше_ мляко.
	Гърлото й беше пресъхнало.
	Освен това беше гладна.
	Коремът й не спираше тихо да курка, за да й напомня колко е гладна.
	Не отговори на въпроса обаче — не издаде нито звук. Вместо това се сви още по-плътно в ъгъла, с гръб, притиснат към влажната стена. Уви се още по-плътно в смрадливата зелена завивка. Самият плат й вдъхваше малко повече сигурност, все едно е сгушена в обятията на майка си.
	Мъжът го нямаше поне час, може и повече. Лили беше използвала това време да се опита да отгатне къде се намира. Тя не си позволи да се уплаши, нямаше да допусне да се страхува. Беше се сблъскала с проблем, а нея я биваше да разрешава всякакви проблеми.
	Намираше се в мазето на стара къща.
	Знаеше, понеже и нейната къща беше стара и тя помнеше как изглеждаше мазето, преди родителите й да доведат строители и майстори да я ремонтират. Таваните бяха ниски и подът — неравен. Миришеше на мухъл и беше царството на паяците. По всички ъгълчета и цепнатини имаше стари или нови паяжини и притежателите им пълзяха навред. Когато родителите й докараха майсторите в къщата, те изтърбушиха мазето, изравниха пода, замазаха стените и покриха всичко с пресен слой мазилка и боя. Това прогони паяците, поне за известно време.
	Приятелката й Гейби живееше в чисто нова къща, построена само преди две години, в тяхното мазе беше съвсем различно. Високи тавани и равни подове, светло и просторно. Те му сложиха мокет, донесоха мебели и превърнаха помещението в стая за развлечения. Но мазетата в старите къщи не можеха да изпълняват такава роля все едно колко труд е вложен в тях. Можеш да прикриеш влагата, дори да изравниш пода, да измажеш и да боядисаш, но паяците винаги се връщаха. Не желаеха да отстъпят владенията си.
	В това мазе имаше паяци.
	Макар Лили да не ги виждаше от мястото си, знаеше, че са точно над нея и пълзят напред-назад по откритите греди. Следяха я с хиляди очи, докато тъчаха мрежите си.
	Мъжът й беше дал дрехи, но те не бяха _нейните_.
	Когато се събуди на пода, увита в зелената завивка, тя бързо осъзна, че е била съблечена гола и затворена тук, в тази клетка, а близо до главата й бяха оставени спретнато сгънати чужди дрехи. Не й ставаха. Бяха поне два номера по-големи, но въпреки това ги облече, понеже нямаше нищо друго и те бяха по-добри от зелената завивка. След това все пак се уви и в нея.
	Намираше се в слабо осветено, влажно мазе. По-точно, беше в ограждение от телена мрежа, издигнато в слабо осветено, влажно мазе.
	Оградата стигаше от пода до тавана и парчетата мрежа бяха заварени. Така се строяха кучешки боксове. Лили го знаеше, понеже семейството на Гейби притежаваше куче, хъски на име Дакота, и те имаха много подобна, ако не и същата клетка в задния двор. Бяха я купили в „Хоум Депо“ и едно лято те двете е Гейби гледаха как баща й я сглобява. Не му отне много време, може би час, но пък той не я завари.
	Когато Лили се изправи, увита в зелената завивка, опипа внимателно различните тръби и дебелата метална мрежа, които образуваха клетката й, търсеше сглобките — помнеше как бащата на Гейби беше сглобил своята — и сърцето й се сви, когато напипа неравните заварки. Вратичката отпред беше заключена здраво не с един, а с два катинара — един близо до горния ръб и втори почти до долния. Тя я раздруса, но не успя да я размести. Цялата конструкция беше завинтена за бетонния под. Изглеждаше здрава и държеше Лили в капан.
	— Трябва да пиеш течности, нуждаеш се от сили за това, което ти предстои — каза мъжът и отново се запъна за момент на {e}ч{/e}-то в течности.
	Лили не отговори. Нямаше намерение да си отваря устата. Да разговаря с него би означавало да му даде власт, а тя не беше готова да го направи. Той не заслужаваше нищо от нея.
	Единствената светлина идваше най-вероятно от отворена врата в горния край на стълбите. Похитителят й стоеше абсолютно неподвижен в подножието им.
	Очите на Лили се бореха с тъмното и постепенно се приспособяваха.
	Той си остана невидим обаче — тъмна сянка сред другите сенки, очертание на фона на стената.
	— Обърни се. Застани с лице към задната мрежа и не се обръщай отново, докато не ти кажа, че може — нареди мъжът.
	Лили не помръдна, само се сви още повече.
	— Моля те, обърни се — каза похитителят й по-меко и умолително.
	Тя стисна завивката и я придърпа по-плътно около дребното си тяло.
	— Обърни се, по дяволите! — ревна мъжът и гласът му избумтя в мазето и отекна в стените.
	Лили изпъшка и отстъпи назад, за малко да се препъне.
	След това отново настъпи тишина.
	— Моля те, не ме карай да викам. Предпочитам да не го правя.
	Сърцето на момичето се разблъска в гърдите й — тежко бум, бум, бум.
	Отстъпи крачка назад, после още една, накрая и трета. Когато стигна до стената, в дъното на клетката, застави краката си да я завъртят и застана в ъгъла.
	Чу мъжът да се приближава — оживяла сянка. Нещо в походката му не беше наред. Вместо стъпките да са равномерни, единият крак тупваше, после другият се хързулваше за момент по бетонния под, преди да стъпи, същото се повтаряше при следващата крачка. Лили не беше съвсем сигурна дали лекото влачене на стъпалото се дължи на скованост или на накуцване.
	Застави се да затвори очи. Не искаше, но въпреки това го стори. Насили се, за да се съсредоточи върху звуците, да си _представи_ шума зад нея.
	Чу дрънченето на ключове преди издайническото щракане на катинара — прозвуча й като горния — после и другият след секунда. Чу мъжът да измъква и двата от вратата, след това да вдига дръжката и да я отваря.
	Лили се присви в очакване на онова, което щеше да последва.
	Предполагаше, че мъжът ще постави ръка върху нейната, ще я опипа или сграбчи изотзад. Това така и не се случи. Вместо това го чу да затваря вратата и да слага отново катинарите, и двата щракнаха здраво на местата си.
	Неравномерните стъпки се отдалечиха от клетката й.
	— Вече можеш да се обърнеш.
	Лили направи, както й беше казано.
	Мъжът се беше върнал до стълбите и се бе скрил в мрака отново.
	На пода, точно до вратата на клетката, имаше оставена чаша мляко, по чиято стена се стичаше малка капка вода.
	— Не е с упойка — увери похитителят жертвата си. — Нужна си ми будна.


>	8.
>	Портър

	_Ден втори, 7:56 ч._
	— Ще се видим вътре. Трябва да пусна една вода — заяви Наш, когато слязоха от асансьора на подземното ниво в управлението на Чикагската градска полиция на Мичиган авеню. Зави надясно по коридора и изчезна зад вратата на тоалетната. Портър зави наляво.
	След бягството на Бишъп федералните се бяха намесили и бяха взели в свои ръце преследването на У4М. По онова време Портър беше в болнични, но съдейки по казаното от Наш, отначало се бяха опитали да завземат командния им център. С помощта на невероятния си чар и със заплахи от насилие Наш беше отблъснал агентите и ги беше прогонил в стаята от другата страна на коридора, известна най-вече със странната носеща се в нея миризма, която явно идваше от отсрещния ляв ъгъл. Към този момент двете групи си съжителстваха досущ като Северна и Южна Корея.
	Лампите в стаята на ФБР бяха угасени.
	Портър изчака да чуе щракването, с което Наш заключи вратата на тоалетната, после изпробва вратата на стаята на федералните.
	Отключено.
	Озърна се припряно да не идва някой по коридора и хлътна вътре. Остани лампите изключени.
	_Шест очни ябълки._
	Седем жертви. Осем, ако броеше и Емъри.
	Подсъзнанието му се опитваше да му каже нещо.
	Прекоси стаята до двете бели дъски пред бюрата и огледа снимките на жертвите. Познатите лица отвърнаха на погледа му, невинните им усмивки, застинали завинаги в момент на щастие. В онези последни мигове на единайсетия етаж на Уест Белмонт 314 Бишъп бе изнесъл пледоарията си и бе разкрил картите си, ужасно горд от перверзната логика на своя план.
	— Тези хора заслужаваха да бъдат наказани — сподели той с Портър. И така си беше. Всяка от жертвите му беше извършила нещо ужасно нередно и достойно за наказание. Но той не беше тръгнал по петите им. Вместо това беше отвел децата им. Беше накарал децата да страдат в смъртта си, за да могат родителите да страдат оттам насетне в живота. Всяко от тези момичета бе загинало не заради някоя своя лична грешка, а заради нещо, сторено от член на семейството му. Всяко от тези прекрасни млади лица бе почернено, за да плати за престъпленията на други.
	Портър се приближи до първата дъска и погали с пръсти снимките на Кали Тремъл, първата жертва на Бишъп. На двайсет години, отвлечена на 15 март 2009 г. Първата жертва на Бишъп като У4М — Клозовски винаги гледаше да го изтъкне. Престъпникът беше толкова старателен и уверен в методите си, че анализът подсказваше — убивал е и преди, развил е техниката си, след като е практикувал усърдно години наред. Изграждаше твърде сложни комбинации, за да му е за първи път, и мисълта, че някой като него пребивава на свобода, отнема животи, водещи до това… Ако това беше началото му като У4М, Портър не можеше и да си представи откъде е започнал. Дневникът му бе дал някаква представа, но не достатъчно, само намеци — бърз поглед през открехнатата завеса, преди Бишъп да пусне плата обратно на място.
	Родителите на Кали Тремъл я бяха обявили за изчезнала във вторник. Получиха ухото й по пощата в четвъртък. Очите й дойдоха в събота, а езикът — следващия вторник. Всички бяха опаковани в малки бели кутии, завързани с черна лента, с надписани на ръка пощенски етикети и без никакви отпечатъци. Убиецът не оставяше такива.
	Три дни след пристигането на последната кутия бегач намери трупа на момичето в Бедфорд Парк, облегната на пейка, е бележка в ръцете, на която пишеше „Не прави зло“. Към този момент Портър и екипът му вече имаха предположения за методите му на действие и написаното потвърди теорията им.
	_Не прави зло_ се оказа ключът за намеренията на Бишъп, нещо, което осъзнаха при втората жертва на У4М — Ел Бортън. Тя беше изчезнала на 2 април 2010 г., повече от година след първата жертва. Екипът на Портър научи за случая от „Издирвани деца“, след като родителите съобщиха за получено по пощата ухо. Когато трупът беше намерен около седмица по-късно, тя държеше данъчни отчисления на името на баба си за 2008 година. След известно търсене полицаите разбраха, че бабата е починала през 2005-а. Мат Хосман от „Финансови престъпления“ откри, че бащата на Ел е попълвал данъчни декларации за над дузина обитатели на старческия дом, който управляваше, всичките починали. Бишъп беше убил Ел Бортън, само на двайсет и три, заради престъпленията, извършени от баща й.
	Когато мотивът на У4М се изясни, те се върнаха и прегледаха семейството на Кали Тремъл, за да открият, че майка й е прала пари от банката, където работеше, сумарно към три милиона долара за последните десет години.
	Портър пристъпи надясно и погледна третата снимка. Мелиса Люмакс, 24 юни 2011 г. Баща й продавал детско порно. Бащата на Сюзън Деворо заменял с фалшиви, истинските диаманти в бижутерийния си магазин. Тя беше жертва номер четири — от 3 май 2012 г. Номер пет — Барбара Макинли, на седемнайсет. Тя беше изчезнала на 18 април 2013 г. Сестра й блъснала и убила пешеходец шест години по-рано, и Бишъп убил Барбара като възмездие. Братът на Алисън Крамър държал във Флорида фабрика, пълна с нелегални емигранти. Тя беше номер шест, изчезнала на 9 ноември 2013 г., само на деветнайсет. Джоуди Блумингтън я последвала само няколко месеца по-късно. На 13 май 2014 г. тя изчезнала на двайсет и две годишна възраст. У4М я убил, понеже баща й внасял кокаин за един от картелите.
	Най-последната снимка на дъската беше на момиче, което Портър познаваше добре и всъщност бе срещал, единствената, която не умря. Емъри Конърс, на петнайсет, похитена през ноември миналата година. Макар че беше изгубила едното си ухо и бе прекарала няколко дни в плен, Бишъп не я беше убил. Най-вероятно щеше да стигне и дотам, ако Портър не го беше открил преди това. Или поне така представиха историята вестниците. Портър прекрасно знаеше, че убиецът й е подарил живота. Знаеше също, че е позволил на детектива да го намери. Беше искал да получи възможността да обясни постъпките си, целта си, манифеста си, преди да убие Артър Талбът и да изчезне.
	Талбът, който се оказа и баща на Емъри, беше най-лошият престъпник от всички останали. И макар Бишъп да беше отвлякъл Емъри, в крайна сметка бе наказал таткото чрез осакатяване, преди да го бутне в асансьорна шахта — беше убил него и беше пожалил дъщерята.
	Емъри на свой ред наследи бащините си милиони, ненавременната смърт на Талбът задейства клауза в завещанието му, условие, поставено от майка й още години преди това.
	Емъри оживя, а Бишъп се измъкна.
	_Шест очни ябълки._
	Портър се взираше в снимките на жертвите на У4М.
	Седем мъртви и едно пощадено момиче.
	Ансън Бишъп беше успял да се внедри в отряда на Портър, след като през ноември се беше представил за фотограф криминалист. По време на първия си брифинг с екипа бяха прегледали всяка от предишните жертви на У4М в опит да го въведат в материала, докато търсят Емъри. Той ги изслуша най-внимателно, вникнал бе в онова, което знаеха, преструвал се беше, че всичко това е ново за него. Портър често се връщаше към онзи момент и търсеше нещо, което би могло да издаде истинската самоличност на убиеца, но такива детайли липсваха. Бишъп без съмнение се бе взирал в тази дъска с усещането за страхотно постижение, докато външно изразяваше точното количество ужас, точно нужната доза интерес. Беше задавал правилните въпроси и се бе въздържал да обсъжда споделената информация. Портър предполагаше, че това му е било извънредно трудно. По време на последния им сблъсък на Белмонт, Бишъп направо не млъкваше от нуждата да сподели онова, което знае, да го обясни. Това желание сигурно го бе разкъсвало, докато е гледал дъските и е слушал какво знаят полицаите за всяка от жертвите.
	Бишъп обаче беше направил няколко намека и беше забелязал нови подробности.
	Портър затвори очи и се замисли за онзи ден и за думите му.
	Спомни си как убиецът посочва, че източникът на информация е ключов — да открият кой има достъп до информацията за всички тези престъпления и да тръгнат оттам назад. Безполезна следа обаче, понеже накрая откриха, че именно Талбът е знаел за всички убийства и Бишъп беше извлякъл тази информация от него. Спомена датите, посочи, че У4М намалява периодите. И това беше вярно, но дори да съществуваше причина, така и не успяха да определят каква е точно. Към този момент смятаха убиеца за мъртъв. Важно беше само да намерят Емъри.
	Не трябваше да забравя и цвета на косата.
	Портър си спомни как Бишъп се беше втренчил в снимката на Барбара Макинли, единствената блондинка. Аномалия, така я нарече, единствената руса жена в групата от привлекателни брюнетки. После продължи с въпроса дали някое от момичетата е било насилвано сексуално — не бяха. Попита също дали У4М има жертви от мъжки пол. По-точно поинтересува се дали някое от момичетата няма братя, след това каза нещо от рода на „Ако допуснем, че половината от тези семейства имат най-малко един син и че убиецът е отвличал децата им произволно, би трябвало да има една-две жертви от мъжки пол. Това не се е случило, значи има причина той да предпочита дъщерите пред синовете, но не знаем защо…“ Портър смяташе, че У4М отвлича жертви от женски пол просто защото са по-лесни за контролиране и с по-малко вероятно да се борят с убиеца.
	Шест очни ябълки.
	Седем мъртви момичета.
	Портър се върна на снимката на Барбара Макинли. Наказана, защото сестра й убила някого при пътен инцидент с бягство. Макинли беше единственото момиче, привлякло сериозно интереса на Бишъп по време на брифинга — единствената, на която се беше спрял. Портър си го представи как почуква по снимката, а зъбните колелца в мозъка му се въртят бясно.
	Погледна към вратата и се ослуша, да не би да има някой в коридора, но не чу нищо.
	До стената от лявата му страна беше сложена маса, отрупана с камари кутии с папки — всичко, което бяха събрали за У4М. На третата отляво имаше надпис „Жертви“, направен с червен маркер, почеркът беше на самия Портър. Той прекоси стаята, свали капака и прерови съдържанието, докато не намери папката на Барбара Макинли, името на нея също написано от неговата ръка.
	Това бяха неговите досиета. Събрани от неговия екип. Не принадлежаха на ФБР.
	— Мамка му.
	Портър пъхна папката в палтото си, върна на място капака и се упъти към вратата. Когато се увери, че коридорът още е пуст, се измъкна от стаята и тихичко затвори вратата зад гърба си.
	Пъхна се в командния център в края на коридора и светна флуоресцентните лампи.
	— Бях започнал да се чудя дали не си взел отпуск тази сутрин — каза специален агент Стюърт Дийнър. Седеше на бюрото на Наш, беше си вдигнал краката и ръчкаше малкия екран на телефона си.
	Портър се надяваше, че някакво течение в залата ще разроши зализания перчем на агента. Де такъв късмет.


>	9.
>	Портър

	_Ден втори, 7:59 ч._
	Портър се втренчи в Дийнър.
	— Намерихме труп и второ изчезнало момиче. На крак съм цяла нощ. Какво искаш?
	Тук ли е стоял през цялото време?
	— Да, страхотно сте се справили с опазване на тайната от медиите… — Дийнър метна сгънат брой на „Чикаго Трибюн“ на бюрото на Портър.
	Детективът погледна към заглавието на първа страница:
	_У4М се е върнал и отвлича дъщерите пи?_
	Следваше снимка на Емъри Конърс, която крачи по тротоара с наведена глава. И статията, и снимката бяха водещото заглавие, в горната половина. В долната половина имаше две други снимки — едната, направена с телеобектив, показваше сцената при езерото в Джаксън Парк, другата беше на къщата на Дейвис.
	Дийнър се изправи и заобиколи, за да отиде до бюрото на Портър. Посочи вестника.
	— Споменават и Ела Рейнолдс, и Лили Дейвис.
	— Как е възможно? Не сме съобщавали нищо официално. Срещнах се с родителите на Лили Дейвис едва преди няколко часа.
	Агентът сви рамене:
	— Някой от твоя елитен екип детективи не знае да си затваря устата.
	— Това е абсурдно — промърмори Портър и прегледа текста.
	Във вестника се споменаваше трупът, намерен в Джаксън Парк, и се спекулираше, че той най-вероятно принадлежи на изчезналата тийнейджърка Ела Рейнолдс. Журналистът разкриваше също, че веднага след това откритие е изчезнало и друго момиче. Лили Дейвис била видяна за последно да тръгва за училище вчера, но така и не влязла в час. В останалата част на статията се описваха предишните убийства на У4М и се намекваше, че Ансън Бишъп е бил принуден да промени начина си на действие след неговия неуспешен арест.
	— Какво прави този задник тук? — попита Наш от вратата.
	Портър вдигна вестника:
	— Носи новините.
	Наш се приближи и хвърли палтото си на освободения от Дийнър стол. Бръсна една прашинка от рамото на агента.
	— Радвам се, че проучваш възможностите за нова кариера. Ако се държиш добре, може би днес след училище ще те заведа до „Уолмарт“ и ще ти купя хубаво колело, за да разшириш маршрута на доставките.
	Портър пусна вестника на бюрото на Наш и посочи снимките от езерото и дома на Дейвис.
	— Това не е Бишъп. Напълно безотговорно е от тяхна страна да се изхвърлят така и да твърдят, че е той. Просто се опитват да продадат повече вестници.
	Дийнър отвърна:
	— Откъде си толкова сигурен? Може Бишъп да е решил да промени начина си на действие, точно както пишат във вестника.
	— Серийните убийци не променят начина си на действие, както знаеш. Винаги имат един и същ почерк.
	Дийнър сви рамене.
	— Бишъп не е обикновен сериен убиец. Всяко от убийствата му е част от сложен план за отмъщение. И той е приключил след убийството на Талбът. Може да е възнамерявал, след това да се оттегли, но бързо е осъзнал, че все още си пада по млади момичета. Когато не е успял да се озапти, е отмъкнал Ела Рейнолдс. Приключил е с нея и е грабнал Лили Дейвис… — Дийнър тръгна към вратата. — Дръпни се назад и погледни от по-голямо разстояние, тогава ще видиш гората…
	Портър хвърли палтото си на бюрото си, с все още увитата в него папка на Барбара Макинли. Сърцето му блъскаше бясно.
	— Този тип е идиот — изсумтя Наш.
	— Чух те! — извика Дийнър от коридора. — Ако грешиш и това са жертви на У4М, тогава се налага да ни предадете случая!
	— Онзи другият, партньорът му, е малко по-читав — каза Портър. — Плюл, Мюл, Шул…?
	— Пул. Франк Пул. Същият кретен, стаята им е пълна с такива. Хей, видя ли какво направих? — Наш посегна към вратата, готов да я захлопне, но Клеър се промуши покрай него с айпад в ръка. Клоз вървеше плътно по петите й и носеше три бели кутии, кацнали несигурно върху капака на лаптопа му.
	— Малко помощ, ако обичате? — обади се той.
	Наш грабна най-горната кутия и я занесе на бюрото си.
	— Не се отдалечавай много-много с тях — настоя Клоз.
	— Трябва да ми стигнат за седмица.
	— Какво има вътре? — попита Портър.
	— Три дузини от онази нова пекарна на съседната улица — Мир, любов и малки понички — просвети ги Клеър. — Малката гнида смяташе да си ги крие отзад в бюрото, докато аз не му обясних колко е благородно да споделяш с колегите си.
	Клоз се изкиска.
	— Каза, че ако не ги донеса тук, долу, ще прати общ имейл на целия отдел и ще каже на всички, че ги държа в бюрото си. Не можех да ги оставя без защита горе при наличието на всички онези лешояди. Ще изчезнат за минута. А и са само осемнайсет — по шест в кутия, не по дванайсет.
	Наш отвори кутията, която беше грабнал, и се ококори.
	— Мили боже, Исусе, прекрасни са!
	Портър отмъкна втората кутия и я постави на бюрото си.
	Клеър отнесе третата.
	— Хей! — извика Клоз. — Те са мои!
	— Защо са толкова малки? — попита Портър с уста, пълна с крем от пълнежа.
	Клеър си взе поничка от кутията си и я вдигна във въздуха. Беше покрита с парченца от „Орео“.
	— Тези са _гурме_. Щях да имитирам кавички във въздуха, но пръстите ми са заети. Правят ги малки и ги продават като връх на кулинарното изкуство на двойна цена спрямо обикновените понички. Ако нямаха толкова дяволски прекрасен вкус, на сладкарите нямаше да им се размине, но тези дребосъци са райска амброзия. Усещам как задникът ми расте с всяка хапка, но не ми пука.
	Клоз се намести на обичайното си бюро до заседателната маса. Разпери длани върху металния плот и си пое дълбок, успокояващ дъх, а лицето му почервеня.
	— Добре, позволявам да хапнете по една, но само по една!
	— Май съм изял четири — Наш избърса кулинарните улики от устните си. Втренчи поглед в опустялата кутия пред себе си. — И ще задържа останалите.
	Десет минути по-късно и трите кутии бяха празни, остана само една поничка с ягодова глазура. Портър усети въздействието на захарта. Изправи се, отиде до едничката им останала бяла дъска и написа отгоре „Елън Рейнолдс“.
	— Ела Рейнолдс се казва — поправи го Наш.
	Портър изсумтя, изтри първото име с опакото на дланта си и го замени с „Ела“.
	— Добре, какво знаем за нея?
	Клеър се обади:
	— Ела Рейнолдс е в неизвестност от двайсет и втори януари и е открита вчера, дванайсети февруари. Трупът й е намерен замръзнал под леда в езерото в Джаксън Парк.
	— Не беше замръзнала — намеси се Наш. — Във всеки случай, не изцяло. Поне така каза Айзли. Но езерото беше замръзнало.
	— Аха, извинете — поправи се Клеър. — Според властите в парка, езерото е замръзнало напълно на 2 януари — двайсет дни преди тя да изчезне. Освен това имам на видео нещо, което ще искате да погледнете, след като запълним дъската.
	Портър кимна.
	— Когато я намерихме, не носеше собствените си дрехи, а тези, които смятаме, че принадлежат на второто изчезнало момиче, Лили Дейвис… — той записа името й на дъската, след това се върна към колонката на Ела. — За последно са я видели в черно палто да слиза от автобуса на две пресечки от къщата си, близо до Логан Скуеър, на приблизително трийсетина километра от мястото, на което е намерена. Спокойно може да се твърди, че извършителят е подредил сцената при езерото да изглежда така, все едно трупът на Ела с там от седмици, което с невъзможно, ако дрехите й се окажат на Лили.
	Наш стана от мястото си и отиде до заседателната маса пред бялата дъска, за да седне там.
	— Какъв е смисълът на това? Дава си доста зор да тикне Ела под леда, но пък й е облякъл в дрехите на Лили, като ни дава точната дата на календара. Няма никакъв смисъл!
	— За него има смисъл — посочи му Портър. — Всеки отделен детайл е от значение. Включително и това… — той написа до името на Ела: удавена в солена вода.
	— Сериозно ли говориш? — изуми се Клоз.
	— Айзли каза, че е открил солена вода в дробовете и стомаха й. Почти сигурен е, че причината за смъртта е удавяне… — каза му Портър.
	— Удавяне — повтори Клеър. — В солена вода.
	Наш допълни:
	— Най-близкият океан е на хиляда и петстотин километра оттук.
	— Ще трябва да проверим местните аквариуми и складовете за снабдяването им — обяви Портър. — Според мен можем да изключим посещение до брега. Времето е твърде кратко.
	Клеър вече клатеше глава.
	— Не съм спала достатъчно, за да се справя с това нещо.
	— Мисля, че всички караме на изпарения — съгласи се Портър. — Какво знаем за второто момиче, Лили Дейвис?
	Наш отвори малък бележник.
	— Родителите й са д-р Рандал Дейвис и Грейс Дейвис. Най-добрата й приятелка е Гейбриъл Дийгън. Посещава Академия Уилкокс. Последно са я видели да носи червено палто, според майка й — червена парка с качулка „Перо“. Била е също така с бяла шапка, бели ръкавици, тъмни джинси и розови маратонки. Така и не стигнала до училище вчера, което ще рече, че най-вероятно е отвлечена сутринта на дванайсети февруари. Майка й каза, че я е видяла да тръгва за училище. Това се случва в седем и четвърт сутринта. Часовете й са от десет до двайсет часа, и може да стигне пеша до училището.
	— Върви ли дотам заедно с някого? — поинтересува се Портър.
	Наш поклати глава.
	— Майка й каза, че училището било само на четири пресечки и ходи сама.
	Клоз хвърли тъжен поглед на кутиите с понички и се приближи до заседателната маса.
	— Четири пресечки не е голямо разстояние. Не оставя кой знае колко време за отвличането й.
	Клеър се настани до Наш.
	— Ако приемем, че отива направо на училище, което не е непременно вярно. Може да се е натъкнала на приятел по пътя или да се е качила в кола. Знам, че разстоянието не е голямо, но поне аз постъпвах така през цялото време, докато ходех на училище. Когато си толкова близо до кампуса, шофьорите и пешеходците редовно се събират на паркинга и много от учениците се навъртат там в очакване на първия звънец.
	— Може ли да вляза?
	Тримата вдигнаха глави. Софи Родригес стоеше на вратата. Портър забеляза, че е облечена в същия бежов пуловер, който носеше и в къщата на Дейвис, най-вероятно още не се беше прибирала.
	— Заповядай — каза той. — Седни, в момента оглеждаме всичко под лупа.
	— Ъъъ, Сам? — обади се Клоз и огледа новодошлата. — Помниш ли какво стана последния път, когато покани външен на клубната маса?
	Клеър го плесна по рамото.
	— Познавам Софи от почти четири години. Гарантирам за нея! — и посочи стола от лявата си страна.
	Полицайката остави чантата си до вратата, свали си палтото и седна, за да проучи дъската.
	— Знам, че обработвате информацията от гледна точка на отдел „Убийства“ и към момента Лили е просто в неизвестност, но имаме очевидна връзка. Вероятно е най-добре да работим заедно, поне засега. Докато не разберем какво става.
	— Добре дошла в екипа, Софи — приветства я Портър.
	Наш му хвърли уморен поглед, но не каза нищо.
	Софи огледа присъстващите.
	— Ела също беше от моите момичета. Човек винаги се надява на добър изход, но когато жертвата не се появи повече от четирийсет и осем часа, обикновено това значи, че детето е избягало… или нещо по-лошо. И двете момичета са водили хубав живот у дома, така че сърцето ми подсказваше, че е по-лошото. Когато ми спомена за дрехите, именно това го потвърди за мен. Просто се надявам, че ще намерим Лили навреме.
	— Показа ли снимки на дрехите на родителите на Лили? — попита Портър. Беше й ги изпратил от моргата.
	Софи кимна.
	— Майка й потвърди, че са нейните. Каза, че лично им е бродирала инициалите.
	На дъската под Ела Рейнолдс Портър написа: Намерена в дрехите на Лили Дейвис. След това пак се обърна към Софи.
	— Какво още можеш да ни кажеш за Ела?
	Софи погледа дъската няколко секунди.
	— Обиколих мястото преди няколко седмици, веднага след изчезването й. Автобусът я оставя на около две пресечки от къщата й, близо до Логан Скуеър, но родителите й ми казаха, че понякога ходела до Старбъкс в „Кеджи“, за да си пише домашните. Изпробвах и двата маршрута. Отне ми четири минути пеша от автобусната спирка до дома й, седем минути от спирката до Старбъкс и девет — да извървя маршрута оттам до дома й. Целият район е извънредно оживен, навсякъде е пълно с хора. Не виждам как някой би могъл да я отвлече, без да го видят.
	Наш попита:
	— Говори ли е управителя на Старбъкс?
	Софи кимна.
	— Позна Ела от снимката, която му показах, но не можа да ми каже дали е била там в конкретния ден. По принцип плащала в брой, така че нямаше как да проверя в касовите бележки от дебитни и кредитни карти.
	— Някакви охранителни камери?
	— Има една, но я превъртат ежедневно. Не пазят записа. Докато стигнем дотам, вече я бяха изтрили.
	Клоз се прокашля.
	— Може ли да хвърля едно око? Не съм се сблъсквал досега с охранителна система, която наистина изтрива вчерашния запис. Ако е с твърд диск, все още може да съществуват фрагменти, дори ако управителят си мисли, че записът е изтрит.
	Портър кимна и записа на дъската: Видео от Старбъкс? (запис от 1 ден?) — Клоз.
	— Какво друго?
	— Претърсихме компютъра и електронната й поща, но не открихме нищо необичайно — продължи Софи. — Телефонът й е изчезнал с нея. За последно е бил свързан с кулата на Логан Скуеър и е прекъснал връзката четири минути след предполагаемото пристигане на автобуса.
	— Клоз?
	Клоз вече кимаше и си отбеляза в лаптопа.
	— Ще хвърля един поглед и на това.
	Портър се обърна отново към Софи.
	— Намери ли нещо в стаята на Лили?
	— Нищо необичайно. Много дрехи навсякъде. Нищо скрито в чекмеджетата или под матрака, типичните места. На огледалото имаше залепена нейна снимка с друго момиче. Майка й каза, че това била приятелката й Гейби. Според баща й имала мобилен и лаптоп, но не ги намерихме в стаята й. Майка й твърди, че сигурно ги е взела в училище и че носела раницата си на тръгване… — Тя спря за момент да прочете текстовото съобщение на телефона си. — От службата ми са се опитали да засекат телефона й, но е изключен. Резултатите току-що дойдоха. Последната кула, с която е бил свързан, е тази близо до дома й. Бил е изключен в седем и двайсет и три. Това са около осем минути след излизането й от дома.
	— Клоз, провери дали можеш да извадиш нещо от профилите й в социалните мрежи или електронната поща — помоли Портър.
	— Заемам се — обеща Клоз.
	Софи извади папка от чантата си и разпръсна съдържанието на масата. Имаше снимки и на двете момичета.
	— Ела и Лили донякъде си приличат, което би предположило избор по привлекателност или сексуален подтекст, но съдебният лекар каза, че няма следи от насилие върху Ела. Засега няма да отпиша това като случайност.
	— Добре казано. Може ли? — попита Портър и посочи снимките.
	Софи му ги подаде и той ги залепи на дъската.
	— На колко години е Лили?
	— Седемнайсет — отвърна полицайката.
	— И двете са с руса коса до раменете. Ела е била със сини очи, Лили е със зелени. Разликата помежду им е две години. Кое училище е посещавала Ела?
	Софи прерови бележките си:
	— Гимназия Келвин Парк. Последна година.
	— Някаква причина да смятаме, че са се познавали?
	— Не се сещам за такава. Различни училища, различни социални кръгове, две години разлика. И двете нямат шофьорска книжка.
	— Ами галерията? — поинтересува се Портър. — Може ли да са се срещали там?
	— Още не съм ходила в галерията. Отварят чак в десет.
	Детективът се почеса по бузата.
	— Предпочитам вие е Клеър да отидете до училището, евентуално да разпитате приятелката й, Гейбриъл Дийгън. Наш има склонност да плаши децата.
	Колегата му се ухили.
	— Какво да правя, като съм си страшен!
	Портър му кимна:
	— Ние с теб ще проверим галерията.
	— Падам си по изкуството.
	— Ще ти пратя адреса — съгласи се Софи. — На Норт Халстед е.
	Портър погледна към дъската.
	— Какво друго?
	Групата се смълча.
	— Да гледаме ли видеото? — предложи Клеър.
	— Да, пускай го.
	Клеър почука по екрана на айпада си и го сложи в средата на масата. Беше спрян на пауза. Камерата гледаше под ужасен ъгъл към тесен път с черна настилка. Времевият маркер сочеше 8:47 ч., 12 февруари.
	Клеър пусна записа и времевият маркер се задвижи в реално време. Минаха две коли — жълта тойота и бял форд. Когато се появи сив пикап, Клеър натисна паузата.
	— Ще карам по-бавно — обясни тя и образът се премести с няколко кадъра.
	Когато се появи багажникът на пикапа, Портър разбра причината за това решение.
	— Спри тук! — обади се той.
	В багажника на пикапа се виждаше голяма цистерна за вода като онези, каквито ползват чистачите на басейни.
	— В парка няма басейн и обслужването на такива не се ползва с голямо търсене през зимата — каза Клеър. — Според мен така е вкарал водата.
	— Имаш ли го и от друг ъгъл? — попита Портър.
	Клеър поклати глава.
	— Камерата е само една.
	Клоз се наведе по-наблизо.
	— С това не може да се направи много. Образът е чист, но ъгълът е лош.
	— Върни няколко кадъра? — предложи Портър.
	Клеър натисна копчето. Образът се връщаше кадър по кадър при всяко докосване.
	— Стоп — нареди Портър. — Какъв е този отблясък и защо снимката е толкова ужасна?
	Камерата беше наклонена силно, почти право надолу. По принцип ги насочваха в едната посока по протежение на пътя, най-добрият възможен ъгъл да се запишат приближаващи или отдалечаващи се коли.
	Детективите спряха на кадър, хванал по-голямата част от задното стъкло на пикапа, но гледката вътре се закриваше от ярък бял отблясък.
	Портър различи силуета на шофьора, но нямаше нищо, което да му помогне да разпознае лицето.
	— Клоз, смяташ ли, че можеш да го уголемиш и да го почистиш, а?
	Клозовски подъвка върха на палеца си.
	— Може би. Трудно е да се каже. Ще се пробвам.
	— Управителят на парка каза, че рядко преглеждали записите. Камерата е там по-скоро като предупреждение, не за друго. В някакъв момент или се е разхлабила и се е насочила надолу към земята, или някой нарочно го е направил и я е обърнал. Той няма представа кога или как е станало — обясни Клеър. — Каза, че сочела пътя, за да хваща колите и шофьорите им на идване.
	Портър се обърна към Клоз, но той махна с ръка още преди детективът да заговори.
	— Добре, знам. Ще преровя старите записи и ще видя дали мога да определя кога се е случило това с надежда да хванем извършителя ни да се хили в камерата с гаечен ключ в ръка.
	— Понякога те се издънват — изтъкна детективът.
	— Аха.
	— Това е хубаво. Най-малкото ще можем да видим марката и модела на пикапа. Ако сравним с компаниите за почистване на басейни, може да извадим късмет… — Портър се обърна отново към дъската. — Нещо да добавим?
	В стаята всички мълчаха.
	Портър сложи капачката на черния маркер и седна на заседателната маса.
	— Искам да се ориентираме по-добре за самите отвличания. Този извършител пипа бързо и, изглежда, няма проблеми да хваща момичетата на обществени места. Това означава, че или се слива със средата, или вероятно се запознава с тях предварително, така че да не се чувстват заплашени от него. Не може да ги влачи пищящи и ритащи от улицата към този свой пикап, без да го забележат, значи някак ги убеждава да го придружат доброволно.
	— Може да има достъп и до други превозни средства — предположи Наш. — Ремонтни или за доставки. Нещо, което се слива с фона.
	Клоз завъртя лаптопа си, така че да го видят и другите. На екрана се виждаше подробна карта на Чикаго и околностите. До Логан Скуеър грееше една червена точка, втора при Джаксън Парк и трета на Кинг Драйв в Броунзвил.
	— Между двете места на отвличане има около двайсет километра разстояние. В толкова голям град това е сериозен ловен район. Джаксън Парк, където е открита Ела, всъщност с по-близо до къщата на Лили, отколкото до нейната.
	Портър погледа картата известно време.
	— Значи Лили е била отвлечена близо до мястото, на което е намерена Ела. Това може да се окаже важно.
	— Ела е удавена в солена вода? — мръщеше се Софи към дъската. — Това е безсмислено.
	— Какво ще кажете за плувен басейн със солена вода? — предложи Клоз. — Това би съвпаднало с предназначението на пикапа.
	— Има ли изобщо такива? — намръщи се Наш.
	Клоз кимна.
	— Леля ми във Флорида има такъв. Алергична е към хлора. Не изискват и съществена поддръжка, не са нужни химикали за почистване.
	— Надали има много такива в Чикаго. Смяташ ли, че можеш да съставиш списък? — попита Портър.
	Колегата му отвърна:
	— Може би ще открия нещо чрез разрешенията на Строителния надзор.
	Портър се вгледа в лицата на колегите си около масата. С изключение на Софи Родригес, познаваше всички от години. Взе вестника от бюрото на Наш и го занесе на заседателната маса.
	— Отваряйте си очите на четири за журналисти. Някой души наоколо и си пъха носа твърде близо, и не се страхува да си измисля.
	Клеър обърна вестника така, че да може да прочете заглавието.
	— Не смяташ, че някой от нас е говорил с пресата, нали?
	Портър поклати глава.
	— Мисля, че ще пуснат всичко, стига да продава вестниците. И ако не успеят да накарат някой от нас да проговори, ще си фантазират свободно. Когато сме готови, ще направя изявление. Дотогава, като изключим тревогата АМБЪР за Лили, сме в затъмнение за пресата.
	Неудобно мълчание обхвана групата. Софи първа се обади:
	— Някой ще яде ли последната поничка?
	Клоз допря глава към плота на масата и въздъхна.
	— Взимай я.
C>
#	Дъска с улики

#	ЕЛА РЕЙНОЛДС (15-годишна)

	Обявена за изчезнала — 22.01.
	Открита — 12.02. в Джаксън Парк, в езерото.
	Водата е замръзнала от 2.01. (20 дни преди изчезването й).
	Последно видяна — да слиза от автобуса на Логан Скуеър (на две пресечки от вкъщи, 30 км от Джаксън Парк).
	Последно видяна с черно палто.
	Удавена в солена вода. (намерена в прясна)
	Намерена облечена в дрехите на Лили Дейвис.
	Четири минути пеша от спирката до тях.
	Често ходи в Старбъкс в „Кеджи“.
	Седем минути пеша до тях.


#	ЛИЛИ ДЕЙВИС (17-годишна)

	Родители — д-р Рандал Дейвис и Грейс Дейвис.
	Най-добра приятелка — Гейбриъл Дийгън.
	Посещава Академия Уилкокс (частна) не е влязла в час на 12.02.
	Последно видяна да тръгва за училище (пеша) сутринта на 12.02 в 7:15 ч.
	Облечена в червена парка с качулка „Перо“, бяла шапка, бели ръкавици, тъмни джинси и розови маратонки (всички намерени на Ела Рейнолдс).
	Най-вероятно отвлечена сутринта на 12.02. (на път за училище).
	Малък времеви прозорец — 35 минути (тръгва за училище 7:15 ч., часовете започват 7:50 ч.).
	Училището само на 4 пресечки от тях.
	Не е обявена за изчезнала до полунощ (сутринта на 13.02.).
	Родителите мислят, че е отишла на работа (в арт галерия) веднага след часовете (и там не е била).


#	ИЗВЪРШИТЕЛ

	Може би кара сив пикап, натоварен с цистерна с вода.
	Може би работи с плувни басейни (почистване или обслужване).


#	ЗАДАЧИ

	Камера от Старбъкс (еднодневен цикъл?) — Клоз.
	Компютър, телефон, имейл на Ела — Клоз.
	Социални мрежи, телефонни обаждания, имейл (телефон и компютър) на Лили — Клоз.
	Увеличаване образа на възможен извършител на влизане в парка — Клоз.
	Развинтена и наклонена камера в парка? Да се провери за стари записи — Клоз.
	Марка и модел на пикапа от записа? — Клоз.
	Клеър и Софи минават маршрута на Лили до училище и говорят с Гейбриъл Дийгън.
	Портър и Наш посещават галерията (управител — госпожа Едуинс).
	Съставяне на списък със соленоводни басейни около Чикаго чрез Строителния надзор — Клоз.
	Проверка на местни аквариуми и складове за снабдяването им.
C$


>	10.
>	Портър

	_Ден втори, 9:08 ч._
	— Сам, няма нужда да го правиш.
	— Напротив, има.
	Той позвъни на вратата на Рейнолдс.
	Бяха дошли тук направо от полицейското управление, с пуснати сирени. Портър прелетя през поне три червени светофара. Наш пристъпваше от крак на крак на стъпалото зад него.
	— Отделът ще прати униформен служител.
	Портър потри ръце. Студът бавно го убиваше. Предвид вятъра температурата беше паднала до близо минус 20 градуса.
	— Минава девет часа. Може вече да са видели сутрешния вестник. Нищо чудно да е и в сутрешните новини.
	Портър пак позвъни на вратата.
	Завесата над стъкления прозорец от лявата страна за момент помръдна, после се върна на място. Ключът се превъртя отвътре. Вратата се отвори няколко пръста. Жена на четирийсет и няколко надзърна през процепа, очите й бяха зачервени и тъмни, кожата около тях — провиснала от недоспиване. Кестенявата й коса изглеждаше мазна и немита от дни. Носеше дебел кафяв пуловер и джинси.
	— Здравейте?
	Портър й показа значката си.
	— Аз съм детектив Портър, а това е детектив Наш, от Чикагската полиция сме. Може ли да влезем?
	Тя го погледа за момент, сякаш на репликата му й трябваше известно време да окаже ефект. После жената кимна и отвори вратата, втренчена покрай тях към улицата.
	— Мисля, че студът най-сетне прогони и последния новинарски бус. Снощи все още бяха отвън.
	Портър и Наш отупаха снега от обувките си и влязоха вътре, като не забравиха да затворят вратата. Горещината ги обгърна, задушаваща в сравнение с въздуха отвън. На Портър не му пукаше. Можеше да стои върху клада цял час и пръстите му още щяха да са вцепенени. Прокашля се.
	— Съпругът ви у дома ли е?
	Госпожа Рейнолдс поклати глава.
	— Още не се е прибрал.
	— Къде е ходил?
	Жената си пое дълбоко дъх и седна на подлакътника на кожения диван зад гърба си.
	— Обикаля наоколо да търси Ела от деня на изчезването й. Прибира се само колкото да хапне и да поспи няколко часа и после излиза отново. Ходих с него първите няколко пъти, но ми се стори съвсем безсмислено. Кара насам-натам по улиците наслуки, като че ли ще я забележи да се втурна между къщите или нещо подобно, като избягало куче… Не мога обаче да му кажа да не отива. Ще му разбия сърцето. Опита се да остане у дома във вторник, но и двамата направо откачихме. Излезе снощи веднага след вечеря.
	— Помага да останеш нащрек — предположи Наш.
	Тя го погледна абсолютно безизразно, после продължи:
	— През първата седмица не правех друго, освен да въртя телефоните. Всички приятели на Ела и роднините, съседите ни — всеки, до когото успеех да се добера. Приюти, болници, морги… Седях си тук, в капана на тази къща, и се чувствах… толкова безпомощна! Но какво друго да направя? Налепихме обяви навсякъде. В това време от тях нима никаква полза. Никой не излиза навън, освен ако не се налага…
	Портър си пое дълбоко дъх.
	— Няма лесен начин за съобщаване на такава новина…
	Госпожа Рейнолдс вдигна ръка и го прекъсна.
	— Няма нужда да я съобщавате. Видях по новините тази сутрин. Телевизорът не е изключван от три седмици. Дремех на дивана и когато се събудих снощи, тъкмо показваха материала от парка. Не съобщиха изрично, че това е Ела, само че в езерото е открит трупът на момиче. Но майката знае, наистина. Предполагам, знаела съм от седмици. Май съм ви виждала по телевизията. Познат ми се струвате…
	— Моите съболезнования.
	Тя кимна и попи очите си, които сигурно бяха пролели и последната си сълза още преди две седмици.
	— Моята Ела не би избягала, знаехме го от момента на самото й изчезване. Мисля, че с всяка изминала минута от изчезването й губех по малко надежда. Едно момиче не може просто да потъне вдън земя в днешния свят, не и с тези камери и интернет навсякъде. Изчезне ли безследно, ти е ясно, че е станало нещо лошо… — Госпожа Рейнолдс си пое дълбоко дъх. — Как е починала?
	— Смятаме, че се е удавила. Все още чакаме пълния доклад от аутопсията.
	— Удавила се е в езерото ли?
	Портър поклати глава.
	— Не. Някъде другаде. Удавила се е и е била поставена в езерото.
	— Тоест, _била_ е удавена, така ли? Някой й е причинил това, нали?
	— Боя се, че да.
	Госпожа Рейнолдс сведе поглед към пода.
	— Искам да ви попитам дали е страдала, но май вече знам отговора, а и не съм сигурна дали искам да го чуя, изречен на глас. Така де, никой я е отвлякъл преди седмици. Знаете ли кога се е удавила? Знаете ли какво е правило това чудовище с бебчето ми през останалото време?
	Наш също сведе поглед към пода.
	— Към момента не знаем конкретни подробности. Надявахме се да успеем да ви съобщим, преди…
	— Преди да го чуя от друг източник? Много благородно от ваша страна, но тези журналисти… какво да се прави.
	— Има ли начин да се свържете със съпруга си? Може би трябва да му се обадим? Да му кажем да се прибере?
	Погледът на майката отново се изпразни, докато проумее казаното. Портър беше виждал и преди същата отнесеност. Хора, които са силно травматизирани, понякога леко се откъсват от реалността; наблюдават събитията около тях, вместо да ги изживяват. Госпожа Рейнолдс кимна и извади мобилен телефон от гънките на одеялото на дивана. След няколко секунди прошепна „Гласова поща“, а после се втренчи в пода, докато оставяше съобщение.
	— Флойд? Аз съм. Моля те, прибери се у дома, скъпи. Те… Полицаите са тук. Намерили са момиченцето ни.
	Тя прекъсна обаждането и пусна телефона отново на дивана.
	Хлопна задната врата и в дневната нахлу малко момченце, след което по кухненския под оставаха снежни следи. Облечено в тъмносиня грейка с пухкава жълта шапка, шал и черни ръкавици, то надали беше на повече от седем-осем години.
	— Мамо? Някои е направил снежен човек в двора ни!
	Госпожа Рейнолдс го погледна, после се обърна към Портър и Наш.
	— Не сега, Брейди.
	— Мисля, че снежният човек е ранен!
	— Какво?
	— Той кърви!


>	11.
>	Лили

	_Ден втори, 9:12 ч._
	Доскоро Лили беше сама, но сега вече не беше.
	Мъжът слезе по стълбите и просто стоя там поне две минути, гледаше я. Държеше нещо в ръка, но тя не успя да различи какво е.
	Когато най-накрая заговори, гласът му беше тих, културен и с внимателно репетирани реплики.
	— Не си изпила млякото.
	Тя наистина не беше, нямаше и намерение да го пие. Нямаше да яде или пие нищо, което този човек възнамеряваше да й предложи. По-скоро щеше да умре от глад, отколкото да приеме нещо от него.
	— Защо не си?
	Тя не отговори, само се уви още по-плътно в завивката, като се притискаше в най-вътрешния ъгъл на клетката си.
	— Не е необходимо това тук да е неприятно. Не и ако не искаш да стане. Предпочитам да ти е удобно и да си спокойна. Достатъчно топло ли ти е?
	До стената отдясно бяха разположени отоплителната система и бойлерът за къщата. Отоплението се включваше и изключваше, откакто тя се събуди, но сега мълчеше. Отдушникът от една му страна беше насочен към клетката на Лили и всъщност беше много топло. Тя обаче не възнамеряваше да каже това на похитителя си.
	— Ако ти стане студено, просто ми дай знак!
	Мъжът излезе от сенките в подножието на стълбите и приближи клетката. Странно, каза си Лили, колко бързо бе започнала да смята клетката за _своя_. Сякаш й предлагаше убежище от заплахата навън. При приближаването на мъжа тя се благодари за телената мрежа и металните винкели, които ги разделяха, и за защитата, която предлагаха. Със свободната си ръка посегна зад гърба си и се вкопчи в мрежата, като я стисна, а студената стомана се вряза в кожата й.
	Мъжът застана на светло и Лили успя да го огледа добре. Кожата му беше невероятно бледа, с цвета на хартия; различаваше се плетеницата вени на шията му, като малка пътна мрежа по бузите и челото. Носеше черна плетена шапка, смъкната ниско на челото, която покриваше цялата му коса — ако изобщо имаше такава. Веждите му бяха тънки, почти липсваха. Когато Лили видя очите му, й се прииска да не го беше правила. Начинът, по който той я гледаше… дълбок поглед, мътносив. Това бяха очи на старец, потънали зад катаракти и перде. Той обаче не изглеждаше стар, най-много на трийсет. Очите не си пасваха, не бяха естествени. Дясното й се стори по-тъмно от лявото, кървясало. Лили искаше да отклони очи, но не желаеше да му достави това удоволствие. Не искаше да показва слабост.
	— Извинявам се за вида си. Не се чувствах добре. Днес обаче е добър ден. Обещавам ти, не съм заразен. Моля те, не се бой — каза той със силно фъфлене.
	Лили се впи здраво в мрежата и се зарадва на болката, която я разсейваше. Стисна зъби и вирна брадичка, решителна и твърда.
	Устата на мъжа висеше леко. При всяко поемане на дъх се чуваше леко хриптене.
	— Ще те пусна и ще правиш каквото ти наредя… — той стрелна с поглед предмета в дясната си ръка — електрошок. Не каза нищо за него. Лили знаеше, че ударът му не е фатален. Почуди се колко ли боли. Дали щеше да успее да блъсне похитителя и да се качи по стълбите, дори ако й пусне ток?
	С лявата си ръка той сложи ключ в горния катинар, после в долния, смъкна ги по реда от вратата и ги окачи на мрежата. След това вдигна резето и отвори вратата.
	Лили остана неподвижна и стисна с все сили задната мрежа на клетката си.
	— Моля те, излез — каза тихо мъжът: — Мога да те зашеметя с електрошока и да те извадя, но тогава ще трябва да изчакам или може би да започна отначало. Най-добре е да правиш точно каквото ти казвам.
	Очите му я изгаряха, тези мътни очи. На дясната му ръка, до китката, имаше превръзка — мръсна, с петна от засъхнала кръв.
	— Излизай веднага! — изкрещя той.
	Лили подскочи и с мъка си пое дъх.
	— Защо ме караш да викам? Моля те, не ме карай да крещя! Не искам да вдигам шум! Не искам да съм лош. Просто излез, за да започнем, моля те. Колкото по-скоро започнем, толкова по-скоро ще свършим.
	Лили не искаше, знаеше, че не трябва, но се застави да стане и да тръгне към мъжа, към вратата на клетката, загледана през рамото му към стълбите отзад и светлината, идваща от горната площадка.
	— Другите се опитваха да се качат по стълбите, но никоя не успя. И ти опитай, ако искаш, но това ще доведе само до токов удар и забавяне. Ще трябва да започнем отначало, ще се _наложи_ да започнем пак. Най-добре е да нравиш точно каквото ти казвам… — повтори мъжът с много успокояващ тон. През завивката Лили усети ръката му на кръста си, да я насочва, да я побутна към голям бял фризер, допрян на стената, на която бяха стълбите.
	Вдига капака.
	Лили очакваше полъх леден въздух — имаха подобен уред вкъщи. Вместо това отвътре се надигна топъл, влажен въздух, фризерът беше пълен с вода. Тя отстъпи назад, опита се да отблъсне мъжа, но я спря опряният в гърба й електрошок.
	— Водата е топла и приятна. Давай, докосни я!
	Лили проследи ръката си да посяга към повърхността, като че ли действаше по собствена воля. Потопи пръсти. Водата беше топла, много по-топла от въздуха.
	— Ще искаш да си свалиш дрехите. Ще е по-добре.
	Мъжът го каза толкова равнодушно, без възбуда, просто разговор между стари приятели.
	— Няма да… — Думите й се изплъзнаха, преди Лили да се усети, че е заговорила. Прехапа си езика и поклати глава. Стисна завивката и я уви още по-плътно около кльощавото си тяло. Искаше да се отдалечи от фризера, но мъжът стоеше зад нея. Топлият му дъх се плъзгаше по врата й.
	Той положи лявата си ръка на рамото й и дръпна зеленото одеяло.
	Лили изпищя — първият истински звук, който издаваше от събуждането си тук.
	Изпищя колкото се може по-силно, толкова, че усети крясъка си като нож, стържещ гърлото й. Отекна в стените на мазето и се върна отразен с глас, който не беше нейният. Звучеше като ужасено малко момиченце, като някой, който е изгубил контрол, някой, който се е предал, някой, когото тя не би искала да познава!
	Металните рога на електрошока се забиха в шията й — два студени метални зъба, последвани от толкова силна болка, която сякаш я разряза, като скалпел, който я разцепва от пръстите на краката чак до тила. Очите й се завъртяха навътре, а краката й се подкосиха. Писъкът й заглъхна моментално и тишината я обгърна.
	Лили се събуди на пода, просната върху завивката. Мъжът й сваляше гащичките. Беше махнал всички други дрехи. Тя се опита да посегне към ръба на одеялото, за да се завие, но ръцете й не помръднаха. Втренчи се в пръстите си, които още се гърчеха.
	— Не исках да ти пускам ток. Не държа да те наранявам. Моля те, не ме карай пак да те нараня — каза похитителят. — Можеш да си получиш дрехите, след като приключим. По-добре е така, нали разбираш.
	Лили разбра какво ще последва и се помъчи мислено да се подготви.
	Мъжът я подхвана с една ръка под гърба, а с другата — под коленете и я вдигна във въздуха. Макар да изглеждаше болен, се оказа изненадващо силен. Вдигна я над фризера, пълен с топла вода, и нежно я положи вътре. Лили беше към метър и шейсет на ръст. Щом краката й се отпуснаха и разгънаха, пръстите й опряха в отсрещната стена. Мъжът я придържаше за раменете и крепеше лицето й над водата.
	— Топличка е, нали? Хубава.
	Топлата вода бе странно приятна; оставяше усещането, че потъваш под повърхността на басейн, позволяваш на водата да те носи, докато плуваш. Лили забеляза, че чувствителността в пръстите и ръцете й се връща, топлината масажира крайниците й и ги съживява.
	— Затвори очи, отпусни се — увещаваше я мъжът с успокоителен тон, фъфленето му едва се долавяше. — Поеми си дълбоко дъх — хубав, дълбок дъх!
	Лили постъпи както й нареди, но не защото той й беше казал, а понеже искаше да го направи. Позволи на устните си да се разтворят и вдиша въздуха на мазето, позволи му да изпълни дробовете й — дишане като онова, което учеше в час по йога, пречистващо, дълбоко и изпълващо.
	— Сега издишай бавно, почувствай как въздухът напуска тялото ти — прошепна похитителят й. — Усети всеки дъх!
	Лили издиша…
	Мъжът я натисна за раменете и я потопи във водата с такава сила, че главата й се удари в дъното на фризера. Тя риташе и блъскаше с ръце. Успя за секунда да се хване за ръба, преди гладката пластмаса да се изплъзне от ръката й.
	Лили беше способна да задържа дъха си за дълго време, почти две минути последния път, когато й го бяха засичали с хронометър. Но тази способност вършеше работа само когато първо си си напълнил дробовете с пресен въздух, когато си подготвен. Тя, обратното, ги изпразни, точно както мъжът я помоли, и когато той я натисна под повърхността, тя вдиша, тялото й се опитваше да се добере до въздух. Но вместо това нагълта вода и веднага се закашля, издиша докрай, още преди главата й да се блъсне в дъното, изхвърли водата, само за да вдиша още. Тя напълни гърлото й и дробовете, което доведе до толкова силна болка, че Лили имаше чувството, че ще експлодира. Когато спря да рита и да маха с ръце, болката отмина и в течение на един кратък миг тя си помисли, че всичко ще е наред, че тялото й някак е открило начин да оцелее във водата, и застина. Видя мъжа да я гледа отвисоко със сивите си, кървясали очи и зинала уста. Беше изкривен от водата, но Лили го виждаше. После всичко потъна в мрак и тя престана да вижда каквото и да е.


>	12.
>	Клеър

	_Ден втори, 9:13 ч._
	Клеър и Софи Родригес спряха пред къщата на Лили Дейвис на „Саут Кинг Драйв“ и паркираха зелената хонда сивик на Клеър между два новинарски буса. И двата бяха изправили сателитните си антени, но нямаше и следа от репортерите или операторите.
	Прехвърчаше лек снежец и небето беше мътнобяло.
	— Студено е като в ада — отбеляза Клеър и потърка ръце си една в друга.
	— Така и не схванах защо казват така… — отвърна Софи, загледана в бусовете.
	— Деветият кръг на ада е замръзнала река, в която са потопени предателите и изменниците.
	— Мъртвешки студ за изменниците, така ли?
	Клеър погледна към Софи.
	— Какво стана с онзи тип, дето излизахте — Джеймс, Джон, Джо…?
	— Джеси. Джеси Сграбчър.
	Клеър се засмя.
	— Наистина ли така се казва? Сграбчър?
	Софи завъртя очи.
	— Съжалявам. Малко инфантилно е човек да се шегува с фамилиите на другите, но… Сграбчър? Няма как да атакуваш от засада на Алеята на любовта с фамилия като Сграбчър.
	— Е, той не си падаше точно по сграбчването. Според мен даже това беше част от проблема. Надявах се на нещо малко по-грубичко, но той се оказа съвършеният джентълмен. Чак до четвъртата ни среща не получих друго, освен клъвване по бузата. А момичетата си имат нужди…
	— Иначе замръзват като в ада?
	Софи кимна:
	— Замръзват и още как.
	— Още не съм се стоплила — намръщи се Клеър.
	— И аз.
	— Деветият кръг!
	— Деветия! — потрепери и Софи.
	Клеър се размърда в седалката, огледа улицата в двете посоки и посочи каменната къща пред тях:
	— Това е домът на Лили Дейвис, нали?
	— Да, на 748.
	— А училището й е къде?
	Софи посочи през прозореца си.
	— На четири пресечки източно. Практически се вижда оттук.
	Снегът обърна от дребни снежинки на малко по-големи люспи, като любимото мюсли на Клеър, и тя неволно потрепери. Закопча якето си чак догоре, нави дебелия пурпурен шал около врата си и нахлупи пухкава розова шапка. Когато се обърна отново към Софи, и тя беше направила същото.
	— Приличаш на човече от маршмелоу!
	Софи се ухили.
	— Ти пък приличаш на изчезналата безследно сестра на Уили Уонка!
	— Страхотно. Хайде, да действаме! — Клеър дръпна дръжката на вратата и излезе на тротоара. Снегът беше натрупал около пет сантиметра и продължаваше да вали, връхлиташе я косо. Тя потича на място, докато Софи обиколи колата, а дъхът й бълваше бяла струя във въздуха. Двете заедно тръгнаха на изток по Шейсет и девета улица, превити срещу бурята.
	Пресякоха Върнън авеню и Клеър спря, втренчена напред.
	— Ако мисля да отвличам някого, това ми се струва подходящо местенце.
	Взираше се в тъмния тунел една пресечка по-нататък, където Скайуей минаваше над Шейсет и девета улица, с три ленти за движение във всяка посока. При приблизително по пет метра на всяко платно, това означаваше, че разстоянието е с ширина трийсет метра само с един тесен процеп по осевата линия в средата. Макар че под всяка половина горяха по три лампи, те не разсейваха особено здрача.
	Клеър погледна към небето и потърси слънцето.
	— По кое време е изгревът?
	Софи вирна глава и на челото й се появи бръчка.
	— Около седем, да речем.
	— Значи нашето момиче извървяна този маршрут два часа по-рано през деня, малко след като слънцето се е показало. Ако изобщо се появи. Този участък в момента е доста пуст, но може би е по-различно по времето за училище. Въпреки това човек спокойно може да паркира тук, като симулира повреда може би, и след това да грабне Лили, когато мине покрай него. Определено залагам на тунела — навсякъде другаде е относително открито.
	Бяха стигнали началото на подлеза. Софи притисна длан към бетона.
	— Това е хубав квартал. Няма много графити по стените и няма и следа от бездомници. Не си представям как някой ще се навърта наоколо дълго време и ще остане незабелязан.
	Тръгнаха по тротоара под Скайуей, стъпките им отекваха в стените. Когато излязоха от другата страна, Софи посочи:
	— Ето го училището й.
	Академия Уилкокс беше частна, настанена в преустроена фабрика или може би бивши складови помещения. Червената тухлена фасада беше безупречна. Като нищо можеше да е построена и миналата година. Паркингът до нея беше обозначен „Само за учителския състав“ и беше пълнен. От другата страна на улицата имаше публичен, най-вероятно използван от учениците.
	Клеър отвори голямата стъклена врата и двете жени влязоха вътре, а навън лъхна вълна топлина.
	— Страшно ми се иска да скоча в колата и да отпраша към Флорида.
	— С какво да ви помогна?
	Клеър се обърна и откри възрастен пазач, седнал на маса от лявата им страна. Тя пристъпи към него и веднага се включи аларма.
	Пазачът посочи към входа:
	— В рамката на вратата е вграден детектор за метал.
	Клеър му показа значката си.
	— Аз съм детектив Нортън от Чикагската полиция, а това е Софи Родригес от „Издирвани деца“. Разследваме изчезването на една от ученичките ви. Лили Дейвис.
	Усмивката на охранителя угасна.
	— Чух за случая на идване. Много ми е жал за семейството й. Тя е добро момиче.
	Софи леко наклони глава.
	— Познавате ли я?
	Той кимна.
	— Училището е малко, само около двеста деца. Виждам се с тях всеки ден, трудно е да не ги опознаеш. Бивш полицай съм от Питсбъргското управление, пенсионирах се преди шест години. Насреща съм, стига да мога да съм ви полезен с нещо.
	— Какво можете да ни кажете за нея? — попита Клеър.
	— Както споменах, никога не ми е създавала неприятности. Обикновено пристигаше около седем и половина. Много от учениците се навъртат отсреща, на паркинга, до първия звънец, но не и тя. Стараеше се да изпревари останалите и да влезе в класната стая. Нямаше много приятели… — той махна с ръка. — Не ме разбирайте погрешно, харесваха я, просто тя беше доста затворена. Би могло да се каже, че в главата й постоянно се въртят велики планове. Винаги беше замислена…
	Софи погледна през прозореца към колите от другата страна на улицата.
	— Тя пристигаше ли с някого?
	Старецът поклати глава.
	— Аз поне не съм забелязал да идва с кола. Когато я виждах отвън, обикновено се задаваше пеша по същия път, от който дойдохте и вие.
	Клеър си свали шапката и шала.
	— Ами Гейбриъл Дийгън? Познавате ли и нея?
	Охранителят се ухили лекичко и поглади брадичката си.
	— Гейби може и да е малко странна, но и тя е добро момиче. Двете често бяха заедно, като един вид ин и ян.
	— Какво ще рече това?
	Охранителят погледна коридора, после се обърна към полицайките и понижи глас.
	— Налага се да съм по-суров с нея, нали разбирате? Нали въплъщавам закона тук. Но я виждам каквато е всъщност — просто момиче, което търси внимание. Хич не успява да ме измами. Няма да го признае — всъщност, обзалагам се, че направо ще отрече — но според мен е една от най-умните ученички тук. Според мен се изхвърля, понеже е отегчена, не защото си пада по пакостите. Ще си канализира енергията някой ден. Дотогава е моя работа да я предпазвам от големи неприятности и да я оставям да се измъкне от малките, да намери равновесието. Във всеки клас има поне по една такава.
	— Знаете ли къде можем да я открием?
	— Ще се обадя горе и ще проверя дали някой може да ви я доведе — предложи пазачът и посегна към телефона на масата си. — Пазете си портфейлите и бижутата! — и смигна.


>	13.
>	Портър

	_Ден втори, 9:15 ч._
	Портър и Наш стояха до задната врата на Рейнолдс и се взираха в двора.
	На двайсетина метра, близо до левия ъгъл под голяма бреза, ги гледаше снежен човек. Кръглите му черни очи блестяха под черния цилиндър. Снежният човек беше висок, поне два метра и нещо, може би и повече, имаше масивно и обемисто тяло, блеснало от леда, и с червена роза на снежния си ревер.
	Ръцете му бяха направени от дървесни клонки, всяка увенчана с черна ръкавица. В дясната беше втъкната дръжка на дървена метла. От ъгъла на издълбаната му уста стърчеше лула от царевичен кочан, а по ледената му шия се стичаше тъмна кръв.
	Снегът се сипеше и изпълваше въздуха с бяла мъгла. Сцената беше толкова странна, чак живописна. Портър имаше чувството, че гледа страница от книжка с приказки, не истински двор. В десния ъгъл имаше люлка, а зад оградата — гора.
	— Никой от семейството не го е правил, така ли? — попита Наш.
	Госпожа Рейнолдс стискаше здраво момчето в обятията си.
	— Не.
	Тази думичка се изплъзна между устните й, но тя не сваляше очи от снежния човек, този непознат в двора й.
	Портър дръпна ципа и бръкна в палтото, за да извади глока си.
	Брейди се ококори.
	— Уха, той снежния човек ли ще убие, мамо?
	— Няма да нараня снежния човек. Притеснявам се, че той може да се опита да ме нарани — отвърна тихо Портър. — Видя ли някой друг тук, който и да е?
	— Не, господине.
	— Какво ще кажеш с майка ти да се приберете в дневната за няколко минути? Смяташ ли, че можеш да се погрижиш за мама, докато ние с партньора ми проверим какво става тук?
	Брейди кимна.
	Портър погледна от момчето към майката.
	— Хайде, вървете.
	Когато те се прибраха, той се обърна към Наш.
	— Остани тук и наблюдавай онези дървета ей там отзад.
	Колегата му извади своето оръжие и се вгледа внимателно в гората.
	Портър излезе през задната врата под сипещия се сняг. Нейде дълбоко в ума му зазвуча стара детска песничка.
	Малки стъпки обсипваха прясно нападалия сняг, кръстосваха двора до съседната врата, след това намаляваха до единична редичка, която стигаше до снежния човек. Портър последва стъпките колкото се може по-внимателно, като правеше малки крачки, за да стъпва там, където и детето, вместо да прокарва нова пъртина. Снегът бе налял през по-голямата част от нощта, имаше натрупани поне няколко пръста, но му се струваше невъзможно човек да построи такова чудовище, без да остави следи. Отклони поглед към метлата, в която бе вкопчена ръката на снежния човек. Предположи, че е възможно, който го е направил, да е замел следите си, но това не обясняваше как е върнал метлата в ръката на творението си, без да остави последна пътека. Портър забеляза също, че оградата около двора е метър и половина висока. Вратата, която водеше към предния двор, беше отворена.
	Детективът забеляза плитка следа, която водеше от портата към снежния човек. Не стъпки, по-скоро отпечатък, все едно нещо тежко е било влачено от предната страна на къщата към задната — насам.
	Застана пред снежния човек.
	Надвисваше над него почти с цяла глава. От този ъгъл усмивката на лицето му, нарисувана с малки парченца начупено клонче, изглеждаше по-скоро подигравателна.
	Портър си спомняше да е правил стотици такива като дете — търкаляш топката, докато се превърне в огромно кълбо, твърде тежко да се движи. По принцип снежен човек се прави, като се започне с голямата топка за основата му, след това се слага по-малка върху нея, за да образуваш торса, после още една най-отгоре, за да направиш главата.
	Но този тук не беше построен така.
	Снегът по него беше налепен на място. Някой си беше дал труда да извае снежен човек, вместо да използва далеч по-бързия традиционен метод.
	Всички тези мисли минаха през ума на Портър за миг, докато оглеждаше творението от горе до долу, и накрая спря поглед на тъмночервеното на шията му — тъмен цвят, който се просмукваше през бялото като гигантска снежна фуния.
	Портър отчупи клонче от съседния дъб и с помощта на цепнатия край разрови снега под най-тъмния участък, където петното се беше съсирило в основата на шията. По време на работа майсторът на това творение беше пръскал снега с вода и така го беше втвърдил до лед — друг номер, научен от Портър като дете. Ако се справиш както трябва, снежният човек ще бъде устойчив като каменна статуя и остава да стърчи до края на зимата. Ако не успееш да втвърдиш снега, при първото слънце ще започнат да падат бучици. До следобед половината ти работа ще е натрупана на земята.
	Портър използва клончето да разбие леда и да остърже снежния пласт достатъчно дълбоко, за да разкрие разкъсаната шия на мъжа отдолу.


>	14.
>	Лили

	_Ден втори, 9:15 ч._
	Болеше.
	Страхотно болеше.
	Тялото на Лили се сгърчи в голям спазъм, докато дробовете й се бореха да изхвърлят водата, да я изкашлят. Тя вдиша припряно, въпреки че не искаше, не искаше да вдишва още вода, не искаше да умре. Вдиша обаче — движение, също тъй неподлежащо на контрол, колкото и слушането, и този път дробовете й се напълниха с вода. Тя се изкашля отново и освободи дробовете и гърлото си от още вода. Последва ново мъчително вдишване.
	Студено й беше.
	Ужасно студено.
	Вече не беше във водата, а лежеше на бетонния под.
	Отвори рязко очи.
	Мъжът беше надвесен над нея и натискаше гърдите й с длани.
	Щом погледът й срещна неговия, той спря. Отвори широко очи и се наведе, а застоялият му дъх я блъсна в лицето й.
	— Какво видя?
	Лили побърза да нагълта още въздух и преглътна, после си пое дъх още веднъж.
	— Полека, ще хипервентилираш — мъжът посегна към дясната й ръка и притисна палец към китката й. — Пулсът ти още е малко неравномерен, но ще се успокои. Лежи кротко. Дишай през носа, издишай през устата, спокойно.
	Лили застави дишането си да се успокои, правеше каквото й нареждаше той. Чувствителността се връщаше в пръстите на ръцете и краката й. Беше й ужасно студено. Разтрепери се неконтролируемо.
	Мъжът посегна към завивката и уви мръсния плат около тялото й.
	— Телесната ти температура започна да пада в мига, когато ти умря. Скоро ще се върне към нормалното. Какво видя?
	Тя се мъчеше да прогони мъглата от очите си, но я болеше, като се опитваше да ги държи отворени. Слабата светлина й се струваше невероятно ярка, гореща, изгаряща. Когато стисна здраво очи, усети леко плясване по бузата.
	_Умряла?_
	— Какво видя? — попита пак мъжът. Разтриваше полека ръцете й през завивката и масажът постепенно я затопляше.
	— Аз… умрях ли? — тя пак се закашля, а думите дращеха гърлото й с последните капки вода.
	— Удави се. Сърцето ти беше спряло за две пълни минути, преди да те върна. Какво видя?
	Лили чу думите, но й отне известно време да ги проумее. Главата й беше замаяна, мислите се движеха бавно, уморено.
	Гърдите я боляха. Усещаше загнездена болка в ребрата. Осъзна, че вероятно мъжът й е правил изкуствено дишане, за да изпразни дробовете й от водата и да рестартира сърцето й.
	— Мисля, че си ми счупил ребра.
	Той я хвана за раменете и разтърси отпуснатото й тяло.
	— Кажи ми какво видя? Трябва да ми кажеш сега, преди да забравиш! Преди да изчезне!
	Болката в гърдите й гореше като нож, забит в корема. Лили изпищя.
	Мъжът я пусна и се отдръпна назад.
	— Съжалявам, много съжалявам. Просто ми разкажи и това ще приключи, просто ми кажи!
	Лили едва тогава се замисли дълбоко, умът й прескочи назад към мига, която потъна под водата, когато… наистина ли се беше удавила? Спомняше си да вдишва водата, съзнанието й да се разпада. Спомни си мрака.
	Не помнеше нищо.
	— Нищо не видях. Мисля, че съм припаднала.
	— Мъртва беше.
	— Аз… — думите изчезнаха. Не си спомняше абсолютно нищо.
	Мъжът я зяпаше с кървясали очи, облещени и подивели, с проточена от ъгъла на устата му лига.
	— Спомням си, че припаднах и после ти ме събуди. Нищо друго.
	— Трябва да си спомняш все нещо?
	Лили поклати глава.
	— Нищо.
	Похитителят я пусна и приседна назад, опрял гръб в големия фризер. Свали си плетената шапка и почеса разочаровано глава.
	Лили ахна.
	През голата му глава минаваше огромен, пресен хирургически белег. Започваше над лявото ухо и обикаляше през тила. Беше зашит с черен конец, а плътта беше възпалена и морава.
	Мъжът върна шапката на място, покри белега и се изправи, щадейки десния си крак. Протегна се надолу и изправи Лили на крака. Кръвта се оттече от главата й и тя се олюля, а пред очите й всичко побеля. Похитителят я задържа, докато тя успее да остане по-здраво на краката си, след това я отведе до клетката и я побутна навътре. Хвърли дрехите й след нея и хлопна вратата, после щракна и двата катинара.
	— Можеш да се облечеш. Ще опитаме пак след няколко часа. Следващия път ще си спомниш! — каза й той.
	Тръгна към стълбите, като леко влачеше десния си крак.
	— Изпий млякото. Ще ти трябва сила!
	Лили огледа чашата, беше се стоплила. В нея беше кацнала и се беше удавила муха.


>	15.
>	Клеър

	_Ден втори, 9:17 ч._
	Пазачът изпрати Клеър и Софи до единия ъгъл на училищното фоайе, после проведе няколко телефонни разговора. Имаше малко кътче за сядане с черен кожен диван, две еднакви кресла и малка табелка с надпис „Безплатна уай-фай връзка Уилкокс — паролата е налична при охраната“.
	Клеър огледа листата на голямото дърво в саксия.
	— Как ли го поддържат живо на закрито? Тук няма светлина.
	Софи се загледа.
	— Фикус ли е? Те са като плевелите в дървесния свят. Ще погълнат каквато и светлина да им подадеш. Това тук вероятно смуче от флуоресцентните лампи и каквото успее да издърпа през прозорците на вратата отзад…
	— Същинско франкендърво. Изглежда напълно здраво, а е на диета от изкуствена боклучава храна. Ще ми се и аз да можех така… — отвърна Клеър.
	— Това до него е филодендрон. Те също са лесни за поддръжка — просто поливай, когато пръстта ти се стори суха. Имам няколко у дома. Почти невъзможно е да ги убиеш.
	Клеър погледна дървото.
	— А, аз съм способна да го убия. Моята любов към цветята оставя само голи клони и спаружени цветове по пътя си. Не ме бива да отглеждам растения.
	Чуха стъпки по стъпалата и двете погледнаха навреме към слизащото момиче с пурпурна раница, преметната през рамо. Не беше висока, може би метър и петдесет и пет, с кестенява коса до раменете, с розови кичури. Забави крачка, като ги видя, и ги огледа подозрително.
	— Гейбриъл Дийгън? — попита Клеър и на свой ред я обходи с поглед от глава до пети.
	Момичето кимна, слезе по последните стъпала и зави, за да стигне до ъгълчето за сядане.
	— Вие ли търсите Лили?
	— Да, търсим я — съгласи се Софи и посочи единия празен стол. Момичето погледна пазача, който й се усмихна успокоително, след това седна. Двете жени се настаниха срещу нея на дивана.
	— Аз съм Софи Родригес от „Издирвани деца“, а това е детектив Клеър Нортън от Чикагската полиция.
	Клеър забеляза, че Софи не спомена отдел „Убийства“.
	— Гейби, наричайте ме Гейби! Никой не ми вика Гейбриъл, освен онзи тип там — момичето кимна към пазача. — Капитан Ред и закон. Би трябвало да съм навън и да търся Лили, а той е заключил входната врата по-здраво от девическия колан на дъщеря си!
	Клеър се спогледа със Софи в опит да потисне усмивката си.
	— Имате ли някаква версия?
	Гейби беше облечена с традиционна училищна униформа, но Клеър забеляза, че бялата й блуза не е запасана и полата изглежда, сякаш е била скъсена поне с един-два пръста. Имаше пиърсинги на ушите, веждите и устната, но носеше само един комплект малки, еднакви сребърни халки на всяко ухо. Без съмнение дрескодът забраняваше останалите украшения — човек, който търси индивидуалност в морето от еднаквост, не би го постигнал тук. Всеки път, когато Клеър влизаше в някое от тези частни училища, си спомняше сцената от клипа на „Стената“, с всичките еднакви ученици, които маршируват синхронно на влизане в грамадна месомелачка.
	— Няма я от цяло денонощие — продължи Гейби. — Може да лежи някъде в канавка или пък да е вързана в легло с някакъв луд психар, който й нарежда да му вика Татенце, докато се празни на гърдите й. Ако онзи У4М я е взел, кой знае какво ще й причини. Трябва да я намерите!
	— Кога за последен път разговаряхте с нея? — попита Клеър.
	— В сряда вечерта. Тя работеше — уточни Гейби. — Писа ми от галерията.
	— Какво ти каза?
	— Нищо, само ми прати снимка на нов мустанг. Черешовочервен. Разкошен беше. Татко й казал, че ще й купи кола, когато завърши догодина, така че постоянно си пращахме снимки на готини коли, когато попаднем на тях. Тя не беше сигурна все още каква точно иска. Но татко й беше казал, че ако завърши с отличие, ще й купи каквато пожелае. Той е доктор, така че според мен го е казал сериозно. Заявих й, че трябва да поиска мазерати, но тя не желае да го използва. Опитваше се да намери нещо готино, но все пак достъпно. Все й повтарям да ограби банка, ако може, така че тя ми прати снимката на мустанга и аз й отвърнах с ето тази…
	Тя показа телефона си. Клеър се вгледа по-внимателно.
	— Какво е това?
	— Тесла роудстър. Вече не ги произвеждат, но е много яка кола. Напълно електрическа и вдига от нула до сто за две цяло и седем секунди. Освен това кара няколкостотин километра с едно зареждане. Спряха да ги правят през 2012 г., но спецификациите са много по-добри от всичко друго на пазара, дори за новите електрически коли. Намират се за по седемдесет хиляди в момента, макар че са стигали и до няколкостотин хиляди, когато излезли на пазара.
	Клеър се замисли за паркираната си на улицата седемгодишна хонда сивик и си отбеляза наум да се обади на баща си и да поиска нова кола. Очевидно този метод беше далеч по-плодотворен от това да спестяваш, след което да обикаляш автокъщите втора ръка.
	— Може ли да погледна?
	Гейби й подаде телефона.
	Клеър прегледа текстовите й съобщения. През последните няколко седмици те с Лили наистина не си разменяха истински думи, само снимки на коли.
	Гейби продължи.
	— Тя се надяваше скоро да вземе книжка и може би да уговори баща си да й купи кола по-рано. Има само отлични оценки, още откакто рисувахме с пръсти в първи клас. Това няма да се промени между днешния ден и завършването ни. Смятахме, че ще е готино да кара до училище всеки ден, нищо че живее съвсем наблизо.
	Клеър й върна телефона.
	— Имаш ли книжка?
	Гейби поклати глава.
	— Всъщност не ми трябва, не и в момента. Справям се прекрасно с автобус и влак. Паркирането в града си е кошмар. Реших, че возенето в чужда кола е по-правилният начин… — тя се усмихна накриво. — Особено ако е тесла роудстър.
	— Правила ли си го някога? — попита Софи. — Да се возиш в чужда кола до училище?
	Гейби зашава и се почеса по лакътя.
	— Понякога, ако времето е лошо. Редовно срещаме един наш познат на Шейсет и девета. Ако вали дъжд или сняг, понякога се качваме.
	— Ами вчера сутринта? Мислиш ли, че Лили се е качила при някого? — попита Клеър.
	Момичето се замисли за секунда над въпроса й.
	— Валеше силен сняг, така че предполагам, че е възможно.
	— Ще ни трябва списък на всички, които биха могли да я качат. Смяташ ли, че ще се справиш със задачата? — поинтересува се Софи.
	Гейби се засмя.
	— Смятате, че я е отвлякло някое от момчетата? Няма начин. Тя ще им нарита задниците, преди да си извадят маркучето от гащите.
	Софи наклони глава.
	— А би ли се качила в кола с непознат?
	— Не.
	— Тогава…? — Детектив Нортън не довърши репликата си.
	Гейби се наведе напред и закърши пръсти.
	— Точно преди училище Шейсет и девета е пълна с ученици с коли и пеша. Ако някой се опита да я натика в кола или нещо подобно, все ще се намери кой да види.
	— Ами ако тя се е качила в кола с някой познат? — попита Клеър. — Смяташ ли, че биха забелязали и това?
	Гейби въздъхна.
	— Не знам. Може би.
	— А ще успееш ли да ни изготвиш списък? С всеки, за когото се сетиш, че може да я е взел в колата си?
	Гейби кимна и извади тефтер от раницата си.


>	16.
>	Портър

	_Ден втори, 10:26 ч._
	В снежния човек откриха трупа на Флойд Рейнолдс, с дълбок разрез на шията. Някой го беше вързал за металния прът на масивната хранилка за птици и след това бе изградил туловището от сняг около него с постепенно напластяване и заледяване.
	Портър и Наш проследиха как криминалистите внимателно свалиха снега на парчета и топки и старателно прибираха и надписваха всяка от тях за анализ в лабораторията им, като постепенно откриваха мъжа отдолу.
	— Това е отнело време, много време — промърмори Наш под нос.
	— Поне няколко часа — съгласи се Портър.
	— Как е възможно подобно нещо да мине напълно незабелязано?
	Портър махна с ръка да обхване двора.
	— Отзад имаме само дървета, отдясно плетът блокира видимостта откъм съседите, отляво е дървената ограда. За да види някой какво точно става вътре, трябва да мине през вратата от предния двор. Този не се вижда от улицата.
	— Госпожа Рейнолдс е била заета с друго, а момчето навярно си е легнало по времето, когато е започнат снежният човек — допълни Наш, който мислеше на глас.
	Портър сведе поглед към земята. Тръгна към предния двор.
	Наш го последва на няколко крачки след него, като се стараеше да ходи внимателно в следите му и да не прокарва нова пъртина. Направи го по-скоро по навик, отколкото от необходимост. Криминалистите вече бяха претърсили снега и не откриха нищо.
	Портър мина през вратичката, спря за секунда и после се упъти към сребристия лексус LS, паркиран отвън. Колата беше спряна отстрани на къщата и не се виждаше от предната врата. Госпожа Рейнолдс мислеше, че съпругът й е излязъл, но най-вероятно дори не бе успял да включи колата на скорост.
	Извършителят беше отворил задната врата и беше се пъхнал в колата зад шофьорската седалка.
	— Криел се е там отзад, когато Рейнолдс е излязъл, вероятно е бил приклекнал между седалките. Пък и има светлинен детектор горе. Госпожа Рейнолдс каза, че съпругът й излязъл след вечеря — единственото възможно скривалище е задната седалка. Извършителят е чакал Рейнолдс да влезе, може би да си сложи колана и да затвори вратата. След това се е надигнал и е пристегнал оръжието си около шията на шофьора — нещо тънко като струна за пиано, ако съдим по начина на врязването му в гърлото… — докато говореше, Портър се качи отзад в колата и разигра всичко, като се движеше бавно.
	Погледна към облегалката на шофьорската седалка.
	— Тук си имаме отпечатък на кожата. Изглежда, е опитал да го изтрие и е пропуснал една част. Сигурно е опрял крак в облегалката за опора.
	— Криминалистите казаха, че обувката е 45 номер, с метална защита на пръстите. Марката не е известна — каза Наш.
	— Нужна е много сила да се убие по този начин човек. Вероятно се с блъскал, опитвал се е да се бие, да прокара ръка под струната. Движенията на Рейнолдс са били силно затруднени — за това се е погрижил воланът. Сигурно се в опитал да отвори вратата, но най-вероятно е държал и двете си ръце на шията. На задната седалка с ключово място за такава манипулация. Рейнолдс не е имал как да се отърве от струната, дори ако е бил по-силен от нападателя. Опората и ъглите действат против него.
	Портър се измъкна от задната седалка и отвори предната врата.
	— Кървавите пръски по предното стъкло и дъската за управление го доказват.
	Воланът и вратата бяха покрити с черна пудра за отпечатъци.
	— Нашият извършител го убива, измъква го навън, влачи го чак до задния двор… — Портър отново имитира движенията, превил гръб, мъкнеше невидимото зяло през снега, докато не стигна останките на снежния човек. Трупът на Рейнолдс вече беше изцяло на показ, снегът и ледът бяха премахнати. Портър огледа земята, цилиндъра, черните ръкавици, метлата. Сигурно извършителят я беше използвал да замете следите си, доколкото е възможно. Снощният снеговалеж беше довършил задачата му.
	— Смятаме, че се е оттеглил през гората — каза една от криминалистите. Беше същата жена, която Потър и Наш срещнаха при езерото в парка Джаксън.
	Детективът кимна в знак на съгласие.
	— Така бих постъпил и аз. Вие сте Линдзи, нали?
	— Да, сър — отвърна Ролфс. Посочи снежната шир, водеща към дърветата. — Снегът под клоните не е толкова дебел, но все пак го е измел. Изглежда, е използвал клон, не е било така ефективно като метлата. Имаме бледа следа. Излиза една пресечка по-нататък, на Хайъсинт стрийт. Вероятно е бил паркирал там колата си.
	— А следи от гуми?
	Ролфс поклати глава.
	— Нищо, което да идентифицира автомобила на извършителя. Двама униформени полицаи обикалят от врата на врата да проверят дали снощи някой е видял паркирана кола.
	Телефонът на Портър звънна. Той погледна екрана.
	— Капитанът е.
	— Ще вдигнеш ли?
	— Не.
	Наш се намръщи.
	— Глупости. Знаеш какво значи това.
	Телефонът на Портър замлъкна. След секунда зазвъня този на Наш.
	— Дявол да го вземе!
	— Кажи му, че още сме на местопрестъплението. Ще се приберем веднага щом приключим тук — посъветва го Портър.
	Наш въздъхна и вдигна на шефа си.
	Зад тях изпищя жена.
	Портър се обърна и откри госпожа Рейнолдс застанала на задната си врата.
	— Боже мили, казах им да ги държат с момчето в дневната. Не трябваше да вижда това! — каза той.
	Наш сви рамене и се отдалечи от къщата с телефон, притиснат към ухото.


>	17
>	Клеър

	_Ден втори, 10:26 ч._
	Клеър се облегна в служебния стол със скърцащи колелца и взе да чегърта напуканата зелена кожа на подлакътника. Посегна към чашата с кафе и я вдигна към…
	Празна беше.
	По дяволите.
	— Искаш ли да ти я напълня пак? — попита Софи и вдигна глава от тефтера в ръцете си.
	— Няма нужда. Само двама ни останаха. Да приключваме и да се махаме оттук.
	След като говориха с Гейби Дийгън, охранителят ги съпроводи до административния кабинет на втория стаж и ги представи на Норийн Оугън, секретарката. Тя ги изгледа с насилена усмивка иззад очила, достатъчно дебели да зачервят гръбчето на носа й с тежестта си. Клеър усети начало на главоболие само от усилието да я гледа в очите през лупите й.
	След като се представиха, те пратиха секретарката с две поръчки — да събере учениците от доста подробния списък, който Гейби им осигури (общо шестнайсет имена), и да провери в дневниците за отсъствия на дванайсети — търсеха човек, който не е стигнал до училището в този ден, все едно от кой клас, с предположението, че може някой ученик да е взел Лили в колата си и да е избягал с нея.
	Докато жената се занимаваше с поставените й задачи, Клеър и Софи се захванаха да разпитват учениците, строени в коридора пред кабинета. Вече бяха приключили с четиринайсет, оставаха им още двама. Засега никой от разпитаните не си спомняше да е виждал Лили онази сутрин, нито на път към училището, нито в самата сграда.
	— Кой е следващият?
	Софи погледна бележките на Гейби.
	— Малкълм Лефингуел и Лео Гъния. Какво ще кажеш да ги разменим?
	Клеър отметна глава назад към облегалката.
	— Лео!
	Софи се изкиска.
	— Уф, Клеър. Нужно ли е да викаш всяко име?
	— Харесва ми как подскачат децата, когато си чуят името на висок глас от директорския кабинет. През главите им минават всички бели, сторени, откакто са напикали първата си пелена. Виждаш ли? Погледни как е прежълтяло това момче!
	Софи вдигна поглед към ученика, който влезе през вратата.
	— Проклет садист си, жено!
	— Просто ги поддържам в добра форма!
	Лео Гъния носеше униформена бяла риза, тъмносини панталони и синя раирана вратовръзка като всички други момчета, с които бяха говорили. Черната му коса беше спретнато подстригана и по брадичката му растеше съвсем къса четина.
	Клеър преглътна усмивката си. Защо ли всички юноши си мислеха, че могат да си отглеждат лицево окосмяване в някаква форма? Все още не беше срещала в действителност способно на такъв подвиг хлапе. Вместо това се сдобиваха с неравни петна и ивици прасковен мъх. Съблазни се да изпрати някое от момчетата за бръснач и бутилка тестостерон.
	— Моля, седни, Лео.
	Софи обясни на младежа кои са и защо са тук.
	Лео не сведе очи и кимаше, когато каза:
	— Цялото училище само за това говори.
	— Наистина ли? И какво казват? — попита Софи.
	Момчето сви рамене.
	— Само че някой може да я е отвлякъл на път за училище онзи ден. Убиецът, У4М.
	— Не е бил той — увери го Клеър.
	Той пак сви рамене.
	— Е, тогава някой друг.
	— Виждал ли си я онази сутрин?
	Момчето не отговори. Сведе поглед към пода. Задращи с крак по пода.
	— Лео?
	— Трябваше да спра. Навън беше ужасно студено и тя сигурно замръзваше, но бързах да стигна в клас рано и да се подготвя за теста. Предишната нощ се наложи да работя и нямах време да уча… — избълва Лео тихичко.
	Клеър се наведе напред в стола си.
	— Значи си я видял? Къде?
	— На Шейсет и девета, точно преди подлеза… — той вдигна очи, в които блестяха сълзи. — Беше се прегърбила и вървеше приведена заради студа. Валеше доста силно и я забелязах чак в последния момент. Не знам какво стана. Помислих си дали да не спра, даже посегнах към спирачката, но после се сетих за теста, погледнах си часовника и видях, че закъснявам с пет минути. Което ще рече, че имах само половин час да уча — докато паркирам и се кача горе, щях да изгубя още време. Тъй или иначе, видях Лили в последния момент. Не можех да спра дори да искам, а и нямах време да се връщам. Предположих, че някой друг ще я закара.
	Клеър се спогледа със Софи и се обърна към Лео.
	— Видя ли някой друг да спира да я вземе?
	Момчето сведе глава.
	— Не. Не съм сигурен, че бих забелязал, дори ако колата зад мен спреше. Не мислех за това, пък и снегът… Ако я бях взел, Лили сега сигурно щеше да е добре. Всичко е по моя вина!
	Софи попита:
	— По кое време я видя?
	Лео въздъхна.
	— Седем и половина.
	— Сигурен ли си?
	Той кимна.
	— Трябваше ми шестица на изпита, нали така? Броях секундите цяла сутрин.
	— А каква оценка получи?
	Лео въздъхна отново.
	— Пет минус.
	Клеър си записа данните му за връзка и му даде визитката си. След това го отпратиха да се прибира в час.
	Малкълм Лефингуел не беше виждал Лили цяла седмица.
	Норийн Оугън подаде глава през вратата.
	— Това ли беше последният?
	Клеър се изправи и се протегна.
	— Да, госпожо. Някакъв късмет с отсъствията в дневниците?
	Норийн бутна дебелите очила нагоре по носа си, после извади малко тефтерче.
	— Онзи ден имахме две болни ученички, обадили са се майките им — Робих Стаатс и Розали Нюхаус. Никой не е закъснявал за първия час, няма отсъстващи. Имаме добри ученици — не биха се забъркали в никакви щуротии.
	Софи кимна към тефтерчето.
	— А тези момичета познават ли Лили?
	Норийн отвърна:
	— Чакайте да помисля… Робин е в подготвителния, Розали — в първи курс. Възможно е, предполагам, но не съм сигурна.
	— Ще трябва да говорим и с тях двете — каза й Софи.
	Норийн кимна.
	Клеър се отпусна отново в стола си. Имаше чувството, че се въртят като хамстер в колело.


>	18.
>	Портър

	_Ден втори, 10:31 ч._
	— Защо капитанът иска да се срещнем в апартамента ми? — попита Портър.
	Стискаше волана с две ръце и кокалчета му бяха побелели.
	Червеното и синьото на буркана мигаха в ъгъла на полезрението му върху зарядното, а сирената виеше зад ревящия двигател. Той караше с над сто и шейсет по Междущатска магистрала 94.
	До него Наш стискаше с все сили дръжката над вратата с дясната си ръка, а ръба на седалката — с лявата.
	— Не ми каза. Опитах се да му го измъкна. Точните му думи бяха: „Закарай Портър в апартамента му незабавно“.
	Детективът завъртя волана наляво и изпревари газова цистерна.
	— Е, гневен ли ти прозвуча? Разстроен? Притеснен?
	Наш сви рамене.
	— Звучеше ми, както си звучи капитанът по принцип. Не успях да го определя.
	— Мамка му! — Портър удари с ръка клаксона и го задържа, когато син приус излезе в неговата лента. — Проклет смотаняк!
	— Има ли нещо у вас, за което трябва да знам? Защо ще иска да се видим там?
	Приусът пусна десен мигач и лениво отби в съседната лента. Напрегнатият миг отмина, Портър смени на четвърта скорост и прелетя край него, като се размина на сантиметри със стърчащото огледало на колата.
	— Сам?
	— Не знам!
	Наш простена.
	— Не знаеш дали у вас няма нещо, за което трябва да знам? Стига де, Сам. Не сме в първи клас. Твой партньор съм. Можеш да ми кажеш. Това нещо общо със смъртта на Хедър ли има?
	Портър не каза нищо.
	Отби при изхода за Лейк Шор Драйв.


	Пред блока му, заедно с бялата краун Виктория на капитана, имаше паркирани три коли, които Портър не разпозна — два черни седана и бус. Номерата и на трите бяха федерални. Той паркира на втори ред, за да блокира буса, изключи сирената и остави буркана да мига, а после изтича от колата и нагоре по стълбите с Наш по петите си.
	Завари цялата групичка на етажа пред вратата — капитан Долтън, специален агент Дийнър, агент Пул и старши специален агент Хърлес от екипа на ФБР по случая за У4М. Имаше и двама федерални криминалисти, които Портър не познаваше.
	Долтън забеляза двамата си подчинени да минават през вратата на стълбището и забърза към тях.
	— Какво, по дяволите, си мислеше, че правиш, Сам?
	— Какво имаш предвид?
	— Знаеш точно какво имам предвид!
	Наш застана до Портър. Не каза нищо.
	Долтън превъртя няколко снимки на мобилния си телефон и вдигна екранчето към Портър.
	— Заради това ли я взе? Майка му ли търсиш?
	Портър погледна екрана. Виждаше се бележката, която Бишъп беше оставил за него на леглото в апартамента му, заедно с ухото на мъжа, убил жена му.
C>
	Сам,
	Това е малък подарък от мен за теб…
	Съжалявам, че не го чу как пищи.
	Какво ще кажеш да ми върнеш услугата?
	Малка размяна на услуги между приятели?
	Помогни ми да намеря майка си.
	Според мен е време с нея да си поговорим.
@	Б.
C$
	— Нея ли търсиш? — повтори капитанът.
	Портър си пое дълбоко дъх.
	— Опитвам се да намеря Бишъп.
	— Това не ти влиза в работата! — изпъшка Долтън. — Свързвал ли си се с него? Той търсил ли те е изобщо?
	— Не.
	— Щеше ли да ми кажеш, ако беше?
	— Разбира се, че щях.
	Капитанът пусна телефона обратно в джоба на дебелото си кафяво палто.
	— Иска ми се да ти вярвам. Но не съм вече толкова сигурен, че е възможно.
	Наш се обърна намръщен към Пул.
	— Какво си намислил?
	Пул вдигна ръце, но не каза нищо.
	Долтън сбърчи вежди.
	— Той нищо не е направил. Тази сутрин охраната е записала на видео приятелчето ти да се промъква в кабинета на ФБР, който е срещу вашия.
	— Сигурно просто им е пуснал отоплението. Приятно е да влезеш в топлия кабинет в ден като днешния… — отвърна Наш. Вдигна палец към Дийнър. — Този копелдак седеше на моето бюро в кабинета ни тази сутрин. Ние там долу сме едно голямо щастливо семейство. Споделяй всички блага…
	Хърлес забърза към тях.
	— Кабинетът ни се смята за федерална територия, докато не го освободим. Нахлуването там е подсъдно, включително за представители на местните сили на реда и закона.
	— Взех досието на Барбара Макинли — обясни Портър.
	Капитанът подбели очи.
	Хърлес се приближи към тях.
	— Кражбата на федерална собственост е отделно, но също толкова тежко обвинение.
	— Ще върна досието, щом приключа с него.
	— Ще го върнеш незабавно. След това ще решим дали ще задържиш значката си — отвърна Хърлес.
	Долтън почервеня като домат. Обърна се към агента:
	— Единственият човек, който решава какво ще стане със значката на детектив Портър, съм аз. Вие сте гости в дома ми. С едно телефонно обаждане мога да ви изхвърля на улицата с все целия ви екип.
	Хърлес пристъпи още една крачка.
	— Да сме наясно, капитане. Тук сме, защото безценният ви детектив остави сериен убиец да се измъкне. Тази грешка ще коства животи. Има голяма вероятност вече да ги е отнела. Имате едно мъртво момиче и друго изчезнало, две престъпления, вероятно приписвани на нашия човек, и за тях отговаря същият непохватен детектив. Сега краде документи. Колко кръв още искате по ръцете си, преди да решите, че е време да поправите нещата?
	— У4М не е отвлякъл момичетата — отвърна Портър тихо.
	— Стига толкова! — изсумтя Долтън.
	— Искам да знам какво още крие този човек! Отвори вратата! — нареди Хърлес.
	— Мамка му, няма начин! — възмути се Наш. — Освен ако нямате заповед, нямате никаква работа тук!
	Агентът започна да брои на пръсти:
	— Федерално нарушение, кражба на федерална собственост, затрудняване на федерално разследване, подпомагане и укриване на търсен _федерален_ беглец… забелязвате ли повторението на една ключова дума? Приятелчето ви ще се радва, ако си загуби само значката.
	Долтън хвана Портър за рамото и го поведе по коридора.
	— Трябва да позволиш достъпа до жилището си.
	— Защо?
	— Пускаш ги вътре да душат и обвиненията отпадат. Ако споделиш онова, което си оплескал вътре, всичко се снема от теб — обясни Долтън. — Не го ли сториш, не мога да те защитя.
	— Майната им, Сам! — намеси се Наш.
	Портър се обърна към коридора и събраните пред вратата му агенти. Пул го гледаше в очите.
	— Ами добре.
	— Сам!
	Портър се ухили вяло на партньора си.
	— Няма нищо. Всъщност и бездруго не ми пука. Може пък да помогне да хванем копелето.
	Долтън си пое дълбоко дъх и насочи Портър към апартамента му.
	Той извади ключовете от джоба си, отключи и отвори широко входната врата.
	Хърлес и Дийнър нахлуха покрай него в апартамента, последвани от двамата криминалисти. Пул влезе след тях. Сведе поглед към земята, докато минаваше покрай Портър и колегите му.
	Детективът ги последва с Долтън и Наш по петите.
	От спалнята се разнесе подсвирване.
	— Леле, майко! — възкликна Хърлес.
	— О, боже господи! — изуми се и Долтън и изпъшка, когато влезе в стаята.
	Наш не каза нищо. Тътреше крака, но застана до колегите си.
	— Какво виждам тук? — попита Хърлес.
	— Всяко споменаване на Бишъп през последните четири месеца, в световен мащаб — отвърна Портър. Пристъпи към картата, намери жълтото кабарче, което беше сложил на езерото в Джаксън Парк, и го извади, за да го пусне на нощното шкафче.
	Дийнър го гледаше.
	— Какво беше това?
	— Джаксън Парк. Казах ти, че момичетата не са негово дело. Извършителят е различен човек.
	Пул пресече стаята и коленичи до лаптопа. Плъзна поглед по текста на екрана.
	— Гугъл алъртс?
	— Всяко споменаване на Бишъп или У4М онлайн — потвърди Портър.
	Пул намести екрана, за да го вижда по-добре, приготви се да пише, после се обърна към детектива.
	— Може ли?
	— Разбира се?
	Портър го проследи как минава надолу през съобщенията, сканира темите на всяко, после обновява екрана, за да зареди предишните петдесет и повтаря. Когато стигна края, погледна към картите.
	— Къде според теб е той?
	— Нямам представа.
	Хърлес отвори чекмеджетата и започна да рови из дрехите.
	Наш прекоси стаята и застана между него и дрешника на Портър.
	— Сериозно ли смяташ да преровиш чекмеджето с бельото на партньора ми?
	— Отстъпи настрана, полицай — нареди агент Хърлес.
	— Няма нищо, Наш. Нека гледа, където си иска. Не крия нищо — заяви Портър.
	Хърлес се обърна към него.
	— Къде е досието на Макинли?
	— В колата ми, под шофьорската седалка — Портър му подхвърли ключовете.
	Агентът на свой ред ги метна на един от криминалистите. Той пък изчезна през входната врата и забърза към асансьора.
	— Какви други наши документи ще намерим тук? — попита Хърлес.
	Портър пресече стаята и седна на ръба на леглото.
	— Единствено нейните.
	— Понеже си върнал останалите?
	— Понеже само нейните съм взел.
	Пул се изправи иззад лаптопа и се обърна към Портър.
	— Защо Барбара Макинли?
	Детективът обмисли въпроса му, видимо се поколеба дали да отговори, но накрая реши, че няма да помогне никому, ако не сподели подозренията си.
	— Просто предчувствие, това е всичко. Нещо в нейния случай не ми харесва.
	— В смисъл? — попита Пул.
	Агент Дийнър се изкиска.
	— На кого му пука? Той не е Филип Марлоу. Предчувствията заменят уликите само в старите черно-бели филми и криминалетата.
	— В какъв смисъл странно? — повтори Пул.
	Портър зарови пръсти в косата си.
	— Тя е единствената блондинка. Осем отвлечени момичета и само тя е руса.
	— Майтапиш се с нас, нали? — поинтересува се агент Хърлес.
	Пул пристъпи към детектива.
	— Отвличал е момичета от семействата на престъпници — истински в неговите очи. Макинли са имали само руси деца. Не е имал избор.
	Портър сви рамене.
	— Може би, но престъплението също не съвпада. Сестрата на Барбара Макинли блъска и убива пешеходец. Било е нещастен случай. Всички други престъпления — всички, които У4М е решил да накаже, са извършили нещо преднамерено.
	Пул поумува върху разсъждението му.
	— Въпреки това ми се струва недостатъчно.
	— Не съм казал, че разполагам с нещо солидно. Просто предчувствие, намек. Както приятелчето ти спомена, просто изживяване в стил Филип Марлоу, нищо повече… — увери го Портър. — Ако беше свършило работа, щях да ви кажа.
	Криминалистът се върна с папката на Макинли и я връчи на агент Хърлес. Той я размаха срещу Портър.
	— Какво намери вътре? Нещо, с което да подкрепиш историята си?
	— Нямах възможност да я разгледам — призна Портър. — Натоварена сутрин беше.
	Агент Хърлес го изгледа близо минута, през която и двамата не казаха нито дума, после се обърна към двамата криминалисти и другите федерални агенти. Посочи им стената.
	— Искам снимки на цялото пано, след това го опаковайте и обозначете. Закарайте го в кабинета ни. Обърнете всеки сантиметър от апартамента. Ако намерите нещо общо със случая, искам да знам за него… — извърна се към Портър и се навря на един пръст от лицето му. — Ако узная, че криеш нещо, ако този тип те с търсил и си го скрил или знаеш нещо, което не ми казваш, няма да се поколебая да те прибера. Не ми пука кой ти стои зад гърба и колко са страхотни резултатите ти, за мен не си друго, освен шибан крадец — крадец и наглец, който се бърка във федерално разследване. Имаш шанс да излезеш на чисто, ако си признаеш нещо, което не си ми казал — сега или никога. Чуя ли за това след час, край с теб. Разбра ли ме?
	— Няма нищо друго.
	Агентът издиша.
	Портър не откъсваше очи от него.
	Когато агент Хърлес най-накрая се обърна и отиде да рови в гардероба, Портър откри, че е втренчил поглед в снимката на Хедър в дрешника и в сияйната й, успокоителна усмивка, а никога не се беше чувствал тъй самотен.


	Час и четири кашона по-късно федералните приключиха със задачата.
	Стената на Портър отново беше гола, като изключим малките дупчици, оставени от кабарчетата, и боята, повредена от грубо отскубнатото тиксо. Агент Дийнър беше пъхнал лаптопа под мишница и бавно обикаляше стаята — да не се окаже, че е пропуснал нещо. В коридора Портър чу агент Хърлес да мърмори нещо на Долтън, но не различи думите.
	На излизане Пул се накани да каже нещо, но после си промени намерението. Детективът го проследи как влиза в асансьора, криминалистите вървяха след него и влачеха последния кашон.
	— Дийнър? — подвикна Хърлес. — Да вървим!
	Агент Дийнър избута Портър и тръгна към асансьора, следван от тежък аромат на афтършейв, спрян от производство още през 1992 г.
	Вратите се отвориха. Хърлес каза още нещо на Долтън, след това влезе в кабината и остана втренчен в Портър, докато асансьорът не потегли.
	Долтън се върна в апартамента с Наш по петите.
	— Наистина не знам какво, по дяволите, ти се е въртяло в главата, Сам. Това е голяма издънка.
	— Не е като да е скрил улики — възрази Наш.
	Долтън почервеня.
	— Ти си затваряй устата. Сериозно се съмнявам, че всичко това се е случвало под носа ти и не си знаел.
	Портър отсече:
	— Представа си нямаше. Забавлявах се сам.
	Капитанът се обърна рязко към него.
	— Не само компрометира разследването на У4М, а сега спъваш и усилията ни да намерим този психар, който отвлича момичета. Но не мога да си позволя да те извадя от случая точно сега!
	— Ами недей.
	— Хърлес се е обърнал към заместник-директора си, а той се е обадил на нашия шеф. Нямам никакво влияние в случая… — Капитанът се втренчи в пода. — Отнемам ти значката за седмица. Трябва да си прочистиш главата. Ако открият, че не си зарязал тази работа, напрано ще те смачкат. Агенцията е съгласна да не повдига обвинения, но отстраняването ти не подлежи на преговори.
	— Капитане, това е просто мерене на пишки. Не може да допуснеш политиката да диктува действията ти. Залавянето на този тип трябва да ни е приоритет, никой не знае повече от…
	Долтън вдигна ръка.
	— Пистолетът и значката!
	Портър беше наясно, че няма смисъл да спори. Връчи глока си и кожения калъф.
	Долтън ги пусна в джоба на якето си, обърна се и излезе от апартамента. Натисна копчето да повика асансьора.
	— Този нов тип е гадняр, капитане! Бързо се пали! — обади се Портър.
	Без да се обръща, Долтън отговори:
	— Наш и Клеър ще се справят. Не искам да чувам даже името ти през следващите седем дни. Появиш ли се на радара, получаваш още седем. Ясен ли бях?
	Детективът не отговори.
	— Ясен ли бях, попитах? — повтори капитанът.
	— Да — отвърна Портър.
	Асансьорът пристигна и Долтън влезе вътре, но с ръка задържа вратата отворена.
	— Наш, идваш с мен.
	Наш погледна колегата си, но не коментира. Портър му кимна леко.
	Партньорът му влезе в асансьора. Вратите се затвориха и детективът се озова в средата на апартамента си, с блъскащо в ушите сърце и пронизителна тишина наоколо.


>	19.
>	Лили

	_Ден втори, 11:36 ч._
	Лили се гушеше в ъгъла на клетката си, плътно увита в дебелата завивка. Беше се облякла, но не можеше да се стопли. Нито да спре да трепери, въпреки че беше застанала до решетката при котлето. Не спираше да се взира в тъмното стълбище в ъгъла на мазето и да се вслушва за пукането на стария гредоред, докато похитителят й обикаляше горе.
	По мрежата на няколко сантиметра от крака й се прокрадна паяк и тя се отдръпна, за да се свие още по-навътре в ъгъла.
	При всяка стъпка на непознатия отгоре от гредите падаше по малко прах — рядка пелена на слабата светлина. Лили се опита да си представи, че е на сигурно място в стаята си у дома, но илюзията пропадаше всеки път, когато мъжът горе крещеше.
	А той направо си дереше гърлото.
	Думите му бяха нечленоразделни — просто задавени изблици бръщолевене, понякога ги следваше плач, друг път — болезнен вой. Винаги обаче нарушаваха тишината на къщата и витаеха във въздуха, понякога се задържаха в онези малки облачета прахоляк, който се спускаше надолу.
	Изблиците започваха без предизвестие.
	Бащата на Лили веднъж си удари показалеца с чук, докато се опитваше да й помогне да построи къщичка за птици за училище, и нададе подобен вой, но не продължи с него — усети се, осъзна, че дъщеря му го гледа, и си прехапа езика. Писъкът рязко секна, загина нейде в гърлото му, докато лицето му почервеняваше.
	Крясъците на мъжа горе не прекъсваха така внезапно. Той мълчеше много време, без движения или шум. След това гласът му изпълваше къщата с остротата на нож, кризата му се проточваше, а писъците преминаваха в ридания.
	Лили не знаеше какво предизвиква тези писъци. Не искаше и да знае. Предпочиташе той да си държи горе това, което ги предизвикваше, каквото и да беше.
	През последния един час беше слизал долу само веднъж. Изпразни кофата, която беше оставил за нуждите на момичето, и я изми в мивката, преди да я върне в клетката й. След това огледа все още пълната чаша мляко с плуващата в нея муха, взе я и я отнесе горе, без да изрече нито дума. Изглеждаше болезнено блед. Когато Лили срещна погледа му, не издържа и се извърна, очите й не искаха да се спират върху него — това сякаш го принуди да се забави още малко. Ако не го гледаше, той се чувстваше по-удобно да я гледа, дори да я зяпа. Кой знае какви мисли му минаваха през главата.
	Когато пак се върнеше, Лили възнамеряваше да го гледа в очите и да не се извръща, може би да спомене и раната му. Надяваше се това да го накара да си отиде по-бързо.
	Лили познаваше куп момчета с подобно мислене.
	Самоуверените нямаха проблем да я изгарят с поглед. Тя им демонстрираше, че е наясно с втренчването им. Срамежливите обаче — те гледаха, но щом тя доловеше погледа им върху себе си и се обърнеше на свой ред, те се извръщаха и се заемаха с нещо друго, преструваха се, че изобщо я няма. Приятелката й Гейби смяташе, че това е вид игра, винаги предизвикваше срамежливите и ги караше да се чувстват адски притеснени всеки път, когато ги хванеше.
	В класа им имаше едно момче — Закари Мейвил — който беше прословут със срамежливостта си. Гейби му стана партньор в час по естествени науки миналата седмица и просто за да се закача с него, разкопча две копчета на блузата си, така че сутиенът й да се показва, когато се навеждаше над работната им маса. Закари почервеняваше всеки път; зяпаше, но се стараеше да не го хванат, и Гейби успя да изкара целия час, без да се издаде нито веднъж. Лили обаче не можа. Не спираше да се смее и за малко да не изпълни задачата. Трябваше да…
	Чуха се стъпки от горния етаж. Мъжът се появи.
	Беше се преоблякъл. Сега носеше черни джинси, тъмночервен пуловер и същата черна плетена шапка от предишния път. Когато стигна подножието на стълбите, седна и този път се втренчи в момичето.
	Броени минути преди това Лили си беше казала, че ще отвърне на погледа му, че ще го гледа настойчиво, нетрепващо, решително. Ще му раздруса нервите. Не го стори обаче. Вместо това отклони очи. Съсредоточи поглед върху бетонния под и следеше мъжа с ъгълчето на очите си.
	Похитителят седя на място дълго време, поне двайсет минути, дъхът му излизаше на къси, хрипливи вдишвания. Когато най-накрая заговори, гласът му беше тих.
	— Съжалявам, ако съм те притеснил. Понякога боли.
	Лили искаше да го попита какво има предвид, но не го стори. Вместо това запази мълчание.
	— Понякога — продължи той, — имам чувството, че някой бърка с пръсти в очите ми и ги стиска с цялата си сила, недостатъчно да се пръснат, но почти. Имам лекарства, но от тях ми се объркват мислите, не мога да се фокусирам, а точно сега това е наложително. Трябва да съм с бистра глава.
	Лили искаше да го разпита за това, да открие какво му има, но не сподели тези мисли. Не искаше да говори с похитителя си.
	Той посегна, почеса се през шапката и се изправи.
	— Време е да повторим.


>	20.
>	Клеър

	_Ден втори, 11:49 ч._
	Клоз оттласна стола си с десния крак и го завъртя.
	— Вярно ли? Сам не може да спре да бъде ченге? Това не е точно извънредна новина.
	Наш седеше на ръба на заседателната маса, Софи и Клеър — от другата страна.
	— Трябвало е да ни каже.
	— Нямаше да го прикрием, нали? — попита Клеър. — Звучи ми, сякаш капитанът дори не ти е дал шанс.
	Наш посочи през коридора.
	— Заради онези клоуни ей там.
	Клоз мак завъртя стола.
	— На случая с големи букви пише „Заговор“.
	— Какво имаш предвид? — попита Наш.
	— Някой на по-високо ниво си прикрива следите. Би трябвало да работим по случая направо с федералните. Вместо това ни взеха разследването и ни отрязаха. В кой свят това звучи разумно? Ще ви кажа — в свят, в който някой от горните етажи иска да дистанцира отдела си от случая.
	— Кой? Долтън ли?
	— Може и по-високо да е. Кметът е дружка с Талбът. Той понесе доста удари, когато кулата му от карти рухна. След това пресата взе да разправя, че Сам е пуснал Бишъп на свобода…
	Клеър го замери с химикалка.
	— Сам не е пуснал никого. Спаси онова момиче.
	Клоз улови химикалката и я пусна в джоба си.
	— Ние го знаем, но историята става по-пикантна, ако той го е пуснал. Приятелят на кмета е престъпник, главният детектив по случая пуска сериен убиец просто ей така да си обере крутите… съвсем разумно звучи федералните да дойдат и да изритат всички останали от разследването.
	Клеър се обърна към Наш.
	— Смяташ ли, че той има връзка с Бишъп?
	— Сам ли?
	— Аха.
	Наш сви рамене.
	— Знам ли.
	— Способен ли е на такова нещо? — изуми се Софи. — Да говори с него на своя глава?
	Наш пак сви рамене.
	— Приема нещата прекалено лично от смъртта на Хедър насам.
	— Коя е Хедър? — попита Софи.
	Клеър наклони глава:
	— Не си ли чула?
	Софи поклати глава.
	— Съпругата на Сам беше убита по време на обир в квартален магазин няколко седмици преди да се разиграе тази история с Бишъп. Вероятно Портър не би трябвало изобщо да е на работа, но беше по случая с У4М от самото начало, така че, когато мислехме убиеца за загинал, се наложи да го извикаме. У4М беше неговият случай. Хванаха оня тип, който е убил жена му, после обаче той успя да избяга от ареста. Бишъп уби Талбът, Портър спаси Емъри и след това прекара известно време в болница да се лекува. Когато се прибра у дома, намери на леглото си кутия. Вътре имаше бележка от Бишъп и ухо, принадлежащо на мъжа, убил съпругата му. Бишъп го беше спипал — обясни Клеър.
	— Какво пишеше в бележката?
	— Бишъп молеше Сам за помощ в търсенето на майка си — осведоми я Наш.
	— Майка му ли? Какво общо има пък това със случая?
	Клеър подбели очи.
	— В момента наистина нямаме време за всичко това. Ще ти обясня, когато се върнем в колата. Трябва да продължим нататък, да измислим как да работим без Сам… — тя се извърна отново към Наш. — Какво стана в къщата на Рейнолдс?
	Детективът зареди снимките на телефона си и го плъзна през масата към Клеър и Софи.
	Клоз също се наведе да погледне.
	— Направил го е онзи тип, убиецът на Ела Рейнолдс ли?
	— Не вярвам в съвпадения — отвърна Наш.
	— Но защо?
	— Това е въпросът за един милион долара.
	Софи прегледа набързо снимките.
	— Това е безсмислено! Ако извършителят е взел на мушка семейство Рейнолдс, защо ще отвлича Лили Дейвис? Те не се познават. Няма връзка помежду им.
	— Трябва да има връзка, просто още не сме я открили. Какво знаем по-точно за бащата? — попита Клеър.
	Наш се изправи и отиде до бялата дъска. Написа Фдойд Рейнолдс и го подчерта, после под него сложи и Лийан Рейнолдс — съпруга.
	— През последните двайсет години е работил за „Юнимед Америка Хелткеър“. Продавал застраховки живот и здравни осигуровки. Според съпругата му донасял вкъщи към двеста хиляди долара годишно без премиите, нямат и заеми, като изключим картата Американ Експрес, която изплащат всеки месец.
	Клозовски подсвирна.
	— Много прилично парче от пая. Очевидно се занимавам с грешната работа.
	— Ние имаме „Юнимед“ — посочи Софи.
	— Те са агенция номер три в щата — осведоми ги Наш, преди да напише под Извършител: Отпечатък от гумена подметка 45 номер, намерен на облегалката.
	— Къде? — попита Софи.
	— На гърба на шофьорската седалка в колата на Рейнолдс. Лексус LS. Изглежда, извършителят се е опитал да го изтрие, но сигурно е бързал. Сам смята, че е облегнал крака си там за опора, когато е душел бащата.
	Клоз погледна към тавана.
	— Този размер ще рече, че е близо сто и осемдесет сантиметра висок.
	— Откъде знаеш? — попита Софи.
	— Средностатистическият човек е приблизително четири пъти по-висок от размера на обувките си. По-голям или по-малък ръст и стъпалата стават непропорционални на тялото, което ще рече, че човекът има проблем да ходи, да стои и да пази равновесие — обясни Клоз.
	— Аха.
	— Ако се навърташ наоколо, ще те науча на всякакви интересни дреболии.
	— Не, благодаря — каза му Софи.
	Клеър се намеси:
	— Не съм сигурна, че вярвам в липсата на дългове. Може би нямат традиционен заем, но какво ще кажете за нещо не толкова обичайно, да речем хазарт или такъв, който той не е споделил с жена си? Ако дължи пари на погрешния човек, като нищо дъщерята може да бъде използвана да му дадат урок.
	— Лихвари обаче не биха убили и него — посочи Клоз. — Иначе не остава кой да плаща.
	— Ами съпругата му? Може тя да дължи пари и да са превърнали в пример дъщеря й _и_ съпруга й? — попита Софи. — И жените залагат на попита.
	— Нима имат време и за това измежду цялото готвене, чистене и дундуркане на бебета? — изуми се Клоз и с тефтерчето закри лицето си от политналите към него химикалки.
	Свали го миг по-късно и хвана Клеър да го гледа съсредоточено.
	— Такъв мизерен палячо си!
	Софи клатеше глава насреща.
	— Не те харесвам особено много.
	Наш огледа дъската.
	— Всъщност това е добър довод.
	— Благодаря — ухили се победно Клоз.
	— Не твоят, идиот. На Софи — уточни Наш. — Клеър, помоли Хосман да порови във финансите им, току-виж нещо куца в предградието…
	— Заемам се.
	— Някой наглежда ли майката? — поинтересува се Клозовски.
	Наш кимна.
	— Оставихме двама полицаи да хвърлят по едно око на нея и на детето. Освен това, когато си тръгнах, отвън имаше три новинарски буса. Не мисля, че в близко бъдеще ще прекарват насаме много време. Вероятно за добро.
	Клеър отново прехвърли снимките на Рейнолдс на телефона на Наш.
	— Това всъщност не ми прилича на наказателен удар. Тези типове обикновено работят ефективно, включени са на своя вълна, не пращат смесени сигнали. Не строят снежни човеци и не прекарват часове наред да докарат идеалната поза на труп под леда. Който и да е убиецът, явно се опитва да прати някакво послание.
	— Не се страхува и от залавяне — додаде Софи. — Прекарва много време, без да се бои, че може да бъде видян.
	Клеър кимна.
	— Страх и угризения нямат хора, които нямат и какво да губят. Те просто действат. Това прави този тип особено опасен.
	Наш прекара черта между Ела Рейнолдс и Лили Дейвис.
	— Тези двете са свързани по някакъв начин.
	Телефонът на Клозовски изжужа и той погледна екрана.
	— Имаме марката и модела на пикапа от записа в парка. Тойота тундра от 2011 г.
	— Виж дали ще успееш да съставиш списък с такива коли в двестакилометровия радиус около града.
	Клозовски вече пишеше на телефона си.
	— Аха.
	— Някакъв късмет при увеличаването на образа на шофьора?
	— Не. Опитах, преди да дойда насам. Камерата е стара и няма нужната резолюция.
	Наш се върна до дъската, зачерта изпълнените заличи и огледа останалите в списъка.
	— Доста много са, а сме с човек по-малко.
	Клоз остави телефона си и вдигна ръка.
	— Да, сър. Мога да върша полева работа. И бездруго трябва да изтичам до онзи Старбъкс, за да си поиграя с видеозаписа им.
	Наш погледна към дъската с информация.
	— А другите ти задачи?
	— Не съм като човека оркестър. Горе си имам подчинени. Ще си взема лаптопа и те може да ни подават информацията по реда на постъпването й — уточни Клоз.
	Наш кимна.
	— Добре. Дами, да се разделим и да завладяваме нови територии. Поемате художествената галерия. Тя вече трябва да е отворила. Ние с Клоз ще посетим Старбъкс и ще зачеркнем и други точки от списъка. Към момента трябва да приемем, че Лили е още жива. Трябва ни малко въздух.
	Клеър се изправи и се протегна.
	— Трябва ли да посетим и Сам?
	— Не — отвърна Наш.
C>
#	Дъска с улики

#	ЕЛА РЕЙНОЛДС (15-годишна)

	Обявена за изчезнала — 22.01.
	Открита — 12.02. в Джаксън Парк, езерото.
	Водата замръзнала от 2.01. (20 дни преди изчезването й).
	Последно видяна — да слиза от рейса на Логан Скуеър (2 пресечки от вкъщи, 30 км от Джаксън Парк).
	Последно видяна с черно палто.
	Удавена в солена вода (намерена в прясна).
	Намерена облечена в дрехите на Лили Дейвис.
	Четири минути пеша от спирката до тях.
	Често ходи в Старбъкс на „Кеджи“.
	Седем минути пеша до тях.


#	ЛИЛИ ДЕЙВИС (17-годишна)

	Родители — д-р Рандал Дейвис и Грейс Дейвис.
	Най-добра приятелка — Гейбриъл Дийгън.
	Посещава Академия Уилкокс (частна), не е влязла в час на 12.02.
	Последно видяна да тръгва за училище (пеша) сутринта на 12.02 в 7:15 ч.
	Облечена в червена парка с качулка „Перо“, бяла шапка, бели ръкавици, тъмни джинси и розови маратонки (всичките намерени на Ела Рейнолдс).
	Най-вероятно отвлечена сутринта на 12.02. (на път за училище).
	Малък времеви прозорец — 35 минути (тръгва за училище 7:15 ч., часовете започват 7:50 ч.).
	Училището е само на 4 пресечки от тях.
	Не е обявена за изчезнала до полунощ (сутринта на 13.02.).
	Родителите мислят, че е отишла на работа (арт галерия) веднага след училище (и там не е била).


#	ФЛОЙД РЕЙНОЛДС

	Съпруга: Лийан Рейнолдс.
	Застрахователен агент — работи за „Юнимед Америка Хелткеър“
	Няма заеми? Според съпругата. Хосман проверява.


#	ИЗВЪРШИТЕЛ

	Може би кара сив пикап, натоварен с цистерна с вода: Тойота тундра от 2011 г.
	Може би работи с плувни басейни (почистване или обслужване).
	Намерен отпечатък 45 размер от гумена подметка — отзад на шофьорска седалка в кола Рейнолдс (лексус LS). Използвана за опора?


#	ЗАДАЧИ

	Камера от Старбъкс (1-дневен цикъл?) — Клоз.
	Компютър, телефон, имейл на Ела — Клоз.
	Социални мрежи, телефонни обаждания, имейл (телефон и компютър) на Лили — Клоз.
	Увеличаване образа на възможен извършител на влизане в парка — Клоз.
	Развинтена камера в парка? Да се провери за стари записи — Клоз.
	Марка и модел на пикапа от записа? — Клоз.
	Клеър и Софи минават маршрута на Лили до училище и говорят с Гейбриъл Дийгън.
	Клеър и Софи посещават галерията (управител — госпожа Едуинс).
	Съставяне на списък със соленоводни басейни около Чикаго чрез Строителния надзор — Клоз.
	Проверка на местни аквариуми и складове за снабдяването им.
	Хосман проверява дългове на сем. Рейнолдс.
C$


>	21.
>	Портър

	_Ден втори, 12:18 ч._
	Портър се нуждаеше от Биг Мак.
	Не просто Биг Мак, а и големи картофки, шоколадов шейк и ябълков пай за десерт.
	Ужасно се нуждаеше от тях и куркащият стомах го принуди да излезе набързо от апартамента си и да извърви трите пресечки по Уабаш авеню до най-близкия Макдоналдс, който беше препълнен по това време на деня. Поръча, отнесе таблата си на малка маса в дъното и изгълта всичко до последната троха. Седем минути по-късно се улови да зяпа в празната табла, а стомахът му продължаваше да курка.
	Отчаяно копнееше да поговори с Хедър. Огромната яма в сърцето му, запълвана някога от гласа на съпругата му, сега гореше.
	Хедър я нямаше вече шест месеца, а му се струваха като четири хиляди живота. Другите му разправиха, че с времето раната ще зарасне, празнината ще се смали и ще се запълни с любов към други и с нови лични преживявания. Засега обаче това не се беше случило. Вместо това бездната сякаш се разрастваше и жена му му липсваше все повече с всеки изминал ден.
	Хедър го разбираше. Хедър го изслушваше.
	Портър искаше да й разкаже за изминалите шест месеца. Нуждаеше се от съвета й. Нуждаеше се от нейния глас.
	— Ти ме спираше да не пропадна в заешката дупка, бонбонче — тихичко каза Портър. — А сега съм хлътнал до коленете и потъвам бързо!
	Миналия месец беше прекратил договора за мобилния й телефон. Дотогава й се беше обаждал редовно, понякога по три-четири пъти на ден, просто за да чуе сладкия й глас отсреща, достатъчно далечен, за да му прозвучи като истински, да стане истинска _тя_. Глупава работа, знаеше си го, но само това си имаше. Присъствието й полека избледняваше от живота му, все едно колко здраво се държеше за Хедър. Тялото й може да беше умряло внезапно, но духът й витаеше наоколо. Портър с всички сили беше държал този дух за ръката и не желаеше да го пусне, но в крайна сметка стигна до извода, че няма друг избор. Това стана в нощта, когато изключи мобилния й телефон, и когато се обади на следващата сутрин, му отговори не нейният глас, а записан робот, който му каза, че този номер вече не се обслужва. В този момент ръката й се изплъзна от пръстите му и Хедър си отиде.
	Готов беше да убива, за да си я върне.
	Дори и само за пет минути — да я върне, да я прегърне, да я попита какво да прави сега.
	— Обичам те, бонбонче — каза тихичко.
	С дълбока въздишка се изправи, събра си остатъците и изхвърли всичко в преливащото кошче до вратата. Излезе навън в ледения ден и приветства щипещия студ.
	След това тръгна да скита.
	Двайсет минути по-късно се озова във фоайето на Флеър Тауър на Западна Ери, а в краката му се образуваше малка локва. Не беше планирал да дойде тук и докато минаваше през вратата, се зачуди дали да не се обърне и да излезе, но вместо това спря на едно място и зашари с поглед из фоайето, без обаче всъщност да вижда каквото и да е.
	— Детектив?
	Портър не я беше чул да се приближава. Не очакваше тя да дойде при него, не и в сграда с такива размери, но ето я и нея, застанала право пред него.
	— Здравей, Емъри.
	За последно се бяха видели в болницата, малко след като я спаси от У4М. Бишъп я беше вкарал на дъното на асансьорна шахта в онази сграда на Белмонт, използва я за примамка, с която да доведе Портър. Емъри беше недохранена, изпосталяла, с бледа кожа. Дясната й китка беше силно увредена от белезниците, с които е стояла окована, а Бишъп беше отрязал лявото й ухо, но въпреки това тя успя да се усмихне. Сега косата й беше по-дълга, лицето — по-заоблено, а бузите й — розови.
	— Детектив, добре ли сте?
	— Аз… Извинявайте. Не съм съвсем сигурен защо дойдох насам. Имах намерение да намина да се видим, така де, но нещата се объркаха и изгубих сметка за времето… — каза той.
	— Да поседнем! — Емъри го хвана за ръка и го поведе към диваните, поставени пред камината в ъгъла на фоайето. Изпука обвита в силни пламъци цепеница, а топлината блажено полъхна към гостите.
	Портър си свали ръкавиците и пръстите му сами се сплетоха нервно.
	— Сигурно не трябваше да идвам.
	Емъри се усмихна.
	— Това е глупаво — радвам се да ви видя. Все се канех да се отбия в управлението, но не намирах сили да намина. Глупаво, нали? Предполагам, че е трудно да се намерят думи след нещо подобно. Цялото преживяване ми изглежда като ужасен кошмар, който се е случил на някой друг. Като филм, който съм гледала преди няколко месеца и съм излязла от киното. Не мога да го обсъждам с приятелите си, те не разбират. Нито госпожа Бъроу. Тя няколко пъти се опита да ми изкопчи историята, но не можех да… Видимо се чувстваше ужасно неудобно. Искаше да говоря, за да се почувствам по-добре, а не понеже държеше да узнае подробностите. А случилото се беше мой кошмар. Няма причина да страда и тя, да носи подобни мисли в главата си.
	— Срещнахте ли се с психиатър?
	Емъри се разсмя и поклати глава.
	— Те със сигурност искаха да се срещнат с мен. Спрях да броя десетките, които ме потърсиха. Опитах се да говоря с една, но не успях да прогоня мисълта, че планира да напише книга за онова, което й кажа, и идеята да минавам покрай книга на витрината и да знам, че моето изпитание е гравирано завинаги, та да го прочетат и други… Самата мисъл за тази възможност просто ми затвори устата. Не успях да й кажа нищо.
	— Не знаех, че им е позволено да правят такива неща. Би изгубила лиценза си.
	— Предполагам.
	Емъри беше отпуснала ръце в скута си. Портър виждаше бледия белег на дясната й китка, но като цяло хирурзите се бяха справили чудесно с овладяването на пораженията. На лявата ръка имаше татуировка на малка осмица — Бишъп я беше дарил и с нея.
	Тя вдигна дясната си длан и дръпна нагоре ръкава си.
	— Добре са се справили, нали?
	— Ако не знаех какво се е случило, нямаше да се досетя. Почти не се вижда.
	— Лягам пак под ножа следващия май. Докторът казва, че може да премахне белега напълно, но първо трябва да дадем на травмата време да се зарасне добре… — момичето завъртя ръка. — Все още нямам пълна свобода на движенията, но май се подобрявам.
	Портър неволно погледна към лявото ухо на Емъри, скрито под дългата кестенява коса. Усети се и за малко да отклони очи, но после прецени, че няма да успее да излъже никого.
	— Как е ухото?
	Широка усмивка плъзна по цялото лице на момичето.
	— Искате ли да погледнете?
	Портър се усмихна в отговор. Кимна.
	— Гадно ли е?
	— Я да видим какво ще кажете… — Емъри отметна косата си и разкри съвършено естествено на вид ухо. — Много яко, а?
	Портър се наведе да погледне отблизо. Като изключим малък белег в основата, където докторите бяха пришили израстъка, не можеше да се познае, че това не е оригиналното й ухо.
	— Изумително.
	Емъри нави ръкава на дясната си ръка и му показа малък белег под лакътя си.
	— Тук го отгледаха, с помощта на хрущял от ребрата. Отне само няколко месеца. Операцията беше преди шест седмици. Докторът каза, че Бишъп е отрязал ухото ми с почти хирургическа прецизност, така че нямаха проблем да пришият новото. Обикновено, когато го правят, ухото е откъснато при някакъв инцидент и се налага да се помъчат да сглобят парчетата. Предполагам, извадила съм късмет.
	— Според мен сте много силна дама!
	— Искате ли да видите най-готината част?
	— Която е…?
	Емъри извърна глава и му показа другото си ухо.
	— Забелязвате ли разлика между двете?
	На Портър му отне малко време, но се досети.
	— Дясното е пробито, а лявото не е?
	— Да — грейна тя. — Лявото _беше_, но вече не е. Мисля, че така и ще го оставя… — тя вдигна лявата си китка и показа малката татуировка на знака за безкрайност. — Все още се чудя дали да запазя татуса. Мисля, че малък спомен за случилото се не е непременно лошо нещо. Понякога е хубаво да си спомняш лошото. Така другите неща не ти изглеждат толкова страшни.
	— Вие сте изумителна и вдъхновяваща.
	Емъри отново спусна косата си.
	— Благодаря, детектив!
	Двамата помълчаха малко — не неудобно мълчание, а съвсем приятелско. Портър се загледа в пламъците, които се усукваха около цепениците в камината, дървото постепенно се оцветяваше в червено и бяло. Пукането, което се чуваше, бе успокоително и отпускащо. Момичето беше изгубило майка си като малко, сега и баща си, но въпреки това се усмихваше. На него самия ужасно много му се искаше да се усмихне. Да се усмихне и да вложи някакви чувства.
	Сякаш прочела мислите му, Емъри се наведе към него.
	— Не го възприемах като баща. Почти не го познавах. Ако не бяха парите и начинът, по който мама беше написала завещанието си, не съм сигурна дори дали би желал да ме държи под око.
	— Беше ви баща. Сигурен съм, че ви е обичал. Просто имаше проблеми да го покаже.
	— Беше ужасен човек — тихо отвърна Емъри. — Не спрямо мен, но към много други хора.
	Портър се накани да й каже нещо в обратния смисъл, да се опита да говори добро, но се отказа. Тя беше голямо момиче. Заслужаваше истината.
	— Важно е да не забравяте, че вие не сте като него. И той не е бил като вас.
	В очите на Емъри блеснаха сълзи, но тя ги преглътна.
	— Пресата твърди точно обратното. Сега са се разпалили още повече. Всичките му имоти отиват у едно глупаво дете, не остава кой да върти бизнеса. Строителните инспектори затвориха миналия месец единия му небостъргач, а пресата обвини мен. Близо четири хиляди изгубени работни места…
	Портър знаеше за сградата. Талбът беше използвал некачествен бетон за строежа. Когато откриха подмяната, той се опита да преустрои сградата (и вероятно да подкупи инспекторите), но въпреки това закриха проекта. Сградата струваше над 700 милиона долара и сега беше предвидена за срутване. По-добре да бъде сложен край сега, предположи Портър, отколкото строежът да завърши и небостъргачът да се срути върху улицата.
	— Те се опитват да продават вестниците си. Как би могла вината да е ваша?
	— В „Талбът Ентърпрайзис“ се водеха доста битки — обясни Емъри. — Трима от старшите съветници на баща ми оспорваха завещанието му. Твърдят, че го с писал под натиск, че майка ми го е заставила да завещае всичко на мен. И докато те се домогват до парите, не се взимат ключови решения и всичко се разпада. Не съм достатъчно възрастна да поема управлението, тъй че Патриша Талбът встъпи в ролята на изпълнителен директор, докато някой поеме длъжността… — Емъри въздъхна. — Тя ме съди пряко. Твърди, че баща ми не е имал право да оставя всичко на мен и че то по право й принадлежи. Да не забравяме и Карнеги…
	Портър знаеше всичко за Карнеги, другата дъщеря на Талбът. Тя редовно се бе появявала във вестниците преди смъртта на баща си. Постоянни купони и арести — важен елемент от обществената сцена на Чикаго, и то не от най-добрите.
	— Тя пък приказва гадости за мен по социалните мрежи и във всяко интервю, което дава, стига да й се отвори шанс — продължи Емъри. — Нарича ме Копелето Кучка. Завършва всяка публикация с хаштаг копелетокучка. Не съм я срещала лично, а тя се държи така, сякаш ще ми извади очите на улицата, стига да ни се пресекат пътищата.
	При тези думи сълзите рукнаха и Портър прегърна момичето през раменете.
	След около минута тя избърса очи.
	— Държа се егоистично, само за себе си приказвам. Ами вие? Как се справяте? — попита Емъри. — Чух за онези момичета. Вестниците твърдят, че са жертви на У4М. Че е нямало да бъдат отвлечени, ако не сте били вие. „Трибюн“ всъщност заяви, че лично сте пуснали Бишъп да избяга, което е глупаво. Аз ли не знам.
	— Не е У4М.
	— Така ли?
	— Не е — повтори Портър.
	Емъри преглътна сълзите и се усмихна с усилие.
	— Ще ги намерите. Нали намерихте мен?
	Детективът много се надяваше тя да е права.
	Беше минал почти час. Трябваше да тръгва.
	Емъри някак си го разбираше. Тя се надигна от дивана и когато той я последва, го прегърна силно и сърдечно.
	— Не мога да говоря с психиатър. Може ли да си приказваме от време на време? Ако сте готов да ме изслушате?
	— Определено би ми харесало.
	— Аха. И на мен!
	Когато Портър излезе от Флеър Тауър, имаше чувството, че ямата в сърцето му се е запълнила поне мъничко.


>	22.
>	Лили

	_Ден втори, 12:19 ч._
	— Не! Стига толкова! — изпищя Лили.
	Мъжът въпреки това посегна към нея, големите му длани задърпаха завивката, в която се беше загърнала.
	— Трябва да продължим! — настоя той.
	Лили драпаше по влажния под, подхлъзна се, краката й се пързаляха, опитваше се да намери сцепление по мокрия бетон. Озова се в най-задния ъгъл на клетката си, неспособна да избяга по-надалеч.
	— Моля те, спри!
	Нямаше къде по-нататък да отиде.
	Мъжът вдигна електрошока и го насочи срещу нея. Натисна копчето и Лили видя светкавицата да прескача между двата метални рога. Във въздуха замириса на озон.
	— Още един час и после ще го повторим, обещавам. Обещавам! — опита се да каже тя, но трепереше толкова силно, че от устата й се изсипаха само няколко неразбираеми срички, фрагменти от думи.
	Ако повтореха потапянето, това щеше да е четвъртият — не, петият път. Не, чакай, може би третият. Не беше съвсем сигурна. Мислите й не искаха да се подредят; съзнанието й се беше превърнало във възел — нещо, което спираше нормалната работа на мозъка й. Бели люспи прелитаха пред очите й и я затрудняваха да вижда какво става наоколо — снежна буря в мазето, така изглеждаше, вихър от мъгла и сивота.
	Мъжът се пресегна към нея през снега, разтворил пръстите на лявата си ръка.
	— Сега, докато сме съвсем близо.
	С другата ръка поднесе електрошока на сантиметри от Лили, практически го опря в гърлото й. Тя не беше в състояние да понесе болката от поредната екзекуция. Имаше чувството, че огън обхвата костите й, изяжда я отвътре навън. Болка, по-лоша от смъртта.
	Знаеше и какви усещания идват тогава. Когато умираш.
	Похитителят пъхна електрошока в лицето й и натисна копчето близо до окото й.
	— Добре! — извика тя. Или поне се _опита_. Само съскане напусна гърлото иззад тракащите й зъби.
	Мъжът се отдръпна, макар и малко. Със свободната си ръка се почеса по плетената шапка и по гнойния шев отдолу.
	Лили се опита да стане, но краката я предадоха, подгънаха се, все едно са от желе.
	Похитителят се пресегна и й подаде ръка. Ноктите му бяха изгризани до живеца, връхчетата на пръстите му бяха зачервени и подпухнали.
	Лили се вкопчи в ръката му. Дланта му беше студена и лепкава. Тя не искаше да го докосва, но знаеше, че не може да стои сама — не и сега. А трябваше да се изправи. Трябваше да изпълни искането му доброволно, иначе просто щеше да боли повече. Той щеше да й причини повече болка.
	Мъжът я изведе от клетката, а Лили се облягаше с цялата си тежест върху него, за да остане на крака.
	Когато стигнаха фризера цистерна, тя го погледна в очите. Взираше се дълбоко в помътнелите му, безжизнени очи.
	— Трийсет минути, моля те. Просто ме остави да си почина.
	— Съвсем близо сме.
	Лили се взираше в него дълго време, секундите тиктакаха и се проточваха като часове. Накрая кимна. Пусна завивката и разкъсаната тъкан се свлече на земята, събра се в краката й. Не се беше обличала след последния път. Не и след като той каза, че след няколко минути ще повторят. Вместо това просто се сви в одеялото, в меката зелена тъкан — _нейната_ завивка. Сви се с нея в клетката и зачака. Видя какви дрехи й е дал — на дъщеря му, така каза — сгънати грижливо зад мрежата, точно до вратата. Похитителят ги беше прибрал малко след като момичето ги заряза на пода до цистерната.
	Лили смяташе, че са сами в къщата. Последния път, преди около час или някъде там, тя крещеше молби към дъщерята на похитителя си, но никой не се отзова. Представи си момиче на своята възраст да седи самичко в малка спалня на горния етаж, запушило ушите си с ръце и отказващо да приеме какво прави баща й тук долу. Как би могла? Как би могъл, който и да е да изтърпи това? В началото Лили отказваше да повярва, че момичето знае какво се случва, но скоро осъзна, че не е възможно — къщата не беше толкова голяма. Тази на Лили беше по-обширна и въпреки това тя беше сигурна, че ще чуе крясъци от мазето. Това момиче, дъщерята на похитителя й… Прекрасно знаеше какво се случва, но не правеше нищо по въпроса.
	— Влизай — нареди мъжът.
	Лили погледна към водата. Знаеше, че е топла, по-топла от самото мазе, успокоително топла, дори уютна, но се страхуваше от нея повече от всичко друго в живота си — повече от гнева на родителите си или от болката от ужасна контузия, повече от този човек до нея…
	Тя беше смъртта.
	— Влизай веднага! — заповяда похитителят.
	Лили си пое дълбоко дъх, но това не успокои с нищо тръпките, които я разтърсваха цялата, слабостта, която се трупаше дълбоко в нея и я обземаше бавно. Тя си пое дълбоко дъх, положи длан на ръба на големия фризер и се преметна през стената му. След това потъна във водата и се отпусна, а похитителят държеше главата й над водата и я крепеше под раменете. Когато ушите й се потопиха под нивото на повърхността, тя изгуби всички шумове в мазето и не чуваше друго, освен собственото си дишане, ехото на препускащото си сърце и дори звука от рязкото затваряне на клепачите си и отварянето им отново.
	Мъжът я надигна съвсем леко, само колкото да извади ушите й над водата.
	— Този път да запомниш — помоли я той. — Всичко запомни!
	— Непременно — обеща Лили.
	Похитителят я натика под повърхността и притисна обезсиленото й тяло към дъното на цистерната. Този път Лили не се опита да се бори с него, дори не си пое за последно въздух. Вместо това вдиша вода. Преглътна болката от напълването на дробовете си с нея, бореше се е нуждата да се изкашля, дори вдиша още. Вдишваше, докато вълнистият образ на надвесения над нея мъж не избледня, докато всичко не почерня, докато болката не изчезна напълно, и все си повтаряше, че трябва да запомни, да запомни.
	Лили нямаше да се събуди повече.


>	23.
>	Наш

	_Ден втори, 12:20 ч._
	— Нали не очакваш, че съм способен да творя магии, заобиколен от аромат на прясно смляно кафе, но без венти карамелено макиато в ръка, нали? — Клоз се намърда зад бюрото на управителя в служебния кабинет в Старбъкс на „Кеджи“.
	Стаята, надали имаше и десетина квадратни метра, беше претъпкана, при все че бюрото стоеше изтикано чак до задната стена. Всевъзможни кашони със запаси заемаха всеки сантиметър свободно пространство. С Клоз зад бюрото и Наш от дясната му страна на управителя му се налагаше да стои в коридора пред кабинета си.
	— Ами вие? Искате ли нещо? — обърна се той към Наш.
	Управителят имаше оредяваща кестенява коса, очила и около петнайсет кила повече, отколкото скелетът му бе създаден да носи. Пристъпваше от крак на крак и не спираше да кърши ръце. Логично беше Наш да се запита какво ли причинява на човек вдишването на кафеени пари по десет часа на ден.
	— Може ли обикновено дълго кафе без нищо?
	— Какво по-точно? Имаме светло, тъмно, безкофеиново „Пайк Плейс“ кафе „Мисто“, „Клоувър“…
	— Обикновено, дълго, без нищо — повтори Наш.
	Управителят преви рамене.
	— Ще видя какво мога да направя.
	Наш го гледаше как изчезва по коридора към салона на заведението и се обърна към Клоз.
	— Е?
	Колегата му имаше отворени три прозореца на монитора. Изучаваше текста в третия с присвити очи.
	— Това чудо е старо, поне на пет години. Драйвът е само половин гигабайт, а работят с Ейч Ди камера с 1080 пиксела.
	— Не ме карай да ти причинявам болка. Обясни ми на човешки език.
	Клоз подбели очи.
	— Понеже камерата записва висококачествено и детайлно изображение, то заема много място. Този компютър няма място. Когато драйвът се изчерпи, програмата автоматично започва да записва върху по-старите изображения.
	— Колко назад можеш да се върнеш?
	Клоз уголеми един от прозорците и се загледа в текста в него.
	— Не е толкова зле, колкото каза Софи. Може да извадя записи, датиращи отпреди два и половина дни. Пълни записи, нищо изтрито. Когато компютърът записва върху други данни, няма нужда да са линейни, подредени по дата, както бихме постъпили ние — записът е в байтове. Което ще рече, че когато лепиш нови кадри върху старо филмче, някои фрагменти от него също остават на драйва.
	Наш се наведе напред.
	— Значи можеш да вадиш кадри, по-стари от два и половина дни, но не и пълно, непрекъснато видео.
	Клоз се ухили многозначително.
	— Вече схвана.
	— Е, нещо за нашето момиче?
	— Мисля, че сме прекалено закъснели за това. Пуснал съм програма, която сглобява фрагменти, но засега най-старият кадър, който имаме, е отпреди по-малко от две седмици.
	— А тя с изчезнала преди три.
	— Аха.
	Мениджърът се върна с две големи чаши и ги връчи на детективите. Наш подуши своята и отпи.
	— Това кафе ли е?
	— Нали това искахте, не съм сбъркал? — попита мениджърът.
	Наш кимна.
	— Да. Просто очаквах да се върнете с някаква засукана напитка.
	Клоз отпи шумно от своята чаша. Отлепи устни, целите в бяла пяна.
	— Аз лично обожавам засуканите напитки. Това е триста калории райска вкуснотия.
	— Сериозно ли говориш? — намръщи се Наш. — Триста калории?
	Мениджърът сви рамене.
	— Това е венти, 600 милилитра, по 50 калории на 100 милилитра, тъкмо триста.*
	[* В официалната таблица за енергийната стойност на продуктите на Старбъкс всички видове венти макиато са дадени с калорийна стойност между 115 и 186 ккал. — Бел.прев.]
	Наш остави чашата си.
	— Колко са в моята?
	— Нула, ако не си сложите захар. Просто кафе без нищо.
	Клоз отпи отново.
	— Не ме съдете.
	Управителят погледна компютърния екран.
	— Имахте ли късмет?
	— Това чудо е стара щайга.
	Той кимна.
	— Казах го на детектива, който дойде последния път. Корпорацията рядко ги ъпгрейдва, ако не се развалят, и повярвайте ми, мъчил съм се да счупя този, но той е издръжлив като муле. На шефовете наистина не им пука за дълготрайното съхранение. Ако ни ограбят, корпорацията ще иска да има събитието заснето, но наистина няма причини да държи записите повече от един-два дни.
	Телефонът на управителя звънна и той го извади от джоба си, прочете съобщението, на екрана и прибра огромния по размери самсунг.
	Клоз го зяпаше.
	— Имате уай-фай тук, нали?
	— Разбира се.
	— Какъв по-точно?
	— A, B, G, N и AC на 2,4 GHz и на 5 — отвърна той.
	— Най-доброто, нали? Клиентите ви вероятно настояват за такъв.
	Управителят кимна.
	— Корпорацията ни държи да предлага най-доброто. Най-добрите ни клиенти се паркират тук за часове.
	— Какво намекваш? — поинтересува се Наш.
	Клоз се изправи и се зае да проследява жиците, по-точно една дебела синя. Последва я зад трите подредени в ъгъла кашона с чаши. Зад тях имаше лавици. Избута кашоните настрани и разкри една камара джаджи с примигващи светлинки — Наш не разпозна нито една. Спря пред някакво странно устройство, малка черна кутия с две щръкнали отгоре антенки. Клоз го преобърна.
	— Това е техният уай-фай рутер и точка за достъп. Рукус Зоунфлекс, съвсем модерен. Помниш ли всички онези хора, които зяпаха лаптопите и смартфоните си там отпред? До един бяха свързани с интернет през това… — обясни Клоз. Отвори капака на своя мак бук. — Виждаш ли? Свързвал съм се с уай-фая на Старбъкс и преди и компютърът ми се връзва автоматично. Сега съм в една и съща мрежа с всички хора тук… — той посочи иконка в ъгъла до часовника си.
	— Това с какво ще ни помогне? — попита го Наш.
	Клоз кликна на клавиатурата си. Отвори се нов прозорец и в него запрепускаха данни, много по-бързо, отколкото колегата му можеше да ги прочете.
	— Това е трафикът на техния рутер в реално време… — Клоз се обърна към управителя. — Не трябва да си държите потребителското име и парола на лепенка, закачена за рутера. Това е първото място, на което потенциален хакер ще потърси дали има достъп.
	Управителят вдигна и двете си ръце.
	— Всичко е корпоративно. Аз това чудо не го пипам.
	Клоз се върна към мак бука си.
	— Виждам всички имейли, уебстраници, снимки и песни, до които имат достъп хората тук, сега, в момента, само като гледам този лог.
	— Все още не съм сигурен с какво ни помага това — призна Наш.
	Клоз се усмихна.
	— Ако аз бях готината актриса, а ти — Том Круз, това щеше да е моментът от филма, в който се опитваш да ме целунеш.
	— Няма да те целувам, Клоз.
	— Аз пък няма и да ти позволя.
	— Какво ще рече всичко това?
	Клоз вдигна показалец и се зае да пише отново. Наш го гледаше как реже и копира данни от някакъв имейл и в програмата, която вървеше на екрана. След това плесна с ръце и се ухили.
	— Не можем да гледаме Ела Рейнолдс на камерата, понеже записът отдавна го няма, но можем да видим всичко, което е правила тук, като се започне опреди повече от година и приключим на двайсет и първи януари. И на телефона, и на компютъра й.
	Наш се замисли за това за момент.
	— Двайсет и първи? Това е денят, преди да я обявят в неизвестност. Което ще рече, че не е идвала тук в деня на самото изчезване. Така се стеснява малко времевият ни прозорец. Какво друго намери?
	Клоз не го слушаше. Пак се бе захванал да пише. Не проговори близо три минути, преди да изтърси:
	— Децата винаги ще са една крачка пред родителите си!
	— Това пък какво ще рече?
	Компютърният спец беше отворил на екрана си два прозореца. Избра онзи отляво.
	— Това представя всички данни, които сме извадили от компютъра на Ела и онлайн акаунтите й. Телефонът й е изчезнал заедно с нея, но разполагаме с лаптопа й. Историята на браузъра практически не съществува. Или е използвала защитен браузър, или е шифровала трафика си. Повечето деца знаят как да го направят — не искат родителите им да си пъхат носовете в техните дела. Така че взех мак адреса й — това е уникалната идентификация за компютъра й — и го прекарах през рутера на Старбъкс. Това е този прозорец тук… — Клоз цъкна на квадрата отдясно. — Рутерът улавя дейността й, криптиране или не. Ако сравним двата прозореца и филтрираме съдържанието на единия и другия, мога да видя какво е разглеждала тя под шифър. Като цяло всичко, което не е искала да открият родителите й.
	— Порно ли е? — попита управителят. Наш беше забравил, че и той е с тях в кабинета.
	— За съжаление, не е порно — отвърна Клоз. Отвори нов прозорец и обърна компютъра, за да го види Наш.
	Той цъкна с език.
	— Ха. Определено не го очаквах.


>	24.
>	Клеър

	_Ден втори, 12:46 ч._
	— Ето ни тук, на номер 3306 — Софи посочи през прозореца си синьо-бялата табела над голямата красива витрина — с големи печатни букви на нея беше изписано „Галерия Лий“.
	Клеър пъхна хондата си в свободното място отпред и двете жени запристъпваха внимателно по студената улица, като внимаваха да не се подхлъзнат на заледения тротоар.
	Малко звънче зазвъня, щом минаха през вратата, и жена с руса коса до раменете и очила ги погледна от бюрото в дъното на магазина.
	— Добър ден, дами! — усмихна се тя. — Повикайте ме, ако имате въпроси или мога да съм ви полезна с нещо.
	Клеър огледа галерията. Не беше виждала толкова цветове на едно място. Стените бяха покрити с картини от пода до тавана, всеки сантиметър пространство беше изпълнен с платна, които варираха по размери от няколкосантиметрови до близо два метра на дължина. Творбите обхващаха целия спектър, от абстрактни до пейзажи, осветени със стратегически разположени лампички на тавана. По масите на свободния под от двете страни бяха наредени статуи, вази и фигурки. Клеър не забеляза видим метод на организация. Изглежда, цареше тотален хаос, но пък беше прелестно. Ако не беше дошла по работа, сигурно щеше да остане тук часове наред.
	Софи вдигна малка статуетка от масата от дясната си страна.
	— Обичам пингвини, много са сладки.
	Галеристката се надигна от бюрото, вдигна очилата на челото си и се приближи.
	— Изработва ги местен художник, Тес Марчъм. Създава всеки един ръчно. Харесвам как стоят на пост на масата и бдят над другите си съседи. Тя прави също жирафи и зебри. Много е талантлива.
	Клеър си отбеляза наум да се върне тук, когато има време да разгледа. Обърна се към жената.
	— Вие ли сте госпожа Едуинс?
	— Да. Моля, наричайте ме Колет.
	Софи остави пингвина на масичката и го потупа по главата.
	— Казвам се Софи Родригес. Работя в отдел „Издирвани деца“, а това е детектив Клеър Нортън от Чикагската полиция. Дошли сме да ви зададем няколко въпроса за Лили Дейвис.
	Усмивката на жената угасна.
	— Открихте ли я? Добре ли е?
	— Още не, но я търсим с помощта на много хора — увери я Клеър. — Кога я видяхте за последно?
	— По-миналата вечер — тя затвори галерията. Очакваше се да работи и снощи, но изобщо не дойде. Когато мина пет часа, наистина започнах да се тревожа. Не беше типично за нея. Не си спомням кога за последно е пропускала смяна и ако закъсняваше, дори само няколко минути, винаги се обаждаше или пускаше съобщение.
	— По кое време се очакваше да дойде?
	— Обикновено поема смяната от четири до затварянето и заключва — отвърна Колет.
	— А по-миналата вечер, когато тя дойде, забелязахте ли нещо необичайно около нея? — попита Клеър.
	Жената поклати глава.
	— Не, нищо. Тя пристигна няколко минути по-рано и беше бъбрива както обикновено. Винаги се усмихва, такава си е. Клиентите я обичат… — галеристката се поколеба за миг, после понижи глас. — Видях вестника тази сутрин. Смятате ли, че Маймунският убиец я е отвлякъл?
	Клеър поклати глава.
	— Не, не е Убиецът „Четирите маймуни“ — произнесе го решително, но всъщност не беше убедена в твърдението си. След събитията отпреди няколко месеца имаше чувството, че Бишъп е приключил дейността си. Финалната му мишена беше Артър Талбът и той го спипа. Нямаше причина да продължава. Убийците обаче рядко спират по свое желание. Ако Бишъп просто беше излязъл в почивка, щеше да изгаря от нетърпение да се върне и дори тези последни престъпления да не съответстваха на почерка му, направо миришеха на него. Клеър си представи ухиления Бишъп и прогони образа му от мислите си.
	— Но някой я е отвлякъл? — попита Колет.
	— Така смятаме, да — потвърди Клеър.
	— Да сте забелязали нещо странно в галерията през последните седмици? Някой, когото не познавате или може да е обръщал малко повече от нормалното внимание на Лили и недостатъчно на изкуството? — попита Софи.
	Жената подъвка вътрешността на бузата си.
	— Повечето ни клиенти са редовни. Няколко пъти месечно организираме събирания и те привличат нови лица. В обикновен ден като днес също си имаме свои посетители, хора, които не познавам, но никой в последно време не ми се е набивал на очи. Лили обикновено идва към четири и аз си тръгвам към пет, така че графиците ни не се застъпват много-много. Напълно възможно е някой да се е заинтригувал от нея, след като съм си тръгнала. Лили е такава хубавица, сигурна съм, че си има мъже ухажори, които наминават само заради нея. Неведнъж съм хващала приятелите й да се навъртат тук, но те не създават никакви неприятности. Нямам нищо против, стига да не правят бели. Тук понякога става доста тихо, ако си самичък.
	Клеър оглеждаше тавана.
	— Имате ли охранителни камери?
	Колет поклати глава.
	— Опасявам се, че не. Кварталът е спокоен и тук не работим с пари в брой, така че не съм изпитвала нуждата да инсталирам камери.
	— Споменахте събирания — върна се на темата Клеър. — Те събират ли много посетители?
	— О, да, винаги когато представяме местен художник, тук приемаме по няколкостотин души. Имаме си редовни клиенти, те пък канят свои приятели и познати любители. Предлагаме храна и напитки. Стараем се да правим такива събития колкото се може по-често.
	Клеър се обърна към Софи.
	— Ако исках да следя младо момиче и да се доближа до нея, това изглежда най-подходящият момент, нали? Голяма тълпа, много непознати. По-малко вероятно е да изпъкнеш, отколкото ако дойдеш сам… — тя се обърна към госпожа Едуинс. — А има ли вероятност да водите някакъв списък за тези събития?
	Колет кимна.
	— Да, водим. Записваме имената, адресите и електронната поща, за да можем да добавим посетителите към списъка ни с адреси. Даваме копие също и на представения художник.
	— А дали е възможно да получим копия от тези списъци? — попита Клеър.
	Колет се поколеба, после колебливо кимна.
	— Ако ще помогне на Лили, разбира се. Дайте ми секунда.
	Клеър проследи как жената тръгва към дъното на галерията и изчезва в коридор зад бюрото си. Обърна се към Софи.
	— Ако нашият човек е дошъл, съмнявам се да е дал истинското си име и информация за контакт.
	— Тогава каква полза бихме имали от списъците?
	— Ще прегледаме всички имена и ще изолираме странните — които не се връзват с осигурения адрес, дали са грешна поща… предполагам, това ще стесни вариантите до само шепа хора. А когато го направим, може да…
	От дъното на галерията се разнесе писък.
	Клеър измъкна глока си от кобура през рамото и хукна към източника на звука със Софи по петите. Заобиколиха бюрото и минаха по тесен коридор покрай тъмна тоалетна, за да се озоват в малък склад. Колет Едуинс стоеше точно на прага, все още с ръка на ключа на лампата, другата притискаше към устата си. Взираше се в средата на помещението.
	Клеър проследи погледа й и се вкопчи по-здраво в пистолета си.
	Безжизненият труп на Лили Дейвис висеше неподвижен, опрян на метален рафт, със стъклени, празни очи и зейнала отворена уста. Около шията й беше усукан черен електрически кабел, плътта покрай него беше лилава. Момичето изглеждаше невъзможно бледо.
	Клеър огледа склада, прибра глока и отиде до жертвата, като привично посегна към шията й в търсене на пулс. Нищо. Кожата й беше студена. Кабелът около шията беше завързан за страничните винкели на лавицата и я крепеше изправена.
	— Обесила ли се е? — заекна Колет.
	— Не — отвърна Клеър. — Била е мъртва, преди да окачат тялото й тук.
	— Кой друг има достъп до това помещение? — поинтересува се Софи.
	Колет трепереше.
	— Аз… аз бях тук отзад преди няма и два часа. Трябваше да презаредя фигурки за масите. Нямаше я тук. Нямаше никого! Сама бях цяла сутрин.
	— Ами онази врата? — попита Клеър и посочи разположената на отсрещната стена желязна врата.
	— Държим я заключена. Отварям я само за доставки.
	Детектив Нортън бръкна в джоба си и извади латексови ръкавици, сложи си ги и провери дръжката на вратата. Беше заключена, както и резето над нея.
	— Всички навън — нареди.


>	25.
>	Пул

	_Ден втори, 13:30 ч._
	Специален агент Франк Пул се настани зад ръждивото метално бюро, което ползваше в мазето на чикагското полицейско управление. Кашоните информация, иззети от апартамента на детектив Портър, бяха на масата до него. Агентът по случая Хърлес и специален агент Дийнър се бяха върнали в полевия офис на ФБР на Рузвелт да проверят другите си случаи след един бърз обяд в малка закусвалня на Уабаш авеню. Пул реши да се прибере тук. Очакваше Хърлес да му се скара, но вместо това началникът само му помогна да натовари кашоните в колата си и нареди на Пул и на криминалистите да носят всичко направо тук.
	Агентът затвори вратата и изключи флуоресцентното осветление. Стаята се потопи в пълен мрак, като изключим малката лампа на бюрото му.
	Отвори досието на Барбара Макинли и прерови съдържанието му. Предпочиташе да работи така, на тъмно, без дразнители. Цареше тишина, наоколо не гъмжеше от народ, не му говореха други гласове, освен тези на уликите.
	Барбара Макинли. На седемнайсет. Петата жертва на У4М. Бишъп я беше отвлякъл, защото сестра й — Либи Макинли — беше ударила и убила пешеходец на 14 март 2007 г. Агентът прелисти назад до вътрешната корица на папката и до снимката на Барбара, закрепена отвътре. Прекрасно момиче. Русо.
	Погледна към дъските в ъгъла на стаята, напъваше поглед да различи образите на жертвите на Бишъп. Всички бяха брюнетки, с изключение на Барбара. Пул се потопи в техните снимки и когато погледна отново часовника си, осъзна, че са минали близо десет минути. Пресегна се към телефона си и набра номер, който бе въвел в началото на това разследване, но още не беше използвал.
	Отсреща се чуха три позвънявания, преди дрезгав глас да отговори.
	— Моля?
	Пул се прокашля.
	— Детектив Портър?
	— Аха.
	— Обажда се специален агент Франк Пул.
	Тишина. Накрая:
	— Хубаво, и какво?
	Пул продължи.
	— Намесихме се в това разследване, понеже ни помолиха да участваме. Разбирате го, нали? Не можем да изземем случай, ако не сме поканени.
	— Кой ви покани?
	Пул зарови пръсти в косата си.
	— Ако искаха да го знаете, щяха да ви кажат. Не мисля, че ми се полага да съобщавам такава информация.
	— Вие ми се обадихте — отвърна Портър. — Какво тогава искате да съобщите?
	— Ако имах избор, не бих нахълтвал по такъв начин. Не бих искал никой да ми изземва случаите и определено нямам желание да ви преча да ги разследвате.
	— Да, но ето ви тук.
	— Да, така е — съгласи се Пул.
	— Някой е оплескал работата и са ви повикали тук, за да си спаси задника — вината не е ваша, просто си вършите работата, нали така?
	— Казаха ви да се отърсите от случая, понеже го взимате прекалено навътре.
	— Можеш да вярваш, в каквото си щеш. Случаят е ваш — отвърна Портър.
	Пул се изправи, столът му изскърца и той се отправи към бялата дъска и снимките на момичетата.
	— Истината е, че не ми пука особено за политическите игрички, свързани със случая. Имам чувството, че и на вас. Ние двамата според мен преследваме едно и също. Просто искаме да премахнем това чудовище.
	Портър не каза нищо.
	Пул продължи.
	— Шефът ми и Дийнър се надяват да се прославят покрай тази история. Смятам, че това им е целта.
	— А вашата да не е по-различна?
	— Не искам този тип да наранява други хора — отвърна Пул.
	И двамата мълчаха доста време. Портър първи наруши тишината.
	— Защо ми се обаждате, агент Пул?
	— Франк — отвърна агентът. — Наричайте ме Франк.
	— Защо ми се обади, Франк?
	Пул се върна на бюрото си, при досието.
	— Барбара Макинли. Имам чувството, че при предишния разговор скрихте нещо от мен.
	— Казах на двама ви с шефа ти, че не съм имал възможност да прочета досието.
	— Но имаш предчувствие, че вътре ще откриеш нещо?
	Портър отново не коментира.
	Пул продължи:
	— Аз пък имам предчувствие, че трябва да вярвам на твоето.
	От другата страна на линията не се чуваше нищо. Пул не проговори отново. Чакаше събеседника си да каже нещо.
	Накрая Портър въздъхна.
	— Когато ме извикаха да се върна за този случай, бях в отпуска от няколко седмици заради убийството на жена ми. Наш намери тялото — на онзи, когото смяташе за У4М. Ситуацията се развиваше шеметно. Привикахме Бишъп от криминалистите, понеже ни се стори умен. Вече не търсехме убиеца. Смятахме го за мъртъв. Целият ни фокус беше съсредоточен върху Емъри. Върнахме се в командния щаб, всички ключови фигури от отряда по случая У4М бяха там, присъстваше и Бишъп, новият човек. Прегледахме информацията. Понякога ми е от полза да преглеждам наново всичко от началото до края, за да подреждам фактите в главата си, понякога се ражда свежа идея, понякога изпъква някоя подробност… Във всеки случай запознахме Бишъп с информацията по случая, а я опреснихме и за себе си.
	Пул кимна.
	— Искал си да разгледаш данните от нов ъгъл, вече не търсиш мъжа зад уликите, а ги използваш да се опиташ да откриеш какъв е бил, къде би завел Емъри.
	— Аха. Понякога, когато се съсредоточиш по този начин, нещо те изненадва непредвидено. Понякога не го забелязваш първите няколко пъти. Случаят се превърна по-скоро в търсене на изчезнало момиче… — продължи Портър. — И докато преглеждахме информацията, Бишъп я оценяваше. И, кълна се в бога, сега, като си го припомням, малкият гадняр се държеше така, все едно всичко това е ново за него. Взираше се в дъските не просто със сериозно изражение, а направо се виждаха въртящите се в главата му зъбни колелца, виждах го да мисли през уликите, да свързва точките, да напасва нещата, да ражда теории. Проигравал съм ситуацията наум много пъти, но нито веднъж той не направи нещо, с което да ни намекне, че всъщност е убиецът в този случай. Изигра ролята на криминалиста Пол Уотсън толкова добре, че май дори самият той забрави кой е — изглеждаше сякаш той иска да хване У4М, колкото и аз самият. Знам, вероятно смяташ, че си измислям оправдания, че съм бил немарлив, че някой е трябвало да прозре дегизировката, но изпълнението на Уотсън беше безупречно. Не просто носеше маска, а се беше превърнал в маската…
	— Той е социопат — заяви Пул. — В този момент наистина е бил Пол Уотсън. Хората като него, когато не играят някаква роля, са като празни платна, празни съдове. Могат да пуснат в това пространство нова самоличност и тя поема контрола, запълва празнотата. Виждал съм го и при други като него. При някои самоличността се изявява изцяло, а при други някак съжителстват всички заедно, осъзнават присъствието си.
	— Е, както казах, в този момент той беше Пол Уотсън и изглеждаше сякаш иска да хване убиеца. Докато преглеждахме информацията и обсъждахме историята на всяка жертва, той се спря на Макинли. Специално изтъкна, че тя е единствената блондинка. По това време просто ми се стори като коментар на новак. Така де, очевидно всички знаехме, че само тя е руса, а се бяхме взирали в тези снимки вече пет години. Но той се застоя на нея, макар и само за миг повече. Подминах коментара му като лаишки, но сега…
	— Сега си преиграваш сцената и знаеш, че си бил в една стая с У4М, а той се е спрял на Барбара Макинли — обобщи Пул.
	— Да.
	— Не е кой знае какво.
	— Мисля, че го казах вече няколко пъти. Нищо конкретно, само предчувствие. Пък и помисли за самото престъпление. Сестрата на Макинли блъснала пешеходец и избягала, било е нещастен случай… При другите жертви Бишъп се развихря, ръководен от факти, че някой техен роднина е извършил преднамерено престъпление. Нещо премислено, планирано и режисирано. Случайно блъснат минувач не пасва.
	Пул погледна пак към папката.
	— Според доклада от ареста тя е ударила пешеходец, който пресичал улицата на червено. Излязъл сред колите право пред нейната.
	— Ако не беше избягала, дори нямаше да я обвинят. Не и за такова нарушение — съгласи се Портър. — Има сходство с начина на смъртта на Джейкъб Китнър. Не забравяй, Бишъп му беше платил да излезе сред колите. Не вярвам в съвпадения.
	— Аз също — отвърна Пул. — Дай ми една секунда… — Той извади обвинителния акт на Либи Макинли на лаптопа си и прегледа и него. — Според съдебните документи тя е била съдена през март 2007 г. и през юли 2007 г. е счетена за виновна в убийството на Франклин Кърби, когото е прегазила. Осъдена е на десет години, от тях е излежала седем и няколко месеца. Била е освободена за добро поведение преди шест седмици.
	— Какво беше името на жертвата?
	— Франклин Кърби. Защо? Познаваш ли го?
	Портър отново млъкна.
	— Портър. Ако името значи нещо за теб, трябва да ми кажеш! — настоя Пул.
	— Трябва да я провериш. Кажи после какво си открил.
	— Защо? — попита Пул, но детективът вече беше затворил.


>	26.
>	Портър

	_Ден втори, 13:04 ч._
	В другия край на града Портър стоеше пред пощенската си кутия във фоайето на жилищния блок, с мобилния телефон в едната ръка и „Ти Ви Гайд“ в другата. Взираше се в пода и в снимката, изпаднала от списанието, когато го измъкна от претъпканата си пощенска кутия.
	Коленичи и се наведе над нея.
	Снимката беше десет на петнайсет сантиметра, черно-бяла, на матова хартия. На нея се виждаше жена в затворнически гащеризон, която минава по тунел между телени огради на открито, с един пазач отпред и друг зад гърба. Ръцете й бяха оковани отзад, а главата — сведена надолу, лицето й почти не се виждаше. Снимката беше правена отдалеч, зърниста и май подобрявана със софтуер над възможностите на оригиналния обектив. Портър различи на стената зад жената написано с печатни букви ОКРЪЖЕН ЗАТВОР НЮ ОРЛИЪНС.
	Портър пусна „Ти Ви Гайд“ на пода до нея, вдигна снимката с облечената си в ръкавица ръка и я обърна. На задната страна откри кратко изречение, написано с черно мастило.
C>
	Май я намерих.
@	Б.
C$


>	27.
>	Мъжът с черната плетена шапка

	_Ден втори, 13:14 ч._
	— Тя видя ли нещо? — попита гласът по телефона.
	Мъжът с черната плетена шапка притисна слушалката към ухото си.
	— Не, нищо не видя.
	Седеше зад малко бюро, направено от талашит и черна пластмаса, плотът му — отрупан с хартия, цветни маркери и рисунки. Толкова много рисунки! Бюрото беше под прозорец и гледаше улицата. Отвън съседът му си разхождаше кучето, малко бяло куче лхаса апсо, облечено в пуловер в червено и зелено. Кучето вдигна задното си краче и се изпишка в снега. Мъжът с черната плетена шапка гледаше как жълтото петно расте — петното, оцапало двора му. Съседът му живееше на три метра разстояние, но всеки ден водеше тук кучето си да пикае. То си свърши работата, подраска по ръба на тротоара с късите си задни крачета, след това задърпа стопанина си към тяхната къща.
	Раната на главата го сърбеше и мъжът с плетената шапка я почеса, от което ръбът се размести под пръстите му и се плъзна настрани по плешивата му глава.
	— Следващата ще види — обеща гласът от другата страна на слушалката. — Тя ще е.
	— Надявам се.
	— Сложи ли я там, където ти казах?
	— Да.
	— Някой видя ли те?
	— Никой вече не ме вижда.
	— _Видя_ ли те някой? — повтори гласът.
	— Не.
	— Хубаво.
	— Аха.
	Мъжът вдигна зелен маркер и започна да оцветява една от рисунките на бюрото си. Ръката му се разтрепери, мастилото излезе от границите и той захвърли маркера през стаята.
	Чу въздишка в телефона. Мъжът зад гласа успяваше да го види някак си — винаги успяваше.
	— Рано или късно всички проглеждат. Просто е въпрос на време…
	Отново говореше за момичетата.
	На мъжа с черната плетена шапка те му липсваха. Без тях къщата му се струваше толкова празна. Взе чернен маркер, поднесе го към рисунката и загледа как ръката му се разтреперва. Остави го и треперенето спря. Изпъна пръсти, сви ги в юмрук, пак ги изпъна. Движението му изглеждаше добре и се усещаше нормално. Спря. Ръката му не трепереше. Вдигна маркера. Още не трепереше. Допря маркера до хартията. Не трепереше. Започна да оцветява. Малките щрихи, които правеше, се удължиха, станаха по-широки, маркерът доби своя собствена воля, дращеше, а ръката се разтрепери. Мъжът натисна по-силно, но това не помогна. Мастилото излезе от очертанията. Червеното мастило се разстла над зеленото, което бе опитал преди малко, и цветът се превърна в тинесто кафяво. Очертанията на рисунката изчезваха под тези неволни драсканици, образът постепенно умираше под ръката му.
	Той изпусна маркера и завъртя стола, за да се обърне към стаята.
	Червеният пуловер на дъщеря му лежеше смачкан на пода зад него, малките й обувчици бяха до леглото.
	— Искам да хвана следващата сега, преди да се стъмни — каза мъжът с черната вълнена шапка.
	— Трябва да си търпелив.
	Знаеше, че гласът е прав. Винаги беше прав.
	Почеса се пак по главата, задрапа с нокти по възпалената плът и когато отдръпна ръка, по пръстите му имаше кръв.
	— Ще ми кажеш кога, нали?
	— Непременно.
	— Аз съм готов.
	— Знам.
	След което разговорът прекъсна.
	Мъжът с черната вълнена шапка обърна стола отново с лице към бюрото и остави телефона. Погледна през прозореца. Кучето го нямаше, също и съседът, но петното на яркобелия сняг си стоеше.
	Взе жълт маркер и започна да оцветява рисунката.


>	28.
>	Портър

	_Ден втори, 14:17 ч._
	Портър беше прекарал последния час седнал на дивана, със снимката на холната масичка пред него. Беше донесъл настолната лампа от спалнята, свали й абажура и смени крушката със стоватова. Светлината беше силна и неумолима. Той се наведе над снимката и проучи всеки сантиметър и всеки пиксел от нея.
	Мислите му бушуваха.
	Либи Макинли беше убила Франклин Кърби. Барбара Макинли беше умряла заради това престъпление.
	Разбира се, името му беше познато.
	Бишъп му го беше споменал точно преди да бутне Артър Талбът в асансьорната шахта. Името на Франклин Кърби беше гравирано в главата на Портър редом с всички бели конци, висящи от случая на У4М. Франклин Кърби беше истинското име на човека, избягал с майката на Бишъп и съседката, любовник на едната, може би и на двете. Беше убил партньора си, когото в дневника Бишъп нарече господин Непознат. Мъжът, за когото после Бишъп му каза, че се наричал Фелтън Бригс. Уж някакъв охранител или частен детектив, нает от Талбът. Имената не се бяха появили в различните бази данни, претърсени от Портър.
	Призраци, също като Бишъп.
	Досега.
	Той пак погледна снимката. Вторачи се в жената.
	Седя дълго време неподвижен.
	Когато вдигна глава, огледа апартамента си. Федералните го бяха обърнали целия с краката нагоре, бяха разхвърляли книгите, изпразниха шкафовете, обърнаха чекмеджетата. Снимката на Хедър се взираше в тавана, съборена при претърсването.
	Портър не искаше да стои тук.
	Не издържаше.
	Вече не.
	Втренчи се в снимката на холната масичка.
	Десет минути.
	Двайсет.
	— Мамка му.
	Той се изправи, отиде до гардероба в спалнята и си извади куфара. Пет минути по-късно си беше събрал багажа и го беше оставил до входната врата.
	Извади от фризера увития с фолио пакет с надпис „телешка кайма“, обели го и извади съдържанието — близо три хиляди долара в брой при последното преброяване. Сгъна банкнотите, пъхна ги в джоба си и се върна в дневната.
	Огледа пак стаята, след това отиде до коженото си кресло, любимото. Вдигна основата му и го обърна настрана. Силният удар при падането му върху паркета отекна в инак тихия апартамент.
	Портър пъхна пръсти под плата от долната му страна и дръпна. Откъсна го, понеже той се крепеше само на велкро.
	Дневникът на Бишъп беше залепен с тиксо за дървената рамка под плата. Така и не го записа в уликите. Сега освободи малката книжка, махна тиксото и пъхна черно-бялото тефтерче в джоба си при парите. Върна се до масата, взе снимката от Бишъп, вече не я държеше с ръкавица, и прибра и нея.
	Извади мобилния си, изключи го и го остави на масичката.
	На вратата погледна за последно апартамента си и падналата снимка на Хедър, взе си куфара и излезе. Заключи вратата.


>	29.
>	Клеър

	_Ден втори, 18:23 ч._
	Клеър връчи на Наш чаша с кафе и се настани в стола до него.
	— Този тип е като призрак. В онази галерия можеше да се чуе игла да падне и той все пак с успял да отвори с шперц ключалките на задната врата — те са две, забележи! — да влезе в склада и да нагласи тялото на Лили, при това, без да вдигне достатъчно шум да привлече вниманието на управителката, която е била на няма и три-четири метра от него, на един коридор разстояние.
	Наш отпи от кафето и сбърчи нос.
	— Това е ужасно.
	— Може и да е преседяло в каничката. Имаше кафява ивица от изпаряването…
	Наш огледа чашата си, сви рамене и отпи още една глътка.
	Айзли се беше съгласил да изпълни спешна аутопсия на Лили Дейвис; чакаха в кабинета му в Института по съдебна медицина вече повече от час. Като изключим трупа на Лили, в галерията не откриха никакви улики. Нямаше нито един отпечатък или следа от обувка. Извършителят най-вероятно беше изтрил всичко на излизане. Оставил им беше само момичето.
	Айзли нареди да я донесат направо тук, за да се захване за работа.
	Клеър и Наш се съгласиха да почакат за резултатите, докато Клозовски се види с Ай Ти екипа си. Софи Родригес се упъти право към дома на семейството. Не искаха родителите на момичето да научат новината от телевизията, както беше станало с Рейнолдс.
	— Значи Ела Рейнолдс е разглеждала коли? — попита Клеър.
	Наш й каза какво са открили в историята на браузъра на момичето в Старбъкс. Отпи нова глътка и се насили да я преглътне.
	— „Карс Ар Ъс“ на Пуласки Роуд. От около две седмици е преглеждала предложенията им почти всеки ден. След това явно е открила нещо, което й е харесало — мазда 2, спортна, модел от 2012 г., за 7495 долара, яркозелена, с платнена тапицерия, 1,5-литров дни газел, автоматична скоростна кутия, на сто и петдесет хиляди километра.
	— Доста са.
	— Аха — усмихна се невесело Наш. — И на мен това ми беше първата мисъл.
	— Каза, че търсенията й са били шифровани, а? Защо би искала да крие такова нещо от родителите си? — попита Клеър.
	Наш сви рамене.
	— Може да не са искали да й купуват кола за момента. Била е само на петнайсет. Сигурно са смятали, че е още малка.
	— Странно ми се струва да си търсиш кола, ако още не си на възраст да шофираш.
	— О, та аз бях готов да си купя кола още на осемгодишна възраст — възрази Наш.
	— На петнайсет момичетата обикновено се интересуват от момчета с мотори, не купуват собствени коли.
	— Не всички момичета.
	— Предполагам, че не.
	— Двамата с Клоз планирахме да се упътим натам, но ти се обади за Лили — допълни Наш. — Ще идем там, след като приключим тук.
	Клеър си спомни нещо, споменато от Гейбриъл Дийгън.
	— Знаеш ли, най-добрата приятелка на Лили Дейвис — Гейби — ни каза, че Лили също си търсела кола. През последните седмици са си разменяли само снимки на коли, опитвали се да установят какво иска. Баща й обещал да й купи за завършването.
	Проследи как Наш отпива от кафето си отново и обмисля казаното.
	— Дали има вероятност да е посещавала този търговец? Може това да е връзката ни.
	— Извършителят да е търговец на коли втора ръка?
	Наш се изправи и бавно обиколи кабинета.
	— Би имал лесен достъп. Помисли си само как се случва този процес. Някой като Ела или Лили открива кола, която харесва, отива до паркинга и там се среща с нашия извършител. Той не ги плаши, те отиват при него, вместо да е обратното. Показва им колата, която са дошли да видят, или пък други на паркинга. Прекарват си чудесно заедно. Кога за последно си си тръгвала от паркинг за втора ръка коли за по-малко от час? Направо се омайват. Обикалят наоколо с търговеца, опознават се, може да излязат на няколко пробни отсечки. Всичко това е обезоръжаващо. Момичета като Лили и Ела вероятно са нащрек, ако някой ги приближи на улицата, но при подобен сценарий? По дяволите, та те ще се мъчат да се харесат на извършителя, за да каже добра дума за тях за условията по заема…
	Клеър се ококори.
	— Когато излезеш на пробно кръгче, те ти правят копие на шофьорската книжка с цялата лична информация. Ще разполага с нея, преди да си тръгнат.
	Наш поклати глава.
	— И двете не са имали още книжки, не забравяй.
	— Може да е трябвало да попълнят някаква бланка.
	— Може.
	— Струва си да се провери, определено.
	— Така е.
	Айзли влезе през двукрилата врата, бършеше ръце в хартиена салфетка. Наклони глава към залата за аутопсии.
	— Елате с мен.
	Клеър се изправи и го последва обратно вътре, Наш вървеше след нея. Тя пъхна дъвка в устата си и предложи и на колегата си. Наш поклати глава.
	— Мисля, че взех да свиквам с миризмата.
	— На тази служба денят, когато свикнеш с миризмата, ще е времето за пенсионирането ти — каза му Айзли.
	Голото тяло на Лили Дейвис бе положено на масата, гърдите й — още отворени с голям Y-образен разрез, който започваше при раменете и свършваше над слабинната кост. Когато я видя, Наш пребледня и протегна ръка към Клеър.
	— Вече съм готов за онази дъвка!
	Колежката му се засмя и му я подаде. Наведе се над трупа. Изражението на Лили изглеждаше така умиротворено!
	Айзли наклони голямата лампа над масата и фокусира лъча върху отворената гръдна кухина.
	— При друг случай щях да я затворя, но исках да видите това… — той бръкна вътре и посочи под ребрата й. — Виждате ли тези белези на дробовете?
	Клеър проследи пръста му до тъмните ивици по бялата повърхност. Имаше десетки, и на двата дроба.
	— Какво представляват?
	— Когато дробовете са пълни с течност и напъват срещу налягането, понякога се получава насиняване — обясни Айзли.
	— Значи се е удавила? Като Ела? — попита Наш.
	Айзли кимна.
	— В солена вода, също като нея.
	Клеър се наведе още по-ниско.
	— Мислех, че труповете не се насиняват, след като сърцето спре да бие. Ако е умряла от удавяне, трябва ли да има следи?
	— В случай на удавяне е нормално да се намери насиняване по дробовете както настъпило преди, така и след смъртта — увери я Айзли.
	— Тогава защо ни го показваш?
	Съдебният лекар се наведе отново и плъзна пръсти по дробовете на момичето.
	— Виждате ли, че някои от белезите са по-тъмни от други, например тези тук?
	Клеър кимна.
	— Това е показател за многобройни травми. Някои са по-стари от други.
	— Искаш да кажеш, че се е давила повече от веднъж? — попита Наш.
	— По видяното тук съдя, че момичето се е удавяло шест, може би седем пъти в течение на двайсет и четири часа.
	Клеър се намръщи.
	— Как изобщо е възможно това?
	— Според мен извършителят ви я е давил, а после я е съживявал — обясни съдебният лекар. — Ако погледнете внимателно ребрата, ще видите микрофрактури. Според мен й е правил изкуствено дишане. Открих също множество токови изгаряния от електрошок, така че или го е използвал да я укротява, или да я съживява.
	— Щеше ли да свърши работа?
	Айзли поклати глава.
	— Не, електричеството ще се разнесе по кожата й. Ще трябва да е насочено точно към сърцето. Може би ако сложи метална плоскост под нея, когато й пуска ток, но съм скептичен дали дори това ще проработи. Изкуственото дишане обаче… с него би могъл да я върне обратно.
	— Много пъти — повтори Клеър.
	— Шест или седем, може и повече.
	— Мили боже.
	Наш сведе глава и се почеса по веждата.
	— Значи я е давил многократно, докато накрая не с успял да я съживи.
	— И моето заключение би било такова — каза Айзли.
	Клеър се отдръпна от масата.
	— Защо… защо някой… — промърмори тя по-скоро на себе си, а не като въпрос.
	Съдебният лекар се намръщи.
	— Боя се, че има и друго.
	Клеър го проследи да прекосява стаята и да дърпа чаршафа, покрил тялото на маса до стената.
	Ела Рейнолдс.
	— Прегледах отново 14982Ф и открих същите следи. Силното охлаждане и размразяването на тялото са увредили клетките, поради което и състоянието не е така забележимо. Но все пак трябваше да обърна внимание. Нямам извинение — изплъзнало ми се е. Бях се съсредоточил основно върху самото удавяне и опитите ми да намаля щетите от състоянието, в което беше намерено тялото.
	— Ела — тихичко каза Наш. — Казва се Ела.
	Айзли вдигна лявата си ръка.
	— Ами да. Ела. Разбира се.
	— И нея ли е давил и съживявал? — попита Наш.
	Съдебният лекар кимна мрачно.
	— В нейния случай, изглежда, се е случило в значително по-дълъг период от време. Понякога е имало дни между събитията, докато при 149… при Лили между всяко е имало само по около час. Забелязва се явно ескалиране в поведението на извършителя ви. Ако на Лили й е било оставено повече време да се възстанови, може би е щяла да оцелее. За нещастие, човешкото тяло не може да се мъчи до безкрайност. Не е имала шанс.
	— Ами бащата на Ела? — попита Клеър. — При него какво открихте?
	Айзли нежно върна на място белия чаршаф върху тялото на Ела, след това пресече стаята, за да стигне до металните чекмеджета, вградени в стената. Извади едно и даде знак на детективите да се приближат.
	— Опитвах се да се обадя на Портър, но попадам само на гласова поща.
	— Наложи се Сам да остави случая за известно време — обясни Наш.
	— Всичко наред ли е?
	— Просто личен проблем.
	Айзли явно се поколеба дали да рови по-надълбоко, след това си промени намерението. Трупът на Флойд Рейнолдс беше прибран в дебел черен чувал за трупове. Той дръпна ципа от главата до средата на тялото, след това разтвори найлона, за да могат да надзърнат вътре. Кожата беше много бяла, като изключим дебелия разрез в лилаво и черно на шията му. Беше най-дълбок в средата, над адамовата ябълка, и изтъняваше и изсветляваше по диаметъра на шията, свършваше приблизително около ушите.
	Айзли проследи разреза с пръст, висящ на няколко сантиметра от повърхността.
	— Това е от много тънка жица, струна за пиано или електрическа китара най-вероятно. Продават тънка тел в повечето железарски магазини, но според мен, изглежда, е била по-тънка от тази, която ще намерите там. Както казах, напомня струна на музикален инструмент. Портър спомена, че е намерил отпечатък на облегалката на седалката на колата. Това съвпада с видяното от мен тук. Извършителят е увил струната около шията на човека и я е дръпнал с невероятна сила. Тъй като тилът е бил облегнат на възглавницата за глава, извършителят е имал страхотна опора. Ако погледнете внимателно в средата тук, ще видите, че струната е прерязала всичко до гръкляна. Травмата отслабва встрани, но съответства на удушване изотзад.
	— Значи определено е причина за смъртта? — попита Наш.
	Айзли кимна.
	— В това съм сигурен. Не открих нищо друго.
	Мобилният на Клеър завибрира. Тя го дръпна от колана си и прочете съобщението.
	— Рандал Дейвис току-що е получил инсулт.


>	30.
>	Клеър

	_Ден втори, 18:51 ч._
	Клеър и Наш се бореха с последните остатъци от трафика в час пик и спряха пред спешното отделение на болница „Джон Х. Строджър Джуниър“ около трийсет минути по-късно. Завариха Софи Родригес в ъгъла на чакалнята, заедно с Грейс Дейвис, майката на Лили.
	Софи ги забеляза още при влизането им през автоматичната стъклена врата и побърза да отиде да ги посрещне.
	— Бяхме в кухнята им. Съобщих им новината за Лили и те я приеха толкова добре, колкото можеше да се очаква. Той прегръщаше жена си, после изведнъж омекна. Тя се опита да го удържи, но той е едър човек. Падна на пода и получи гърчове. Обадих се на 911 незабавно и линейката пристигна за четири минути. Гърчовете бяха спрели към този момент, но дишането му беше затруднено и сърцебиенето — силно забавено. Трудно ми беше да напипам пулса, но когато успях, записах само четирийсет удара в минута.
	— Той има ли история на сърдечни заболявания? — попита Клеър.
	Софи поклати глава.
	— Нищо, поне според съпругата. Ежедневно е тренирал. Независимо от случващото се междувременно, подготвяше се за тичане, когато пристигнах у тях, и каза, че му помагало да си прочисти мислите.
	— Дъщеря му е изчезнала, а той отива да потича? — уточни Наш.
	— Хората преодоляват трудностите по странни начини — Софи погледна през рамо към Грейс Дейвис. — Тя е изгубила дъщеря си, а сега съпругът й е в спешното. Не си представям през какво преминава.
	През двойната врата в дъното на спешното се подаде лекар, огледа тълпата и тръгна към Грейс Дейвис. Клеър, Наш и Софи изтичаха натам.
	— Много съжалявам, Грейс — каза докторът. — Надали има по-ужасен момент да ти се случи подобно нещо…
	— Познавате ли се? — попита Клеър.
	Докторът присви очи.
	— А вие сте?
	— Аз съм детектив Клеър Нортън, това е детектив Наш, а това — Софи Родригес от „Издирвани деца“.
	Враждебността на лекаря изчезна.
	— Помагате да открият Лили… — кимна той. — Тя е толкова мило момиче. Познавам я, откакто се е родила. Кой би й причинил подобно нещо?
	Грейс пребледня и зачервените й, подпухнали очи отново се напълниха със сълзи. Софи я прегърна през раменете.
	Клеър обясни на доктора, че са открили Лили. Той не откъсна поглед от Грейс Дейвис през цялото време. Когато разказът свърши, си пое дълбоко дъх.
	— Това е ужасно! — отиде до Грейс и я прегърна, като зашепна в ухото й.
	— Откъде познавате семейство Дейвис? — попита Клеър.
	— Рандал работи тук в Онкологията. Вече шеста година аз завеждам Спешното, в тази болница си сътрудничим плътно — обясни докторът. — Двамата с Рандал сме били и стажанти в Макгау.
	Наш пристъпи към него.
	— Какво е състоянието на д-р Дейвис? Той ще оживее ли?
	— Засега е стабилен, но ударът може да е предизвикал перманентни увреждания. Чакам резултатите от скенера на главата, за да разберем… — докторът се обърна към госпожа Дейвис. — Грейс, откога Рандал пие лизиноприл*?
	[* Лекарство, принадлежащо към класа на инхибиторите. Основно се използва за лечение на хипертония, сърдечна недостатъчност, инфаркт на миокарда. — Бел.прев.]
	Тя сбърчи вежди.
	— Какво е лизиноприл?
	— Използва се за регулиране на високо кръвно налягане.
	— Рандал няма високо кръвно.
	Докторът положи длан на рамото й.
	— Възможно ли е да е имал и да не ти е казал? Може да не е искал да те тревожи?
	Госпожа Дейвис поклати глава. Извади телефон от джоба си и започна да пише по екрана.
	— Нямаше високо кръвно налягане. И двамата си мерим по няколко пъти седмично с онзи уред за китката, който донесе от конференцията миналата година… — тя връчи телефона си на доктора. — Ето, виж резултатите му.
	Докторът превъртя показанията.
	— Изглеждат нормални.
	— Рандал тренира ежедневно — сподели с него Грейс. — При последния профилактичен преглед докторът му каза, че е в кондиция като трийсет и пет годишен.
	— Ако случаят е такъв, имаме сериозен проблем — докторът се щипна за брадичката.
	Клеър запази мълчание по време на разговора им. Нещо не беше наред.
	— Какво има?
	В началото лекарят не отговори, потънал в собствените си мисли. После каза:
	— Намерихме повишена концентрация на лизиноприл в кръвта му. Ако трябва да гадая, вероятно е взел доста голяма доза — триста или дори четиристотин милиграма.
	— Какво се смята за нормално? — попита Наш.
	— Между две цяло и пет милиграма до четирийсет, не повече.
	Клеър се обърна към Софи, но преди да успее да зададе въпроса си, тя започна да кима.
	— Мисля, мисля… бяхме в кухнята. Аз — с чаша вода, госпожа Дейвис пиеше…
	— Пиех портокалов сок — уточни Грейс Дейвис. — Рандал си направи кафе. Аз не пия кафе. Държи ме будна нощно време.
	— Смяташ, че някой е подправил кафето? — обърна се Наш към Клеър.
	Тя понечи да отговори, но после го дръпна настрана, да не ги чуват другите.
	— Извършителят ни е убил бащата на Ела Рейнолдс — каза тя тихичко.
	— Удушил е баща й и почти е отрязал главата му със струна за пиано — уточни Наш. — А в случая става дума за предозиране на лекарство, надали съвпада с профила. Може би доктор Дейвис е имал високо кръвно и се е лекувал, за да овладее състоянието си, като го е крил от съпругата си по някаква причина. Защо иначе да си мериш редовно кръвното у дома?
	Клеър вдигна ръка и му показа своя „Епъл Уоч“.
	— Това чудо следи всяка крачка, която правя през деня, следи сърцебиенето ми и дори ми казва кога съм си седяла на задника прекалено дълго. Всички следят здравето си напоследък! — тя го мушна по изпъкналия корем. — Поне би трябвало да го правят, така де.
	— Аз съм удобно пълен, Клерче-меченце! Не ми трябва някаква джаджа на ръката, за да ми го напомня четири пъти дневно.
	— Ако нормалната доза е две цяло и пет до четиридесет милиграма, а той е поел десеторна, не може да е случайност. Някой се е опитал да го убие — заяви Клеър.
	— Може и да е опит за самоубийство — възрази Наш.
	— Има само един начин да разберем — каза Клеър. Извади телефона си и се обади в полицията. — Пращам там криминалистите.
	Наш кимна колебливо.
	— Ще питам госпожа Дейвис къде крие резервния ключ.


>	31.
>	Пул

	_Ден втори, 19:04 ч._
	Специален агент Франк Пул паркира червения си джип чероки в Даунърс Гроув, пред Маклийн Роуд 300, на няколко къщи от 317 отдясно. Досието на Барбара Макинли лежеше отворено на седалката до него.
	Това беше единственият известен адрес на Либи Макинли, записан в досието й от нейния надзорник при освобождаването й преди шест седмици.
	Пул не биваше да е тук.
	Процедурата не беше такава.
	На алеята беше паркиран форд таурус от края на деветдесетте. Ако се съди по вида й, колата бе прекарала там известно време. На цвят беше избеляло винена или кафява, трудно беше да се познае в гаснещата светлина. По алеята не се виждаха следи от гуми, снегът върху колата бе натрупал нависоко. Имаше много ръжда, гумите бяха спаднали, накратко — изоставена и забравена кола. Дълги стебла кафява трева и плевели надзъртаха изпод пресния слой сняг, провален опит на зимата да прикрие неподдържаната морава. Къщата беше едноетажна, квадратна, без опити да наподобява конкретен стил. Четири стени и покрив, с пристроен към тях гараж за една кола. Бялата боя много отдавна се бе отказала от позициите си по фасадата и в обелените места под нея проблясваше тъмно дърво. Покривът се нуждаеше от ремонт, видимо провиснал над вероятно твърде малката дневна.
	В околните къщи светнаха лампи, но на номер 317 прозорците останаха безжизнени.
	_Искаш да надзърнеш_ — прошепна гласче дълбоко в ума на Пул. — _Само хвърляш едно око и се махаш оттук. Няма вреда, няма нечестна игра, никой дори няма да узнае…_
	Пул копнееше да надзърне. Искаше да говори с жената. Портър беше прав. Имаше нещо странно в смъртта на сестра й. Гризеше го и агентът знаеше, че ако не действа сега, ще прекара следващите две седмици в размисъл как да го провери. Единственият начин да се освободи от притеснението беше да иде до онази къща, да позвъни на звънеца и да размени няколко думи с госпожа Макинли.
	След като приключи разговора с Портър, той пусна подробно търсене за Франклин Кърби, жертвата на Макинли. Не откри нищо. Човекът бе идентифициран по шофьорската книжка в джоба си. Имаше нейна снимка в досието на Макинли, но не и следа от собственика й в базата данни. Номерът ни книжката принадлежеше на жена на име Лесли Кармайкъл — четирийсет и шест годишна, от Удлоун — а _не_ на Франклин Кърби. Либи Макинли беше ударила и убила човек с фалшива самоличност, макар че Портър все пак позна името му.
	Пул излезе от черокито на студения вечерен вятър, затвори вратата на колата и пресече улицата към 317. Не бяха почистени нито тротоарът, нито настланата с плочки пътека, която водеше към вратата. Предната веранда също тънеше под поне десетина сантиметра сняг. Агентът натисна звънеца с пръста си в ръкавица, чу двойните трели вътре и зачака.
	Нищо.
	Пак позвъни и погледна към алеята.
	Обърна се към вратата.
	Отвътре не се чуваше нито звук.
	Не светеха лампи.
	Либи Макинли може да го беше видяла и да беше угасила. Нямаше да е първата под гаранция, която се крие от ченге на прага си. В досието й нямаше информация за настояща заетост. Вероятно имаше малко причини да излиза от къщи. По дяволите, та дори самият Пул не би излязъл в това време, ако нямаше причини.
	Пак почука, три резки удара.
	— Госпожо Макинли? Специален агент Франк Пул. Знам, че сте вътре. Отворете вратата.
	Нямаше представа дали наистина издирваното лице е вътре, но преструвката обикновено вършеше работа.
	Пул духна в ръцете си в ръкавици. Имаше чувството, че стои във вана с леденостудена вода. Дъхът му излетя във въздуха и се разтвори.
	Той слезе от верандата и прекрачи ниския плет, после притисна лице към големия прозорец. Стъклото беше студено и покрито със скреж. Не се виждаше какво има вътре.
	_Ако отоплението беше включено, щеше да го усетиш по стъклото, нали? Кои не си пуска отоплението в подобно време?_
	Той отстъпи и тръгна да обикаля къщата в опит да надзърне във всеки прозорец, покрай който мине. Ако някой от съседите го видеше, щеше да извика 911 начаса. Покрай къщата Пул за малко да се препъне в ръждив велосипед — стар червен „Шуейн“, потънал под дебела пряспа. Имаше също останки от растения в саксии, отдавна мъртви, както и тук-там по някоя роза, увита и забравена през зимата.
	Отзад откри дървена тераса. Черно барбекю беше килнато на една страна и оставено така, със струпани около него шезлонги, без ред. Пул се качи на терасата, а дъските заскърцаха под краката му и запукаха шумно.
	_Може да е гнила. Може да пропаднеш._
	Той внимателно си проправи път до задната врата.
	Мрежата беше разрязана.
	Един разрез, прав, дълъг десетина сантиметра, достатъчно човек да пъхне ръка през вратата.
	_Достатъчно да отключи комарника и да се заеме с резето с подходящия комплект шперцове._
	Пул опита дръжката. Беше отключено.
	Бръкна в палтото си, разкопча и извади своя глок, отпусна го ниско покрай бедрото си, насочен към земята. Към дулото беше прикрепено малко фенерче. Той го щракна с показалец.
	Бутна леко вратата. Тя се запъна, замръзнала в рамката. Второ бутване, с малко повече сила. Когато най-сетне се отвори, стори го с шумно изчукване.
	Миризмата го блъсна първа — сладката, болестотворна миризма на нещо гнило и развалено. Лъхна навън и го предупреди да се качва в колата и да се маха оттук.
	— Госпожо Макинли? Специален агент Франк Пул. Влизам в къщата!
	Дървената врата водеше в кухнята. Пул я бутна с върха ни обувката си, докато завърташе дулото да освети цялото помещение. В мивката имаше купчини чинии, плотът също беше покрит с тях. Виждаха се и кутии от пица и китайска храна за вкъщи, празни шишета от безалкохолно и вода.
	Отоплението беше изключено.
	При приближаването си към мивката агентът осъзна, че чиниите са замръзнали в леден блок. Всичко бе покрито с тънък пласт скреж.
	Но миризмата…
	Пул мина покрай кухненския плот и влезе в малка дневна. Масата беше отрупана с кутии и хартия — формуляри за работа, копия от резюме с гордо написано отпред „Елизабет Макинли“. Имаше вестници, неотворени сметки, дрехи — женска блуза и сутиен, всички захвърлени хаотично.
	— Госпожо Макинли? Тук ли сте?
	Дъхът на Пул се виждаше в студения въздух. Той забеляза термостата на стената и го погледна. Отоплението беше изключено, а копчето — завъртяно в студено положение.
	Отляво имаше отворена врата. Агентът мина през нея в малък хол. Държеше насочени напред пистолета и фенерчето си и се водеше по тях. Отдясно се намираше входната врата, заедно с големия прозорец, през който се беше опитал да надзърне, непрозрачен от тази страна, както и от предния двор. Отляво до стената имаше диван, обърнат към малък телевизор, сложен върху касетки за мляко. Пред дивана стоеше евтина талашитена масичка. Някой беше избутал съдържанието й на пода — списания, дистанционно, няколко сметки и рекламни писма.
	Върху масичката бяха подредени на равни разстояния и центрирани три бели кутии, пристегнати с черна лента. Бялото на кутиите бе опръскано с точици кафяво и алено, приличащи на пръски.
	Право срещу агента имаше малка баня и друга врата отляво на телевизора, най-вероятно водеща към спалня.
	Пул пристъпи напред и обходи с поглед банята. Бялата вана беше нашарена с кафяво, мивката — покрита със засъхнала паста за зъби. Мухлясала хавлия лежеше на мода, смачкана и изритана настрана до тоалетната чиния. Някой беше избърсал петно насред огледалото — неясното отражение на Пул се втренчи в него.
	Той отстъпи назад от банята в хола, вече насочил пистолета си към вратата на спалнята. Видя кутиите на масата с ъгъла на окото си. Постара се да не ги гледа. Приближи отворената врата на спалнята по широка дъга, предпочиташе да влезе в стаята направо, вместо да се прокрадне по стената и да нахлуе отстрани. Лъчът на фенерчето, танцуващ по стените, разкри разкривен гардероб и легло.
	За четирите подпори на леглото беше вързан труп на жена. Дрехите й бяха отрязани, неравните парчета — пръснати по пода. Плътта й беше покрита с малки червени разрези, хиляди на брой, по всеки сантиметър от голата плът. Очите й ги нямаше, две празни ямки. Устата беше пълна със суха, съсирена кръв. Пул знаеше, че под сплъстената коса и ушите й ще липсват. Щеше да ги намери в кутиите.
	Свали фенерчето от пистолета си и прибра оръжието в кобура.
	Втренчи се в останките на Либи Макинли.


>	32.
>	Пул

	_Ден втори, 19:12 ч._
	Пул стоеше напълно неподвижен, а дъхът му висеше във въздуха пред него и тънка бяла мъгла се виеше наоколо.
	Стаята му се струваше твърде притихнала.
	Когато влезеш в стая с поне един човек в нея, знаеш, че там има някой. Човешкото тяло някак издава тази личност на инстинктивно ниво. Предчувствията, чувството за самосъхранение, се усилват. Има лек прилив на адреналин, когато долавяш вида и звука на този човек, езика на тялото и поведението му. Почти незабавно мозъкът стига до заключения — привлечен ли съм от този човек, или отблъснат? Безразличен или смутен? Телата и умовете ни стигат до тези заключения за време, по-малко от нужното да мигнеш.
	Ако човекът в стаята е жив.
	Когато влезеш в стая, в която се намира само мъртвец, не засичаш подобна реакция. Без душа тялото е само черупка и умът някак го знае. Праща различни сигнали: как е умрял този човек? Кога е умрял? Дали онзи, който го е убил, все още с тук? Може ли нещо да ме нарани?
	Пул погледна към тялото на Либи Макинли и не почувства нищо, освен бездънно усещане за загуба, от което сърцето му се сви. Приближи до леглото и плъзна фенерчето по трупа й.
	Пръстите на ръцете и краката бяха отрязани. Откри ги наредени спретнато на нощното шкафче, с мръсни ножици за омари до тях.
	Бишъп не беше правил така досега. Значи ескалираше.
	Пул провери лампата до леглото. Крушката беше махната.
	При предишните жертви на У4М мястото на извършване на убийството винаги им убягваше. Убиецът разполагаше телата така, както искаше да бъдат намерени. Нито веднъж не бяха научили къде всъщност убива. Отговорният за случая агент, Хърлес, подозираше, че го прави в каналите под града, но Пул винаги бе имал друго мнение. Той смяташе, че Бишъп има специална стая, на уединено място, с особено значение за него, където може да работи, без да го прекъсват — място, което поглъща писъците, преди да го напуснат.
	Либи Макинли бе умряла в невъобразими болки. И то бавно. Беше умряла тук, сама.
	Навсякъде имаше кръв. Лъчът на фенерчето на Пул я проследи по стените, зад леглото, по чаршафите и зеления персийски килим на пода. Не трябваше да стъпва по него, не и така. Най-вероятно замърсяваше потенциални улики, но нещо му подсказа, че няма да ги намерят тук и без друго — нищо полезно във всеки случай. Щяха да открият само онова, което Бишъп искаше да намерят.
	Пул се наведе по-ниско над тялото и плъзна лъча на фенерчето над гранясалата плът и малките разрези.
	Бръснач.
	Всеки един разрез — не по-дълъг от сантиметър. Бяха толкова много, че по кожата имаше пласт съсирена кръв.
	Пул си свали ръкавицата и посегна към трупа, прекара пръст по ръката.
	Жената беше студена, но не и замръзнала. Отоплението в къщата бе изключено много преди тя да умре — дни, може би и седмица по-рано. Тя беше умряла наскоро, през последните един-два дни.
	Изведнъж той забеляза, че има подредба в разрезите. Не й беше обърнал внимание отначало, може би заради посоката, в която гледаше. Видя същината едва след като погледна по протежение на ръката на жертвата, откъм таблата на леглото надолу.
	Думи.
	Убиецът не беше кълцал с бръснача безразборно. Беше писал по жертвата, тялото й — платно под четката му. Мънички думи, едва видими под кръвта. Ръцете бяха кървили по-малко, понеже стояха вързани за опорите на леглото. Намираха се над сърцето.
	Ти си зло — Ти си зло — ТИ си зло — ти…
	Една и съща фраза, до безкрай, на всеки сантиметър гола плът. Жената е била жива, когато убиецът й е причинявал това. Малките езерца кръв около всеки разрез го подсказваха. Убиецът беше започнал от краката и бе работил методично. Познаваше се и по количеството кръв при всяка рана. Жената най-накрая бе умряла някъде около гърдите. Но Бишъп бе продължил и нагоре, просто оттам насетне разрезите бяха нанасяни по-рязко.
	След смъртта й У4М не се беше наслаждавал. Трябвало е да довърши делото си обаче.
	Това беше жестокост, беше отмъщение.
	— Какъв ти е бил Франклин Кърби? — попита Пул на глас и Либи Макинли, и Ансън Бишъп. И двамата не отговориха.
	Десет минути по-късно той се върна по стъпките си обратно зад къщата и при своя джип чероки. Качи се в него, запали двигателя и се обади на агент Хърлес. Премисли дали да не звънне на детектив Портър, но се отказа. Искаше да му вижда лицето, когато му разказва за находката. Трябваше да разбере какво точно знае Портър.


>	33.
>	Портър

	_Ден втори, 22:04 ч._
	Детектив Сам Портър пристигна в Ню Орлиънс малко след десет вечерта, след двучасов престой в Далас — единственият полет, който успя да си резервира в същия ден. Докато чакаше да се прекачи, опита да хапне в Макдоналдс, но стомахът му не го понесе. Не можеше да задържи нищо в себе си.
	От летището в Ню Орлиънс хвана такси направо за окръжния затвор на Грейвър стрийт. Каза на шофьора да обикаля, докато Портър не забележи тунела между оградите с телена мрежа и ъгъла от снимката. След това го помоли да спре и да го почака.
	Портър слезе от таксито и пресече улицата, дори в този късен час се потеше в тежкото си палто. Разликата в температурите толкова далеч на юг беше изумителна. Въздухът беше тежък, влажен, изпълнен с далечната смрад на град, който беше използван, насилван, притиснат и обезличен в нощта.
	Приближи пазача в караулната до входа. Той му каза, че часовете за посещение започват в девет и продължават до шест без изключение. Директорът щеше да дойде в седем и да се обърне към него.
	Пазачът не разпозна жената от снимката, но позна пазача, който вървеше пред нея.
	— Това е Винс Уейднър. Той е дневна, идва в осем.
	Портър благодари и се върна при таксито.
	— Имате някой вътре, а? — попита шофьорът, а детективът затвори вратата.
	— Имам, да.
	— И аз съм си полежал там, вероятно щях да съм още зад решетките, ако братовчедът не ми беше намерил това бачкане. Трудно се вади хляб наоколо. Работата докарва само колкото да не е без хич, а туристическата паплач качва цените на жилищата. Нормален човек не може да си позволи да живее в града с това, което получава. Налага се да кисне по селата и околностите. Или си търси начин да понадуе прихода.
	— Така ли се озова там, вътре? Надул си прихода?
	Шофьорът се засмя.
	— Другият ми братовчед ме научи на финия занаят на джебчиите. В състояние е да раздели практически всекиго с портфейла му.
	— Щом толкова го бива, как са те хванали?
	— Не казах, че и аз съм станал толкова добър. Според мен братчеда Мик може да е пропуснал една-две стъпки по време на обучението. Пипнаха ме при първия опит. Бях си пъхнал пръстите в нечий заден джоб, но жертвата ме сграбчи за китката и ми я счупи. Така писнах, че три ченгета дотърчаха да видят за какво е целият този шум. Не трябваше да грабя толкова едър кучи син като за първи път, ама прецених, че няма да усети кой знае какво с целия тоя масив зад себе си. Голяма грешка, тъй ще ти кажа.
	— Колко ти дадоха?
	Шофьорът въздъхна.
	— Три дълги седмици и един ден. Излежах си ги, докато стигна до дело. Обаче ми бяха предостатъчни. Нямам желание да видя отново туй място отвътре, не, човече. Задникът ми си е напълно щастлив тук, на тази седалка. Като стана дума, накъде сме тръгнали?
	Портър не откъсваше поглед от сградата. Бежов камък, тесни прозорци. Жената беше там някъде вътре.
	— Какво можеш да ми кажеш за директора?
	— Не е голяма проклетия. Влязох вътре и бях по-нисък от тревата, не съм говорил практически с никого. Излежах си седмиците самин, измих смрадта на излизане. Видях директора тамън за две минути, на първото ми слизане от автобуса, и той не каза нито дума, само гледаше как охраната влачи новите говеда към обора… Корав човек е, няма дума. Върви си е работата, предполагам… — той погледна Портър в задното огледало. — Сигурно не ми влиза в работата, но твоето приятелче за какво е вътре?
	— Не знам.
	— Питам, понеже затворниците с облекчен режим са настанени в друга сграда при източното крило. В Орлиънс пиянството и буйството са често явление — повечето ми идвания в този район са да дигна някой, пийнал над възможностите си в квартала и накрая прибран да изтрезнява нощес в панделата. Източното крило е от другата страна на затвора. Това тук е страната на закоравелите престъпници. Онези, които имат нужда от повече от една нощ зад решетките, за да си уредят сметките с господ. Трябва да влезеш в правилната сграда, иначе си губиш времето в опити да стигнеш начело на опашката, преди да откриеш, че си на грешното място — обясни шофьорът.
	— Тя е в тази сграда.
	— Лоша работа, лоша работа.
	— Някъде наблизо има ли хотел? — поинтересува се Портър.
	— Мамка му, не и такъв, дето да ти се ще да отседнеш. Защо не идем обратно на брега и ще те закарам на хубаво място на Бърбън.
	— Искам да съм наблизо.
	Шофьорът си пое дълбоко дъх.
	— Е, под ръка ни е Травелърс Вест, но и братовчед си не бих пратил да спи там, а пък заради него се издъних.
	— И там става — кимна Портър.
	Шофьорът завъртя очи и превключи на скорост.
	— Ваканцията си е твоя, карай си я, както ти е кеф. Предупредил съм те обаче — ако замеряш от терасата си някой в тоя край на града, като нищо ще те надупчи с пищака си.

	* * *

	Хотелът не беше в приличен квартал. Само на няколко пресечки от затвора, масивната розова сграда беше курдисана над закрит паркинг, два етажа стаи под голяма флуоресцентна табела с надпис ХОТЕЛ ТРАВЕЛЪРС БЕСТ ИН — ИМА МЕСТА. Половината лампи бяха изгорели, а две от крушките примигваха зад мръсната бяла пластмаса.
	Шофьорът спря таксито отстрани на сградата.
	— Абсолютно сигурен ли си?
	Портър вече беше отворил вратата.
	— Приемат в брой, нали?
	— Вероятно за стая там вътре ще приемат и кутия „Лъки“ и бутилка „Рипъл“. Сигурен съм, че се радват на парите в брой.
	На брояча пишеше 51,23 долара. Портър извади три двайсетачки от портфейла си и ги връчи на шофьора.
	— Задръж рестото.
	Парите бързо изчезнаха в джоба на ризата му.
	— Казвам се Хършел Кристман, между другото. Ако щеш да се повозиш, само ми дрънни и кацам веднага, даже и тук… — той кимна към хотела, връчи на Портър визитка с телефонния си номер, отпечатан с едър шрифт. — Върви през паркинга по протежение на бетонната стена. Рецепцията е от другата страна на асансьора, точно срещу сградата. Ако си промениш намеренията и решиш да спиш в Хилтън на Бърбън, само ми звънни. Ако искаш да разгледаш забележителностите, пак ми звънни. Тук съм си изкарал целия живот, зная града като петте си пръста… — шофьорът понижи глас. — Ако не можеш да се добереш до приятелката си, знам едно-две местенца, където да си намериш чисто нова дружка. Само ми звънни.
	Портър кимна и пъхна визитката в джоба на панталона си.
	— Благодаря за возенето, Хършел. Грижи се за себе си!
	Таксито потегли и детективът остана сам сред далечните отгласи от сирени и високи гласове, които се носеха от мрака.
	Портър последва стената от бетонни блокчета по протежение на закрития гараж, откъдето лъхаше на гниещ боклук, и откри рецепцията зад асансьорите. Нямаше врата или дружелюбно фоайе, само прозорец от дебело стъкло, целия на петна и изплескан един господ знае с какво. Мъж към петдесетте, подпухнал, с плешива посивяла глава и очила с черни рамки, следеше приближаването на детектива първо на малък компютърен екран, а после през прозореца.
	Портър пристъпи към стъклото.
	— Искам стая, ако обичате.
	Мъжът облиза напуканите си устни. В ъгълчето на устата му имаше нещо. Приличаше на троха от чипс, оранжева и влажна.
	— Ще ми трябват документ за самоличност и кредитна карта.
	Портър извади портфейла си.
	— Без документи, плащам в брой.
	Мъжът сви рамене.
	— Двайсет и девет и деветдесет и пет на нощ плюс сто долара депозит. Трябва да си пазим ценните вещи.
	Портър измъкна пет двайсетачки от портфейла си и ги бутна през малкия процеп в долния край на прозореца.
	— Ето ти стотачка. Ако реша да остана повече от три нощи, ще се върна пак.
	Управителят прибра банкнотите, със свит юмрук тупна отстрани древна каса, за да се отвори чекмеджето й, и пъхна парите вътре.
	— А депозита? Няма да е хубаво да си тръгнеш с нашите чаршафи или кърпи.
	— Наскоро преобзавеждах, та си имам пълен комплект. Нямай грижа. Даже минибара няма да пипам.
	Управителят присви очи, огледа Портър, след това явно прецени, че битката не си струва. Пъхна през процепа на прозореца си клипборд.
	— Подпиши, ако обичаш.
	На първия свободен ред Портър надраска „Боб Сийгър“ и му върна подложката.
	Мъжът огледа името, после извади ключ от шкафчетата отстрани и го пусна в металния поднос под цепнатината.
	— Сложил съм те в сватбения ни апартамент. Намира се от източната страна на сградата, с чудесен изглед към града. Континентална закуска можеш да намериш в автоматите за сандвичи, които са сложени в края на всеки коридор. Приятно пребиваване!
	Портър посегна към ключа — не карта като кредитните, а истински ключ с пластмасов ключодържател и отпечатан на него номер 203 с избеляло черно. Пусна го в джоба си и вдигна куфара.
	— Благодаря.
	Управителят се обърна към охранителните си монитори. Помаха небрежно с ръка, връхчетата на пръстите му бяха оранжеви от чипса.
	Портър подмина асансьорите и отиде до стълбите, които изкачи до втория етаж и намери 203. Не забеляза признаци за наличие на съседи. Всички прозорци му се сториха тъмни.
	Поразръчка ключалката, за да накара ключа да се превърти в нея. Когато успя, отвори вратата, влезе в стаята и светна лампите.
	В средата имаше огромна спалня, с издраскана тоалетка от светъл дъб до отсрещната стена. До дистанционното за телевизора стоеше табелка „Безплатно HBO!“, но липсваше телевизор — само празно място там, където се беше намирал. Единствената следа от него беше драскотина на дървото. Изсветляло кафяво петно заемаше по-голямата част от пода. Нямаше видима шарка. Някой се беше опитал да изстърже зеления килим с някаква почистваща течност и само беше влошил нещата. Издраскано бюро и стол запълваха отсрещния ъгъл.
	Стаята имаше баня, но Портър не успя да се застави да надникне вътре. Първо трябваше да събере смелост. Вместо това пусна куфара си на леглото и отиде до прозореца. Дръпна дебелата завеса. В далечината се виждаха лампите на затвора — тесни като жлебове прозорци, осветени само тук-там в този късен час.


>	34.
>	Клеър

	_Ден трети, 4:56 ч._
	Телефонът звънна.
	Клеър рязко отвори очи. Стаята беше килната. Главата й — отпусната на студения метал на бюрото, плуваше в локвичка от собствената й слюнка.
	— Мамка му — промърмори тя и погледна към часовника. Скоро щеше да съмне. След болницата Наш беше отишъл до къщата на Дейвис да нагледа нещата, а тя се върна в контролния център да поработи върху дъските.
	Посегна към телефона и прие обаждането.
	— Ааало?
	— Детектив Нортън?
	— На телефона.
	— Обажда се Линдзи Ролфс от криминалната лаборатория. Опитвах се да се свържа с вас, но все ми включваше гласова поща.
	— Така става, като спя на работа — обясни й Клеър. — Какво има?
	— Преди двайсет минути пратих по мейла първоначалните ни находки от къщата на Дейвис на вас и на детектив Портър. Намерихме концентрирана доза лизиноприл в останалото кафе. Има също видими драскотини по ключалката на вратата в антрето. Не съответстват на следите от ключ или нормална употреба — обясни Ролфс.
	— Значи някой е влизал с взлом?
	— Такова е заключението, ни. Разбили са ключалката, влезли са през тази врата и вероятно са изсипали течна версия на лекарството в каната с вода на кафе машината. Дори ако Дейвис с бил напълнил каната до ръба, дозата е била толкова висока, че нямаше да се разтвори до безопасни нива… — криминалистката се поколеба за момент и гласът й секна. — Обадих се в болницата да проверя резултатите от токсикологичните изследвания на Рандал Дейвис при доктора му и ми казаха, че е починал в десет и трийсет и четири. Получил тежък инсулт и не успели да го върнат към живота.
	Клеър си пое дълбоко дъх. Двете момичета, сега и бащите им…
	— Има и още — продължи Ролфс от другия край на телефона. — Със сигурност идентифицирахме дрехите, в които е открита облечена Лили Дейвис, като собственост на Ела Рейнолдс. По тъканите има миниатюрни люспички кожа и косми и от двете момичета. Намерихме също малко количество повръщано на ръкава, което съвпада с Лили Дейвис. Включих и тези находки в писмото си.
	— Нещо, което да посочва кога извършителят е бил в къщата?
	— Нищо. Не открихме следи от него извън кухнята. Останах с впечатлението, че е знаел точно какво възнамерява да направи, преди да влезе, и е действал бързо.
	— Благодаря, че ме осведомихте. Дръжте ме в течение за нови находки — каза й Клеър.
	— Починете си малко, детективе.
	Обаждането приключи и Клеър остави телефона на бюрото си.
	Не можеше да почива, не и сега.
	Изправи се, протегна се и отиде до белите дъски. Под ЛИЛИ ДЕЙВИС написа:
C>
	Открита в дрехите на Ела Рейнолдс.
	Удавена и съживявана множество пъти — в солена вода.
C$
	След това добави колонка за Рандал Дейвис, последвана от:
C>
	Доктор, болница „Джон Х. Строджър Джуниър“.
	Баща на Лили Дейвис.
	Съпруга — Грейс Дейвис.
	Свръхдоза — лизиноприл (лекарство за кръвно налягане).
C$
	Огледа списъка със задачи, зачеркна изпълнените. Не останаха много. Трябваха им нови улики.
	Четирима мъртви.
	Зачуди се дали Клоз е напреднал със списъка на соленоводните басейни, местните доставчици или аквариумите.
	Клеър се хвана, че поглежда към кафе машината в ъгъла на стаята, но бързо премисли. Вместо това реши да си вземе нещо от автомата, а ако е в запечатана и лизиноприлоустойчива опаковка, щеше да е чудесно.


>	35.
>	Наш

	_Ден трети, 6:43 ч._
	— Парното в тази бричка е за боклука — заяви Клозовски, докато разтриваше ръце пред вентилационната решетка.
	Бяха паркирали срещу „Карс Ар Ъс“ на Пуласки. Според табелката автокъщата нямаше да отвори поне още час — два часа по-рано от обичайното заради някаква разпродажба по случай Свети Валентин. Из целия паркинг се вееха червени гирлянди.
	След като прекара по-голямата част от нощта в къщата на Дейвис да наглежда криминалистите, на Наш му остана достатъчно време да изтича до вкъщи, да се изкъпе и да се преоблече, преди да вземе Клоз от апартамента му в центъра. Завари го на стълбите отвън да пие редбул.
	Сега потупа по таблото на колата.
	— Кони е виждала и по-добри дни, но ще я върна в състоянието на кралица на бала. Просто е нужна малко работа.
	Клоз спря да търка длани и го зяпна.
	— В момента адски ме притесняваш. Сериозно говоря. Направо ми лъхаш на Кристин, а онази история не свършва добре за никого, дори и за колата. Защо не пратиш тази барака на вторични и не да си вземеш хубава тойота или хонда? Нещо с въздушни възглавници и CD плейър. Тази кола е с касетофон, Наш. Проклет касетофон. Откъде, по дяволите, ще й намериш касети?
	— О, имай ми малко вяра — детективът се пресегна и удари с юмрук по жабката. Тя се отвори и удари Клоз по коленете. На пода се изсипаха и куп касети. — Хайде, пъхни вътре някое от тези лоши момчета!
	Компютърният спец се вторачи в купчината пластмаса в краката си.
	— Тази кола официално получава статут на легенда! — той се пресегна и взе една от касетите. — Уха, леле! — Пъхна я в касетофона с приятно за ухото щракване. Миг по-късно през издуханите тонколони с хрипливи трели запука встъпителното интро за Sweet Caroline на Нийл Даймънд.
	Наш затупа с пръсти по волана, докато Клоз се полюшваше напред-назад в такт с песента.
	— Джон Ленън е нищо в сравнение с този тип. Чист гений!
	Клоз започна да си тананика.
	Наш се пресегна и извади касетата.
	— Какво, по дяволите…? — намръщи се Клозовски.
	— Ако те оставя да я изслушаш, ще вземеш да пееш, после аз ще се разпея, след това ще преживеем миг на близост и когато свърши, ще ни бъде неловко. Не съм готов да пея Нийл Даймънд с теб. Това е голяма крачка. Не си бил достатъчно дълго на полева работа — заяви детективът.
	— Но би пял с Клеър и Портър обаче, нали?
	— Това е различно.
	— С какво с различно?
	— Просто е такова.
	— Мисля, че страдам от завист към партньорите ти. Ние в Ай Ти отдела не пеем.
	Наш се вгледа през улицата.
	— Имаме раздвижване.
	Мъж в дебело синьо вълнено палто слезе от червен джин и се втурна през снега към масивната сива сграда в средата на паркинга. Трудно му беше да отключи с ръкавици, но успя да отвори вратата и се пъхна вътре.
	— Сигурно е управителят или собственикът — предположи Клоз. — Прав беше. Дойде рано да се подготви за разпродажбата.
	— Да вървим — Наш разкопча колана си и отвори вратата. Леденият вятър за малко да го събори, на всичкото отгоре се пързаляше по заледената улица. Вдигна си яката на палтото и я стисна здраво около врата си. Искаше му се да има шапка.
	„Карс Ар Ъс“ имаше малък паркинг, не повече от два декара, обкръжен от висока черна ограда и монтирани високо жълти прожектори, които озаряваха във възможно най-ласкателна светлина селекцията коли втора ръка последен модел. Всяко превозно средство имаше етикет с привлекателен девиз под надутата си цена: _Малък километраж! Без ръжда! Страхотна цена! Чиста!_
	Наш претича покрай тях и спря пред входа на офиса.
	Клоз за малко да изгуби равновесие на ивица лед на тротоара. Бързо се озърна дали някой е забелязал. Зяпаше го единствено спътникът му.
	— Като приключи това, ще се преместя във Флорида или Ел Ей! В топлите краища има сума ти работа за компютърни специалисти! — заяви Клоз, когато най-сетне се добра до сградата.
	— Направиш ли го, всички фенове на „Къбс“ ще ти обърнат гръб. Отборите в топлите краища са най-гадните — нямат фен база. Хората са прекалено заети да се мотаят по цял ден по плажовете, да си търсят място за паркиране или да играят голф. Нямат време за истински спортове.
	Клоз се тупна по гърдите.
	— Аз — компютърджия! Да не мислиш, че страшно ми пука за спортовете?
	Наш поклати глава:
	— Никога няма да пея с теб!
	— Все тая.
	Вратата за малката офис сграда беше заключена, но детективът виждаше новодошлия да ходи вътре. Почука по стъклото и вдигна значката и картата си. Мъжът отвътре обърна гръб на картотеката в отсрещния ъгъл, както си беше с лъжица за кафе в ръка. Не се затрудни да демонстрира раздразнението си заради прекъсването и изигра цял етюд от пускането на лъжицата обратно в огромната кутия с кафе, преди да се потътри към вратата. Все още беше със синьото палто, сега разкопчано до средата на големия му корем. Отдолу надзърташе зелен пуловер.
	Мъжът огледа значката през мръсната стъклена врата.
	— Какво искате?
	— Така не се поздравяват служители на реда — порица го Клозовски.
	— Ние сме от Чикагската полиция. Трябва да поговорим с вас — надвика Наш воя на вятъра.
	Мъжът с копнеж погледна кафеварката, после завъртя ключалката на вратата и я бутна, за да ги пусне вътре.
	— Побързайте, да не избяга топлото!
	Наш и Клоз се вмъкнаха при него и той заключи вратата зад тях. Пак се обърна към кафеварката.
	— Изглеждате ми много навит да започнете деня — каза Наш.
	Мъжът въздъхна.
	— Съжалявам. Спрях цигарите миналата година, а по` миналата — пиенето. Кофеинът е единственият порок, който ми е останал.
	— Давайте — подкани го Наш.
	Гледаха как непознатият се суети над картотеката и внимателно премерва десет лъжички мляно кафе и пълни резервоара на машината от малката чешмичка в дъното на помещението. Натисна едно копче и кафе машината се съживи, засъска и зашумя, докато топлеше водата. Мъжът се извърна към полицаите и най-сетне се поуспокои:
	— Аз съм Мел Къмбърленд. Какво да направя за вас, драги служители на закона?
	— Аз съм детектив Наш, а това е Едуин Клозовски… — полицаят извади мобилния си телефон от джоба, чукна по екрана и го вдигна към мъжа. — Това момиче познато ли ви е?
	Къмбърленд посегна към бюрото до себе си и Наш за малко да извади пистолета си, преди да осъзнае, че той просто си взима очилата. Чу Клоз да се киска зад него.
	Къмбърленд надяна очилата на носа си и се приближи.
	— Може ли?
	Детективът му връчи телефона.
	Мел го вдигна на един пръст от лицето си и наклони леко глава, за да види по-добре снимката през очилата.
	— Трябва ли да я познавам?
	— Ето я колата — обади се Клоз зад тях. Наш се обърна и проследи показалеца му, протегнат към яркозелена мазда 2, паркирана отстрани.
	— О, тази ли? — Къмбърленд върна телефона на Наш. — Чуйте сега, през цялото време обсъждам нещата с родителите. Няма закон, който да твърди, че дете не може да си купи кола. Просто не им е позволено да я карат, докато не вземат книжка. Тя нямаше и я взе на кредит, така че й казах, че не може да я вади от паркинга, докато не направи поне десет плащания. Дотогава ще навърши шестнайсет, така че няма скрито-покрито. Ако родителите й смятат да викнат ченгетата, предлагам да прегледат законите и наредбите, преди да започнат с пилеене на парите на данъкоплатците. Сигурен съм, че имате по-важни неща, за които да си ползвате времето. Аз със сигурност имам.
	Зад Къмбърленд кафе машината засъска. Той опитно подмени каната й със захабена чаша, задържа я на място и пак ги размени, когато тя се напълни. На чашата с избелели букви беше напечатано „Тук няма смешни надписи, просто си държа кофеина вътре (и понякога уиски)“.
	— Не бих отказал една доза — обади се Клозовски. — Може би в някоя от тези обаче… — и кимна към макета чаши от стиропор, катурнат върху картотеката.
	Къмбърленд напълни две и ги подаде на Клоз и Наш.
	— Първите две плащания бяха навреме, но с третото закъснява, стават вече две седмици. Напоследък децата нямат чувство за отговорност. Вероятно си е профукала парите за рокля за бала или за нещо друго и не се е сетила да намине и да каже, че ще закъснее с вноската. Обикновено не припирам хлапетата и първия път не им търся сметка за забавянето, опитвам се да ги накарам да проумеят важността на навременното плащане, но вместо да се смирят, някои от тях се крият. Направят ли го два пъти и си имаме проблем.
	— Тя е мъртва — каза Наш, загледан в лицето на мъжа за реакция.
	Не последва такава, само:
	— Е, не съм го направил аз.
	— Така ли?
	Къмбърленд остави чашата си на картотеката и вдигна ръце.
	— Не съм сигурен какво си мислите, но аз само продадох кола на мацето. Виждал съм я четири, максимум пет пъти. Тя дойде, огледа няколко пъти паркинга, хареса си маздата, след това договорихме условията за вътрешен заем и това е. Както казах, закъснява две седмици със следващото плащане. За последно я видях в началото на годината. Технически дори не си е купила колата. Трябва да натрупа десет процента, преди да й я прехвърлим.
	— Значи не сте я виждали от януари? — попита Наш.
	Къмбърленд обиколи бюрото и натисна няколко копчета по клавиатурата на компютъра си.
	— Ела Рейнолдс, нали така? Последно е идвала на трети януари и остави триста и двайсет долара. Казах й, че двеста са достатъчни, но тя не искаше някой друг да й купи колата, така че плати допълнително да излезе с една вноска напред. Месец преди това даде двеста седемдесет и три. Това беше на втори декември.
	— Чудя се откъде с вземала парите — отбеляза Клоз. — Нямаме сведения да е работила.
	Къмбърленд прелисти досието й.
	— Според молбата й преподава на други ученици. Във всеки случай това е написала в графа „Заетост“.
	— Може и да не е споменала за това на родителите си — обади се Клозовски. — И аз преподавах, а на татенцето дума не съм споменавал. Той щеше да ми отреже издръжката. Затварях си устата и сучех от две места.
	— Сигурен съм, че си бил направо умопомрачително хлапе — отвърна Наш. — Преподаването обяснява и посещенията в Старбъкс. Освен да си търси кола, тя се е срещала там с ученици.
	— Старбъкс и библиотеката, там го правех аз — съгласи се Клоз.
	Наш потърси снимката на Лили Дейвис на телефона си и я показа на Къмбърленд.
	— Ами това момиче? Виждали ли сте я тук?
	Управителят се взря в малкото екранче и присви очи зад очилата.
	— Не. Нея не я познавам.
	— А възможно ли е да се е срещала с друг продавач във фирмата?
	Къмбърленд поклати глава.
	— И така да е, аз съм винаги тук. Създал съм си навик да опознавам всеки, който влезе през вратата. Някои от младите продавачи доста ги бива, но аз съм по-добър. От тях някой може и да си тръгне без продажба, но при мен такива няма. Винаги сключвам сделката.
	— Ще ни трябва списък на всичките ви служители — каза Наш.
	— Лесна работа. Тук сме с Брандън Стрингър и Дъг Фреденбърг. Дъг ми е механикът. От два дни е болен, има грип. Брандън трябва да дойде в осем.
	— Някой от тях да е имал контакт с момичето на Рейнолдс?
	— Поне аз не знам — каза Къмбърленд на Наш. — При първото й идване Брандън беше с друг клиент. Тя беше решително дребосъче, бързичко огледа маздата отвън, после влезе направо тук, в офиса, и ми каза, че иска да я купи. Без пробни обиколки. Няма и да позволя на някой без книжка да кара, но бих я извел на кръгче с колата.
	— А къде беше онзи другият? Фреденбърг?
	Къмбърленд пак чукна по компютъра си.
	— Изглежда, е лежал под един понтиак в гаража, сменял е главен спирачен цилиндър. Рядко контактува с клиентите. Повече от добре дошли сте да изчакате Брандън. Може би искате да огледате паркинга? — той кимна към шевито на Наш, паркирано от другата страна на улицата. — Колата ви има потенциал да стане страхотно бебче, но разполагате ли с време и ресурси да го постигнете? Какво ще кажете да я смените с нещо симпатично и вече готово?
	— Нещо с работещо отопление и може би стерео без манивела отстрани — вметна Клоз, — колата ти е толкова стара, че се налага да храниш конете под капака.
	И двамата го зяпнаха.
	— Хайде де, това беше смешна шега.
	— Не, синко, всъщност не е — увери го Къмбърленд.

	Наш и Клоз се качиха отново в шевито. Пред предния прозорец се вихреше сняг.
	Детективът запали колата и погледна през улицата.
	— Не мисля, че кралят на кафето е нашият човек.
	— Ще оставя същинското разследване на вас, детективите, но съм съгласен, не съвпада с профила. Да отмъкне момиче от паркинга си изглежда направо глупаво и, честно казано, не ми се струва достатъчно мотивиран да извърти подобен номер.
	— Твърде стар е — додаде Наш. — Този тип престъпления обикновено крият сексуална мотивация, типично запазена за хора на и под трийсет и петте. Дори ако всъщност не е имало секс, той е водещият фактор. Къмбърленд като нищо е към петдесетте. Затлъстял. Всяка тийнейджърка ще го спука от бой, ако се опита да й предложи бонбони и цветя. Не би посмял подобно отвличане посред бял ден. Търсим някой по-млад, по-силен и е друга мотивация.
	— Все пак може да е някой от служителите — посочи Клоз. — Просто защото казва, че Лили Дейвис не се е мяркала, не е задължително да е така.
	— И двете момичета са търсили да си купят кола. Това е най-близкото до улика нещо, с което разполагаме. Ще почакаме да се съберат още.
	Клоз посегна към копчето за включване на стереокасетофона.
	— Недей.


>	36.
>	Пул

	_Ден трети, 6:44 ч._
	Прекараха там цяла нощ.
	Криминалистите влизаха и излизаха от очуканата къща на Либи Макинли в тънки найлонови костюми и бяха поне дузина. Пул ги гледаше от шофьорското място на черокито си. Колкото и да бяха внимателни, направо не му се мислеше какво причинява цялото това тъпчене на местопрестъплението.
	Специален агент Хърлес стоеше на предните стълби, притиснал към ухото си мобилен телефон. Специален агент Дийнър се намираше някъде вътре.
	Пул проследи как Хърлес прекъсва обаждането и пресича улицата към паркираната му отсреща кола.
	Той свали прозореца.
	— Мъртва е от няколко дни според съдебния лекар. Смятаме, че убиецът е започнал… че я е вързал за леглото горе-долу по това време в сряда и й е отделил много време, поне десет или дванайсет часа от първата рана до последната. Започнал е с пръстите на краката й, завършил е с тези на ръцете. Очите, ухото и езикът са били отрязани в хода на процеса.
	— Ами разрезите?
	— Патологът казва, че ги е правил постепенно. Вероятно е редувал разрезите и премахването на телесни части… — обясни Хърлес. — Държал я е в леглото. Уринирала е и се е изхождала на място. Ремъците на десния й глезен са срязали мускулите до костта.
	Пул не смееше да затвори очи. Знаеше, че иначе ще види цялата сцена да се разиграва във въображението му. Щеше да види Бишъп да връзва тази жена за леглото и да я измъчва в течение на поне половин ден и писъците й да остават без отговор.
	— Струва ми се доста небрежно… за него. За Бишъп.
	— Той се развива. Вече знаем кой е. Не е нужно да бъде предпазлив, колкото преди — каза Хърлес.
	— Може би.
	— Смяташ, че е нещо друго?
	— Нещо, да.
	— Доста си загадъчен.
	Пул отвърна:
	— Той никога не е нарязвал тяло по този начин. Пръстите на ръцете и краката — това са все нови неща.
	— Както казах, ескалира.
	— Предполагам.
	Хърлес пристъпи от крак на крак. Дъхът му се виеше около него в ледената нощ като дим около пушач. Отново бе започнал да вали сняг на големи и тежки снежинки.
	— Следвал си дотук хлебните трохи на Портър, нали?
	Беше повече твърдение, отколкото въпрос. Пул кимна.
	— Има добри инстинкти.
	— Добри инстинкти ли? Работил е с този човек близо седмица и въобще не се е усетил. После, когато имаше шанс да го закопчае, просто го пусна. Остави го да си тръгне право през половината щат на Чикагската полиция. Трябваше да хване Бишъп още преди пет години, нямаше да сме тук и тази жена… — той кимна към къщата, — щеше все още да диша. Не го забравяй.
	Пул не каза нищо и не откъсна очи от къщата. Повредената кола на алеята, колелото до нея…
	— Била е изолирана тук, напълно затворена. Когато проверим надзорника й, според мен ще открием, че изобщо не е успял да я изведе от къщата. Вместо това е идвал при нея.
	Беше ред на Хърлес да замълчи. Преди година можеше да се скара на Пул за подобно твърдение, но агентът се беше доказал многократно. Точно по тази причина пожела и прехвърлянето му в екипа си.
	Специален агент Дийнър излезе на предната веранда на къщата, видя и двамата и им помаха.
	— Трябва да погледнете нещо — извика им той.
	Пул излезе от джипа и последва Хърлес обратно през улицата, свел глава да се предпази от снежинките, които режеха като бръсначи от лед.
	В къщата все още нямаше ток. Криминалистите бяха пуснали генератор в задния двор и през коридорите и стаите се виеха оранжевите кабели на удължителите. Навред бяха накацали двойни халогенни прожектори на жълти метални стойки и изпълваха всеки квадратен сантиметър с ярка светлина и остро очертани сенки. Хърлес и Пул последваха Дийнър през входната врата към задната спалня, където още лежеше Либи Макинли. Фотографът полека обикаляше леглото й и заснемаше всеки сантиметър от преживения от нея кошмар. Пул направо чуваше писъците да изригват от замръзналата й, пълна с кръв уста.
	Друг криминалист сваляше 3D филмова камера от триножник в средата на стаята. Когато работеше, камерата се въртеше на върха на триножника и заснемаше изцяло стаята от всички ъгли, както на отделни кадри, така и на видео. След това щяха да я преместят в друга стая и да повторят процедурата — щяха да заснемат цялата къща и вероятно двора. Компютър се занимаваше да събере образите в едно цяло и така агентите бяха в състояние виртуално да обходят местопрестъплението отвсякъде, по всяко време, както е било днес. Пул не се нуждаеше от тази технология. За добро или за лошо, имаше почти перфектна памет, фотографска. Не би успял да изчисти от ума си видяното тук дори ако животът му зависеше от това. Гледките, миризмите и звуците горяха запечатани в главата му.
	Четири от халогенните прожектори озаряваха леглото. Бяха силни, но светкавицата на фотоапарата беше по-силна. Пул отклони очи.
	Дийнър стоеше до дрешника, пред отворено чекмедже. Държеше малко фенерче с лъч, насочен вътре.
	Пул проследи лъча и надзърна в чекмеджето.
	— Всяко едно от тези е можело да я върне обратно в затвора. Защо да рискува? — попита Дийнър.
	Пул извади от джоба си чифт лилави латексови ръкавици и си ги сложи, след което бръкна в чекмеджето. Извади шофьорската книжка и паспорта, и двете със снимката на Либи Макинли, но с името Кейлин Селки. Остави фалшивите документи върху скрина, пак бръкна в чекмеджето и извади матовочерен пистолет, 45-и калибър.
	— Зареден е.
	— Не ми изглежда дори да се е опитала да го докопа — посочи Хърлес.
	— Не би имала шанс — каза Пул. — Бишъп най-вероятно е нахлул при нея изненадващо и я е повалил. Докторът ще открие нещо в токсикологичното изследване — сигурно седатив, пропофол или нубейн. У4М е използвал и двете.
	Хърлес се обърна към колегата си.
	— Нали каза, че е била затворена. А на мен ми изглежда, че е планирала бягство.
	— Достатъчно е само да стои на крачка пред демоните. И сантиметър пред ноктите им стига — промърмори под нос Пул.
	— Какво, по дяволите, ще рече това? — нацупи се Дийнър.
	— Просто цитат, попадна ми веднъж в роман на Тад Макалистър — обясни му Пул. — Не мисля, че е страдала от агорафобия. Криела се е от някого. Страхувала се е.
	— От Бишъп ли?
	— Убил е сестра й, може би някак е успял да й прати съобщение в затвора, заплашил я е с нещо. Според мен този Франклин Кърби, когото е убила, е бил важен за него. Ето защо сцената е различна. У4М не е убил Либи Макинли заради Талбът или в отговор на престъпленията, в които е бил замесен богаташът. Според мен тук е търсил отмъщение. Искал е тя да страда, да изпита болка…
	Пул забеляза нещо, щръкнало изпод сгънат кафяв пуловер. Бръкна вътре и го извади. Оказа се полароидна снимка на две жени в леглото, голи. Беше протъркана по ръбовете и цветовете — избелели.
	— Това момиче започва да ми харесва — каза Дийнър.
	— Стара е. Отпреди петнайсет-двайсет години, предполагам. Никой вече не използва полароид.
	— Тук има още нещо — посочи Хърлес ръба на пуловера и срещуположния му ъгъл.
	Пул го видя. Бръкна вътре. Оказа се кичур руса коса, дълъг десетина сантиметра, вързан с покрито с найлон черно гумено ластиче от двата края.


>	37.
>	Лариса

	_Ден трети, 7:21 ч._
	Лариса Бийл стоеше на ъгъла на Уест Чикаго авеню и Норт Деймън. Всеки път, когато някой отваряше вратата на „Пиер’с Бейкъри“ зад нея, тя се преборваше с желанието да се върне вътре и да се натъпче с бисквитки, торти и други разнообразни вкуснотии. Изобщо законно ли беше да отвеждаш ароматите си на улицата? Училищните танци за деня на Свети Валентин бяха днес и абсолютно се налагаше за тях да си влезе в роклята. Каквато беше тясна, и една-две понички стигаха да попречат на целта. Кевин Дю щеше да присъства и Лариса си знаеше, че щом я забележи в тази черна рокля без презрамки, ще забрави да тича с изплезен език след Кийша Джероу и вместо това щеше да хукне след нея.
	Вратата на пекарната се отвори отново и оттам, захапал сочен сандвич, излезе някакъв дъртак с пухкаво синьо палто и зелен шал с малки джудженца, които се катереха по коледни елхи. От дебелия бейгъл с яйца и бекон се вдигаше пара и устата на Лариса се напълни със слюнка.
	Не!
	Не се издържаше. Тя се отдалечи на няколко крачки по тротоара, по-близо до ъгъла. Леденият вятър се протягаше иззад сградата и тя потрепери.
	Къде беше този тип?
	Потропа с крака и започна да тича на място. Преди десет минути щеше да й пука какво си мислят другите минувачи по тротоара, но моментът беше отминал. Сега замръзваше до кости и ако не продължеше да се движи, щеше да се превърне в човешка ледена шушулка.
	И тогава го видя.
	Той спря до тротоара точно пред нея, пъхна се между пощенски камион и един очукан джип с включени аварийни светлини.
	Лариса задърпа дръжката на вратата и я отвори в мига, когато колата спря да се движи. Тупна на седалката и затвори незабавно, а после протегна длани към отворите на отоплението.
	— Закъсня двайсет минути. За малко да си тръгна.
	Той се почеса отстрани по плетената черна шапка. Според нея беше плешив, но заради шапката нямаше как да е сигурна.
	— Носиш ли си документите?
	Лариса кимна и му подаде разпечатката от джоба си.
	— Е, как ще станат нещата?
	Мъжът й се усмихна сухо, докато закачаше документа към клипборд и го мяташе на задната седалка.
	— Конкурсът, който спечели, ти дава право на един безплатен урок. Ако решиш да продължиш, цената е четиристотин долара. С тях си купуваш трийсет часа теоретични занимания, както и осем часа зад волана — минимумът, който щатът Илинойс изисква, за да можеш да вземеш книжка. Имаме и други програми с цени, достигащи до седемстотин долара, ако имаш проблеми с нещо конкретно, примерно успоредното паркиране или въпроси за писмения изпит.
	— И можеш да ме взимаш оттук всеки път?
	Той кимна.
	— Събираме учениците си из целия град. Можем и да те оставим, където и да е в рамките на града. Нали в крайна сметка ти ще караш.
	Лариса се усмихна любезно. Инструкторът имаше проблем с изричането на {e}ч{/e}-то в „ученици“ и {e}ш{/e}-то в „караш“. Стори й се сладко, напомняше й за Кевин.
	— Готова ли си да започнем с безплатния урок?
	Лариса придърпа колана през гърдите си и го закопча.
	— Готова съм, стига и вие да сте готов.
	Инструкторът грижовно постави върху таблото за управление табелката „Учебна кола“, преди да се включи отново в движението. На Лариса й се стори малко глупаво, предвид, че същият надпис беше надраскан и навсякъде отвън по колата.


>	38.
>	Портър

	_Ден трети, 7:33 ч._
	Портър седеше на дървена пейка точно пред кабинета на директора, дълбоко под бетонните основи на окръжния затвор. Беше дошъл пеша от хотела и бързо стигна до извода, че тази част от града изглежда по-добре нощно време.
	Град Ню Орлиънс миришеше странно. Дори в най-хубавите части на града смрадта витаеше няколко пръста над улиците, точно колкото да те погъделичка по ноздрите и да ти напомни къде се намираш. Близо до затвора вонята не си даваше труда да се крие. Всички задни улички и празни паркинги си имаха обитателите, не само местни, но и туристи, които пиеха до забрава и се отдалечаваха от светлините, музиката и веселието към основната привличаща сила на това място, нейде зад завесата на Оз.
	Когато Портър стигна до централния вход, охраната го посрещна с уморено безразличие. Преди да заговори, пазачът се впусна в продължително оплакване за часовете за свиждания и местоположението на входовете за посетители. Портър му връчи една от визитките си от Чикагската полиция и му сподели причината за идването си. Пазачът не поиска да види значката му и на минаване през проверката Портър каза, че е оставил пистолета си в хотелския сейф. Рискуваше някой да се обади в Чикаго и да провери версията му, но нямаше голям избор. Не би получил достъп като цивилен.
	Сградите на общинския затвор бяха оградени от бетонни стени и боядисани в мръснобяло. Поведоха го през поредица коридори и портали, докато не изгуби напълно представа в коя посока се движи. Въздухът му се струваше застоял и гранясал, а ехото от тропота на обувките оставяше впечатление, че се намира дълбоко под земята. Тъмничарят, който го съпровождаше, каза, че минават по кратък път до кабинета на директора, направо през търбуха на звяра. Портър определено не страдаше от клаустрофобия, но ако прекараше прекалено много време тук, това конкретно състояние като нищо щеше да се пробуди. Не си представяше какво е да работиш тук, да прекарваш сред тези стени всеки ден. При всяка стоманена врата се налагаше да спират и да чакат някой да дойде да ги пусне. Втренчените погледи на камерите му тежаха. Бяха разположени на всеки 5–6 метра.
	В края на коридора минаха през поредица портали, разположени само на по три метра един от друг — напомниха на Портър за въздушен шлюз или камера за обеззаразяване от старите научнофантастични филми. От другата страна имаше административни кабинети. Макар и техните стени да бяха бетон и стомана, тук поне се срещаше оскъдна декорация под формата на износен мокет и пластмасови цветя, почти оазис на цивилизацията в пустошта.
	Тъмничарят посочи една пейка.
	— Директорът е тук, но е на визитация. Скоро ще се върне. Не мърдайте оттук!
	Това се случи преди почти трийсет минути.
	Цели шест камери покриваха помещението от различни ъгли, няколко бяха и подвижни, другите стационарни, но всичките го зяпаха.


	— Детектив Портър?
	Сам не беше чул влизането на човек, но ето че този тип стоеше на няма и два метра от него.
	— Да.
	— Аз съм директор Вайна. Какво ви води в нашето малко късче от рая?
	— Трябва да видя един от затворниците ви.
	— Не работя в посетителския отдел вече десетина години, но когато проверих за последно, часовете за посещения започнаха в девет и е относително лесно да се проследят табелите отвън до опашката. Няма особена нужда да бъда въвличан в процеса. И да ви кажа, така ми харесва.
	Директорът беше няколко пръста по-нисък от Портър, към метър и седемдесет на ръст. Косата му явно бе посивяла преди известно време, но я носеше в къса военна подстрижка. Малките му очички бяха сближени над нос с вид на чупен и наместван многократно. На шията му имаше тънък и розов белег. Изчезваше под яката на синята му риза. Беше набит и самоуверен, а погледът му не трепваше. Взираше се право в очите на Портър, все едно гледаше затворник.
	— Имаме причини да смятаме, че конкретният затворник може да се окаже свързан с У4М.
	— А, значи вие сте _онзи_ детектив Портър?
	— Да, именно онзи съм.
	— Следя случая по телевизията. Луда работа. Какво ще рече свързан?
	— Нямам право да споделя.
	— Е, тогава, предполагам, аз пък нямам свободата да ви позволя да се срещнете с някой от затворниците ни.
	— Бих могъл да се върна със заповед — намекна Портър.
	Директорът сви рамене.
	— Моля, заповядайте. И когато се върнете с тази заповед, покажете я на охраната при посетителския вход… — той се обърна и тръгна да излиза от кабинета. — Желая ви приятно прекарване в Ню Орлиънс, детективе.
	— Затворничката ви може би е майка му — уточни Портър. — Но посещението ми трябва да остане незабелязано. Ако пресата надуши, могат да изгорят единствената ни налична следа. Нуждая се от помощта ви, директоре!
	Вайна спря точно пред вратата и поклати глава.
	— Наистина се надявах на тих, спокоен уикенд. Да ви помагам не ми звучи спокойно и тихо.
	— Можете да спасите човешки животи, директоре. Просто трябва да поговоря с нея.
	Директорът се обърна отново към него.
	— И как се казва тя?
	Портър помълча за момент. Беше закачил плячката на кукичката, не биваше да го изгуби.
	— Не съм сигурен. Нямам представа и каква присъда излежава.
	Директорът се ухили криво.
	— Детектив, тук имам към две хиляди затворници, но преди урагана „Катрина“ бяха над шест хиляди и петстотин. Някои си чакат делата за хулиганство, други са тук за дребни обвинения като пътни нарушения, каране в пияно състояние, общински обвинения… Останалите са на дългосрочна почивка в затвора заради Луизианския корекционен отдел или федералното правителство. Как точно очаквате да проследя жената, ако не разполагате с име?
	Портър извади снимка от джоба си и я връчи на директора.
	— Само с това разполагам.
	Събеседникът му взе снимката и извади чифт очила от джоба си. Обърна я, прочете посланието на гърба и после се вгледа в зърнистото изображение.
	— Това е западната порта — каза, след като го разгледа.
	Портър посочи пазача, който вървеше пред майката на Бишъп.
	— Това е…
	— Винсент Уейднър — отвърна директорът. — Познах го.
	— Може би той ще я помни?
	Директорът въздъхна тежко.
	— Хайде — кимна към вратата на кабинета си. — Да видим какво мога да направя.


>	39.
>	Клеър

	_Ден трети, 8:13 ч._
	Мобилният на Клеър звънна от ъгъла на бюрото й в командния център. Тя го грабна и натисна зелената слушалка.
	— Детектив Нортън.
	— Детективе, обажда се сержант Доун Спийгъл. Работя в кол центъра на 911.
	— Какво мога да направя за вас, сержант?
	— Един от операторите ми получи много странно обаждане преди няколко минути. Според мен може да е свързано със случая ви. Да ви го пусна ли?
	_Моля те, нека не е ново изчезнало момиче!_
	— Да, ако обичате.
	— Задръжте секунда. Трябва да ви сложа на високоговорител…
	Клеър чу леко потропване, докато жената оставяше телефона си отсреща.
	— Ето така…
	— Деветстотин и единадесет, за какъв спешен случай става дума? — чу тя въпроса на оператора.
	Леко колебание, после се разнесе гласът на по-възрастна жена, с бавен и шушкав говор.
	— Той е умрял два пъти.
	— Извинете, госпожо, не ви разбрах.
	— Той умря два пъти — повтори старческият глас, по-високо и по-настоятелно този път.
	Ясно се чу въздишката на оператора.
	— Кой, госпожо, кой е умрял два пъти?
	— Флойд Рейнолдс.
	Клеър стана и отиде до дъската с улики.
C>
#	ФЛОЙД РЕЙНОЛДС

	Съпруга: Лийан Рейнолдс.
	Застрахователен агент — работи за „Юнимед Америка Хелткеър“.
	Няма заеми? Според съпругата. Хосман проверява.
C$
	Под съществуващия текст написа:
C>
	Удушен с тънка тел (пиано?) пред собствения си дом (в кола).
	Труп, скрит в снежен човек.
	Баща на Ела Рейнолдс.
C$
	— Кой, госпожо? — попита операторът.
	Този път беше ред на старицата да въздиша.
	— Флойд Рейнолдс. Почина миналата седмица и умря отново вчера. Има го в днешните некролози.
	— Госпожо, нали разбирате, че за невярно обаждане до спешните служби можете да бъдете обвинена за дребно хулиганство?
	— Никой не умира два пъти.
	— Проява на хулиганство, която е наказуема с една до три години затвор и глоба до двайсет и пет хиляди долара. Неверни обаждания до 911 могат да доведат до опасност за полицаи и служители на гражданските служби, като същевременно хабят обществени средства — каза й операторът.
	— Ако не сте правилният човек, когото да осведомя, може би ще бъдете така любезна да ме прехвърлите към съответната служба?
	Последва шумно щракване и в първия момент Клеър си помисли, че операторът е затворил, но след секунда тя продължи да говори. Явно бе заглушила обаждането.
	— Флойд Рейнолдс е често срещано име, госпожо. Сигурна съм, че това е само съвпадение. Не искам да си докарате неприятности, така че сега ще затворя. Съветвам ви да не се обаждате втори път по същия повод. Ако го направите, най-вероятно ще ви повдигнат обвинения.
	— Името е същото. Датата на раждане е същата. Адресът е същият. Това е същият човек. Умрял е дважди — настоя старицата. — Погледнете днешния „Чикаго Екзаминър“.
	На този етап обаждането наистина прекъсна.
	Клеър чу сержант Спийгъл да взима телефона и да изключва високоговорителя.
	— След като операторът прекъсна обаждането, уведоми другите си колеги за предполагаемата според нея шега. Нормалната ни процедура е да записваме фалшивото обаждане и да повдигаме обвинения посредством полицията, ако човекът се обажда повторно. Разпознах името от бюлетина, така че отворих вестника онлайн. Флойд Рейнолдс наистина се появява в некролозите два пъти. Има един от днес и от миналата сряда. Цялата съответстваща информация съвпада. Един и същ човек е.
	Клеър се намръщи.
	— Как е възможно? Той умря вчера.
	— Какъв е адресът на електронната ви поща? Ще ви пратя линковете.


>	40.
>	Портър

	_Ден трети, 8:16 ч._
	— Това не е ли…
	— Никълъс Кейдж, да — кимна директорът и въведе Портър в претъпкания си кабинет. Рамкираната снимка от ареста висеше на стената отляво на бюрото му. — Беше ни гост през април 2011 г., след като се замеси в бой в местно бистро. Дори строшил прозорец. Тия холивудски типчета понякога забравят кога спира да работи камерата. Толкова му хареса престоят при нас, че пак ни навести след около месец и няколко питиета в повечко. Влязъл в шумна разпра с жена си насред Френския квартал. Щяхме да си затворим очите, но той не спря да блъска полицаите. Нямаха друг избор, освен да го арестуват. Страхотен актьор. Много ми хареса във „Въздушен конвой“.
	— Това онзи с Шон Конъри ли беше?
	Директорът вдигна показалец за тишина и посегна към телефонната слушалка, в която каза:
	— Офицер Уейднър в кабинета на директора, офицер Уейднър в кабинета на директора!
	Миг по-късно Портър чу думите му да отекват в интерком системата на затвора.
	— Филмът с Шон Конъри е „Скалата“ — сподели директорът и затвори телефона. Посочи един от празните столове пред бюрото си. — През заведението ни минават доста знаменитости, нали сме купонджийски град. Оставяме ги да пренощуват при нас точно като колежанчетата, които са се поразвихрили, и ги извеждаме навън на следващия ден. Ако няма щети по имущество и никой не е пострадал, няма и нужда да се повдигат обвинения. Ако го правехме за всеки пиян шофьор, който минава през Квартала, затворът щеше да се пръска по шевовете за седмица и да не остане на кого да показват циците си мацките.
	На вратата се почука.
	Портър вдигна глава и веднага позна Винсент Уейднър от снимката. Тъмната му коса беше малко по-дълга от на повечето тъмничари в затвора, стигаше му почти до яката, имаше и късо подстригана козя брадичка. На шията му се виждаше белег — дълъг около два пръста, под основата на брадичката. Портър предположи, че трябва да е отпреди няколко години. Беше назъбен — не професионален разрез, а контузия, нанесена с нож или счупена бутилка. Детективът се сети за белега на крака си, където Бишъп го беше намушкал в бедрото. Веднага го засърбя и той потисна желанието да се почеше.
	Уейднър погледна госта за момент, след което се извърна отново към директора.
	— Добро утро, сър. С какво мога да съм ви полезен?
	Директорът му посочи другия свободен стол и пазачът седна. Направи го бавно. Охраната по затворите винаги се движеше предпазливо, превърташе всички възможни сценарии, преди да се пристъпи към действие — поне така се държаха добрите сред тях. Останалите обикновено получаваха контузии. Като се има предвид белегът, Портър не беше сигурен в коя категория да сложи Уейднър.
	— Това е детектив Сам Портър от Чикагската полиция. Тръгнал е по една следа и помоли за съдействието ни — обясни директорът. Кимна на Портър. — Снимката във вас ли е?
	Детективът я извади от джоба на сакото си и я връчи на пазача. Посочи жената, която вървеше между двамата тъмничари.
	— Познавате ли я?
	Уейднър наклони леко глава надясно.
	— Тази е от празните.
	— Това какво ще рече?
	— Празна страница е. Неразпозната. Джейн Доу номер 2138, струва ми се — Уейднър върна снимката. — За какво става дума?
	Директорът придърпа клавиатурата на компютъра си и започна да пише на нея с двата си показалеца.
	— Джейн Доу 2138. Присъединила се е към нас на 18 януари тази година, преди малко повече от три седмици. Арестувана е, признала се е за виновна и чака процес. Прибрали са я за джебчийство по Бърбън.
	— Предполагам, политиката на залавяне и пускане не се отнася до дребни кражби? — попита Портър.
	Директорът прегледа скрапа.
	— Откраднала е портфейл от някакъв тип от Джърси… о, ама че гадост.
	— Какво?
	— В портфейла е имал петстотин и дванайсет долара. Кражба в размер над петстотин долара в окръг Орлиънс води до обвинения в хулиганство. Ако си е бил купил още един „Ураган“, най-вероятно щяха да обвинят жената само в дребна простъпка и да я пуснат да се прибира у дома. В случая обаче я очаква минимален престой от минимум две години, може и повече, ако това не е първото й провинение.
	— Уха.
	— Аха. Е, ако ще играеш, бъди готов да си платиш цената… — сви рамене директорът Вайна. — Очевидно е имала още три портфейла в себе си. Нито един от документите за самоличност не е нейният, не си е казала и името.
	— А отпечатъците й?
	Вайна поклати глава.
	— Няма ги в системата, нито нашата, нито националната. Открихме един идентификационен белег, татуировка на китката… — той обърна монитора така, че Портър да види изображението.
	Детективът се ококори. Наведе се над бюрото. Татуировката представляваше малка осмица, същата като намерената на китката на Джейкъб Китнър — убит от градски автобус и първоначално смятан за У4М. Бишъп беше белязал и Емъри Конърс със същата татуировка.
	— Трябва да я видя — заяви той.
	Директорът обърна отново монитора си.
	— Ще трябва да получим разрешение. Адвокатът й няма да ни пусне.
	Портър се намръщи:
	— Как е наела адвокат, без да си каже името?
	Уейднър се прокашля.
	— Присъствах на случката. Състоя се при приемането и първоначалния разпит. Тя не каза нито дума от момента на свалянето й от автобуса и през първия час, след като я настанихме в залата за разпити. Просто се взираше в онзи, който се занимаваше с разпита, детектив Дънлийви. И през цялото време стоеше с една такава лепната усмивчица… След около час се наведе през масата и произнесе три думи: _Адвокат Сара Уернър_. След което се облегна на стола, скръсти ръце и пак се усмихна. Не знам как Дънлийви успя да си удържи нервите. Аз, мамка му, не можах… — тъмничарят се усети за ругатнята и погледна директора, който му махна небрежно.
	— Коя е Сара Уернър? Местна ли е? — попита Портър.
	— Ще трябва да попитате Дънлийви.
	Директорът включи високоговорителя на телефона си и набра номер.
	Отсреща дрезгав глас отговори:
	— Да?
	— Дънлийви? Обажда се директор Вайна от затвора. При мен са един детектив от Чикаго и един от пазачите ни. Какво можеш да ми кажеш за онази Джейн Доу отпреди няколко седмици? Представяна от Сара Уернър?
	— О, по дяволите. Пак ли тази гадина? — въздъхна Дънлийви. — Нямам кой знае какво за казване относно престъплението. Спипана е да бърка по чужди джобове. Мъжът каза, че и преди са го пребърквали и има навика да си проверява от време на време портфейла, когато е на обществено място. Жената леко го е бутнала на минаване и той посегнал към портфейла, открил липсата му и я сграбчил за ръката. Крадлата се противопоставила с яростно драскане по лицето му и му се разкрещяла, просто нещо от рода на „Няма да дойда с теб, пусни ме! Няма да ти позволя да ме нараниш пак, дойде ми до гуша!“, това привлякло вниманието на няколко местни момчета, които празнували Хепи ауър в съседния бар. Измъкнали се навън, разделили двамата и се захванали да смачкат от бой онзи тип.
	— Мамка му — възкликна директорът.
	— Счупили му две ребра, избили три зъба и хубаво му насинили физиономията. Можело е и да бъде по-зле, но съпругата му излязла на свой ред, видяла съпруга си в свиването и се разкрещяла… — Дънлийви си пое дъх и продължи. — Писък номер две стигал местните да излязат от режим неучтивост и единият сграбчил малката ни джебчийка, преди да изчезне сред тълпата. Турист видял местният да я хваща, помислил, че има намерение да я нарани, и за малко да се сбие с него, за да му я изскубне. Появили се полицаи и разделили всички участници в схватката, пратили ги по ъглите в белезници, докато разнищят ситуацията… — Детективът прикри телефона и кресна нещо на някого. Портър не разбра какво точно. След секунда Дънлийви продължи. — Нямах честта да се срещна с госпожа Доу, преди да я върнат в щаба и да я настанят в една от залите ни за разпити. Към този момент разговорът определено беше станал монолог. Пообработих я малко, не стигнах изобщо доникъде и после тя изигра номера с адвокатката.
	— Сара Уернър.
	— Аха, тази същата.
	Мъжете се смълчаха. Директорът погледна Портър, който кимна, после погледна към телефона.
	— Благодаря ти, Рик. Ако ни потрябва още нещо, ще ти звънна.
	— Прекрасно, гледай да го направиш.
	Разговорът прекъсна, директорът Вайна натисна копчето за изключване и се облегна отново в креслото си.
	— Трудничко ще е да те вкараме да я видиш. Като цивилен ще трябва да убедиш Джейн Доу да се види с теб и да те вкара в списъка си с посетители. Като детектив няма начин да я посетиш, освен ако адвокатката й не го разреши. И в двата случая в близкото бъдеще ти предстои да прескочиш през доста препятствия.
	Портър се поинтересува:
	— А къде мога да намеря Сара Уернър?


>	41.
>	Лариса

	_Ден трети, 8:53 ч._
	Неоформена тъмнина, малки искрици цвят и прашинки се въртяха във въздуха и танцуваха в полезрението й. Лариса Бийл се претърколи и посегна към завивката си, за да я придърпа над главата.
	Събота.
	Днес нямаше училище.
	Нямаше училище, което значеше, че може да си поспи. Нямаше училище и следователно можеше да се зарови под дебелата завивка и да спи до обяд или дори до по-късно, стига да иска. Майка й беше на работа днес. Къщата беше празна и тиха. След това си спомни, че има час за шофьорски курс. Беше си нагласила алармата. Която скоро щеше да се включи. Дотогава обаче можеше да поспи. Посегна за завивката, но не я напипа.
	Акустиката в стаята й се струваше странна. Непознато електрическо бръмчене, работещи уреди…
	Лариса вече беше ставала.
	Беше излизала от къщи.
	Спомняше си как стига до ъгъла в студа, за да се срещне с инструктора и да се качи в колата.
	Матракът й беше студен и твърд. Постелята вонеше отвратително.
	— Искаш ли малко мляко? Донесох ти мляко.
	Гласът беше мек, колеблив, глас на непознат. Лариса отблъсна съня и насили очите си да се отворят. Когато клепачите й затрепкаха, ужасно тежки и уморени, около тях забуча болка, сякаш някой вършееше и главата й със стик за голф и я стискаше.
	— Може и да е топло, но топлото е хубаво. Харесвам топло мляко.
	Инструкторът я беше инжектирал с нещо. Ама че гадост. Веднага след като Лариса си закопча колана, усети убождане в бедрото и остра болка. Спомни си как погледна надолу, видя иглата, зърна как мъжът натиска буталото на спринцовката.
	И после — нищо.
	Сега се вгледа в мрачното мазе, в спускащите се по стълбите отсреща сенки, от които я делеше телена мрежа.
	Лариса седна и за малко да се прекатури пак по гръб, а пред очите й затанцуваха ярки бели точици, които впоследствие отминаха. Стаята беше тъмна. Единствената светлина вътре идваше от горния край на стълбите.
	— Млякото ще ти помогне да се прочистиш от лекарството. Съжалявам, че се наложи да ти го причиня, но не би дошла с мен иначе.
	Мъжът с черната плетена шапка, инструкторът.
	Лариса се намираше в клетка, телена клетка, завита с мръсно зелено одеяло, направо на бетонния под. Рязко завъртя глава и се огледа. Цистерна за вода, котле, работна маса. До стената при стълбите имаше облегнат стар бял фризер, но трябва да беше развален — не издаваше никакви звуци и капакът му беше отворен и облегнат на стената.
	На пода долу, до фризера, имаше нещо, покрито с бояджийски брезент. Лариса видя под него себе си и как я откриват отдолу…
	— Какво има там? — попита тя с пресипнал глас.
	Мъжът се надигна ядосан от стълбите.
	— Не обръщай внимание. Хич не й обръщай внимание.
	Лариса го чу да пристъпва към нея, като леко влачеше единия си крак. Спря на около метър от клетката и се почеса по плетената шапка. Момичето вече виждаше очите му и тъмните кръгове около тях, и колко бяха хлътнали. Бяха кървясали и с коричка от засъхнали сълзи в очите.
	— Не ме гледай, не така… — той отстъпи назад, сега осветен изотзад от светлината в горния край на стълбите, а лицето му се скри в здрача.
	Лариса се застави да се изправи, мускулите на тялото й бяха слаби и схванати. Мръснозеленото одеяло падна на пода. Якето й го нямаше. Тя скръсти ръце на гърдите си, издърпа ръкавите на пуловера и пъхна длани вътре.
	— Ако ме пуснеш, няма да кажа на никого за случилото се. Ще си остане наша малка тайна… — тя се замисли за танците тази вечер и за Кевин Дю. Нямаше начин да се намира тук, това не беше истинско. — Родителите ми знаят къде съм. Знаят, че имам урок по шофиране. Ако отсъствам твърде дълго, ще ме обявят за изчезнала. Ще се обадят на полицията. Наистина ли го искаш? Ако ме пуснеш, няма да се стигне дотам. Ще забравя всичко станало.
	Това беше лъжа. Баща й бе тръгнал рано за строежа, а майка й планираше да ходи до службата. Обичаше да работи в събота следобед, понеже тогава нямаше никой друг. Родителите й смятаха да ходят и на вечеря заедно, и двамата знаеха, че Лариса ще бъде на танците за Свети Валентин. Когато се върнеха от работа, просто щяха да приемат, че е при приятели и се подготвя — нямаше да я очакват да се върне преди полунощ, че и по-късно. Никой не планираше да я търси. На никого нямаше да липсва.
	— Ти с чисто съзнание и душа ли си?
	Мъжът имаше проблеми с произнасянето на _душа_ и след думата изсумтя странно, сякаш се сърдеше сам на себе си.
	— Не те разбрах.
	Той за момент се наведе напред, усети се и пак се скри в сенките.
	— За да прозреш, трябва да си чиста. За да си чиста, съзнанието и душата ти трябва да са такива… — той заразтрива палец и показалец един в друг, вероятно някакъв нервен тик. — Последната, тя не беше чиста напълно и според мен затова не успя да прозре. При теб ще бъде различно. Убеден съм.
	Лариса пак стрелна с поглед платнището на пода.
	— Колкото по-скоро започнем, толкова по-скоро ще си свободна. Искаш да се освободиш, нали?
	— Да, искам да ме пуснеш.
	— Мога да те освободя, но се боя, че никога не бих те пуснал.
	Лариса прекоси малката си клетка и отиде до вратата, заключена с катинар в горния край и още един в долния. Стисна я с две ръце.
	— Пусни ме, луд шибаняк такъв! Пусни ме веднага!
	Като изключим търкането на двата пръста, инструкторът не помръдваше, сянка на фона на по-тъмните сенки. Облиза сухите си, напукани устни.
	Лариса изпищя.
	Разпищя се колкото се може по-силно, толкова високо, че гърлото я заболя. Взираше се право в очите на похитителя си и пищя до последната глътчица въздух, която побираха дробовете й, а после си пое наново дъх и пак запищя. Когато най-сетне спря, помещението потъна в плътна тишина — не се чуваше нищо, освен бръмченето на електрическите уреди и тихото цъкане на водата.
	— И аз понякога пищя. Става ми по-добре, като се накрещя — сподели мъжът. — Никой не ме чува, теб също няма да те чуят… — Той тръгна към стълбите и спря в подножието им. — Изпий си млякото. Ще имаш нужда от сила. Скоро ще се върна и ще започнем.
	Лариса проследи изкачването му по стълбите и как щадеше десния си крак. Когато стигна до горе, чу затварянето на вратата. Лампата остана да свети.
	Чашата с мляко се намираше в ъгъла на клетката й, точно до вратата. Момичето я вдигна, изля млякото на цимента и уви съда в зеленото одеяло, след което го хвърли на пода и го смачка с крак. След това разгърна завивката и внимателно избра най-острото парче — към десетина сантиметра на дължина. Стисна го с трепереща ръка.
	— Да започваме, шибаняко!


>	42.
>	Клеър

	_Ден трети, 8:59 ч._
	Клеър чу Наш и Клозовски няколко секунди преди да влязат през вратата. Спореха оживено, споменаха името на Нийл Даймънд.
	Тя поклати глава.
	Когато Наш нахлу в командния център, тя го замери с химикалка. Той я хвана насред полет.
	— Какво, по дяволите, Клерче-меченце?
	Клоз се промуши покрай него и се добра до бюрото си.
	— Портър не въведе ли правило да не замерваме другите детективи с разни неща?
	— Портър е отстранен от служба, така че правилото е анулирано и не важи — каза им Клеър. — Намерих нещо. Може да се окаже голямо.
	Наш седна на ръба на заседателната маса.
	— Хубаво, понеже ние ударихме на камък при търговеца на коли. Оказа се, че Ела Рейнолдс изплащала една мазда, без родителите й да знаят. Говорихме и с тримата служители. Брандън Стингър, един от търговците, я позна от снимката ни, но нищо повече. Бил с друг клиент при първото й посещение. Къмбърленд, собственикът, се заел с нея оттам нататък. Никой от тримата не познава Лили Дейвис, освен от новините. Има и механик към автокъщата, Дъглас Фреденбърг, но той не е нашият човек. Вкъщи го чакат съпруга и пет деца. Една игра на покер няма време да организира, да не говорим за многобройни отвличания и убийства. Освен това Къмбърленд го снабди с пълно алиби. Никой от тях не изглежда подходящ кандидат. Поредната задънена улица.
	Клеър беше наредила на бюрото си няколко разпечатки. Вдигна една и подаде листа на Наш.
	— Какво е това?
	— Чети.
	Наш вдигна страницата и прочете на глас:
	— С обич в памет на Флойд Бърнард Рейнолдс, 11 май 1962 г. — 13 февруари 2015 г. Моля присъединете се към нас в понеделник, 16 февруари 2015 г. в 17:00 ч. в католическата църква „Сейнт Гейбриъл ъв дъ Сороуфул Върджин“ за възпоменателна служба в чест на Флойд, който беше любящ съпруг и баща. Поменът ще бъде веднага след това в църковната зала… — Наш свали надолу листа. — Това е некролог за Рейнолдс и какво от това?
	Клеър взе друга разпечатка и я подаде на Клозовски.
	Той я изгледа изпод вежди, но се прокашля.
	— С обич и в памет на Флойд Бърнард Рейнолдс, 11 май 1962 г. — 13 февруари 2015 г. Баща на лъжи, съпруг на смъртта, най-сетне намерил покой сред розите. Стига толкова цветя, ако обичате, пращайте само благословиите си.
	— Доста зловещо — каза Наш.
	— Да, като писан от бивша приятелка… — съгласи се Клозовски и върна листа на Клеър.
	Тя се обърна отново към колегата си.
	— Онзи, който ти прочете, излезе тази сутрин в „Чикаго Екзаминър“. Този… — тя разтърси страницата в ръката си, — е публикуван миналата сряда, преди Рейнолдс да умре, също в „Екзаминър“.
	Наш посегна към листа.
	— Я да го видя…
	Клеър не му обърна внимание и отиде до бялата дъска. Залепи и двете страници под информацията за Флойд Рейнолдс.
	— … или пък недей… — промърмори Наш под носа си.
	Детектив Нортън се върна до бюрото си.
	— Има и още… — тя грабна един лист и зачете на глас: — Доктор Рандал Фредерик Дейвис, съпруг на Грейс Ан Дейвис, баща на Лили Грейс Дейвис, ни напусна със свеж дъх, ухаещ на лавандула и валериан, и започна друсаното си пътуване ръка за ръка със светлината…
	— И в този не преливат слънчеви лъчи и дъги — каза Клоз.
	— Дейвис мъртъв ли е?
	Клеър кимна.
	— Починал е снощи. Получил е тежък удар. Усложнение от падането на кръвното налягане.
	— И са изкарали толкова бързо некролог?
	Клеър се върна до дъската и залепи страницата под името на Рандал Дейвис.
	— Който и да го с публикувал, не го е чакал да умре. Некрологът е излязъл преди четири дни, също в „Екзаминър“.
	— Значи този тип пуска некролози предварително за хората, които възнамерява да убие?
	— Аха.
	— Ами момичетата? — попита Клоз и извади лаптопа от чантата си.
	— Проверих, но не намерих нищо, свързано с дъщерите. Само с бащите им.
	Наш се отправи към белите дъски и огледа разпечатките.
	— Знаем ли кой ги е публикувал?
	— Това е странното в случая.
	— _Това_ ли е странното?
	— Току-що приключих разговора с жената, която се занимава с некролозите в „Чикаго Екзаминър“. Там е от четирийсет и три години, казва, че лично чете всеки некролог, преди да влезе в печат, понеже, цитирам, _простолюдието не уважава граматиката_, и се кълне, че никога не е виждала двете съобщения, появили се миналата седмица. Спомня си това от днес — дори и поправките, които е направила, преди да влезе в печат. Когато й прочетох другите два некролога, тя им се нацупи и заяви, че е щяла да спре и двата. Очевидно некролозите се подават онлайн чрез бланка на сайта на вестника и в тях е пълно с фалшиви съобщения за смърт, основно от деца, които си правят шеги. Честа практика е да не се пускат без проверка. Жената обикновено получава копие от смъртния акт или потвърждава случилото се с погребалната агенция. Има и такса… — Клеър прекоси стаята и седна отново на бюрото си. — Некролозите носят големи пари на вестниците. И в трите случая могат да бъдат удостоверени данните от кредитните карти. Тази, използвана и за двата некролога на Рейнолдс, е една и съща и принадлежи на жена му. Онази, използвана за фалшивия некролог на Рандал Дейвис, е Американ експрес на името на Грейс Дейвис. За фалшивите некролози някой е подал данните онлайн, след това незабавно е хакнал системата и ги е кодирал като одобрени — и така на практика е прескочил тази жена и предпазните мерки на вестника, като ги е пратил за публикация без никаква проверка.
	— Тъкмо гледам кода зад уеб бланката на „Екзаминър“. Системата им записва информация, която потребителят не може да види. Операционната му система, айпи адрес… и още няколко дреболии… — каза Клоз, втренчен в преминаващия на екрана му текст.
	— Жената, с която говорих в „Екзаминър“, ми прати файл с всички подадени некролози за последните трийсет дни. Би трябвало да е в имейла ти — каза му Клеър.
	— Получих го, тъкмо преглеждам и тези данни…
	Наш проучи фалшивия некролог на Рандал Дейвис.
	— Ако този е излязъл преди четири дни, това означава, че е пуснат преди изчезването на Лили Дейвис.
	Клеър кимна.
	— Кой тогава всъщност е бил истинската планирана жертва? Бащата или дъщерята?
	Клеър беше прекарала последните няколко часа в умуване над същия въпрос и нямаше готов отговор.
	— Според мен преследва и двамата, но по различни причини. Дави дъщерите, многократно. Това се повтаря и при двете момичета. Не бърза, съживява ги и повтаря, докато телата им най-накрая откажат — седмици наред при Ела Рейнолдс, няколко дни при Лили Дейвис. Бащите обаче убива по съвсем различни начини, и то бързо, сякаш се е сетил за тях в последния момент.
	— Очевидно не е, щом е пращал некролозите — каза Наш.
	— Добре, не е в последния момент. По-скоро като знак за нещо — каза Клеър. — Онова, което причинява на момичетата, давенето, за него то изпълнява някаква роля…
	— Все едно се опитва да научи нещо.
	— Да, така изглежда — съгласи се Клеър.
	— Значи се фокусира върху момичетата, а бащите са един вид димна завеса?
	Клеър притисна слепоочията си с пръсти.
	— Не, те са нещо повече. Не съм сигурна защо, още не.
	— Бащи, дъщери… това започва да ми звучи точно като У4М — посочи Наш.
	— Удавянето не съвпада, а Бишъп специално се стараеше да не убива родителите. Смяташе, че страдат повече живи след загубата на детето си.
	— Може да е еволюирал… или деволюирал.
	— И защо Бишъп да си сменя метода на действие?
	— Намерих записите — обяви Клоз. — И в трите случая айпи адресите са от домовете на жертвите. Което ще рече, че некролозите или са пратени от съответната къща, или е направено да изглежда така.
	— Може ли да се фалшифицира подобно нещо?
	Клоз побутна с пръст горния ръб на екрана на лаптопа си, потънал в размисъл.
	— Трудничко ще е. Човек всъщност не може да фалшифицира входящото айпи на бланка. Стрингът се записва, след като данните излязат от машината на подателя.
	Клеър го замери с химикалка. Той не я беше видял да я хване. Ставаше все по-бърза. Химикалката отскочи от рамото на Клозовски и падна на пода до бюрото му.
	— Хей! Нямам нищо против да замерваш с разни неща Наш, но трябва да прокарам границата, когато се опиташ да улучиш мен — възмути се Клоз.
	— Говори на английски и ще избегнеш нараняването.
	Той се приведе, остави екрана на лаптопа между себе си и Клеър.
	— За да прати съобщение с техния айпи адрес, заявката трябва да произлиза от къщата им или от рутера им. Има няколко начина да се постигне… — той ги преброи на пръсти. — Първо, хакваш компютъра от отдалечено място. Това е умерено трудно. Извършителят трябва да се сдобие с достъп, като прати малуер*, за да отвори заден прозорец или да намери пробив в операционната система. Ако не си обновяват редовно системата, това улеснява нещата, но все пак е трудна работа, понеже не знаеш дали и кога ще влезеш, докато не опиташ — рисковано е. Второ, хакваш семейния уай-фай. Това е малко по-лесно. Може да стане от улицата пред дома им и изисква само няколко инструмента, които всеки може да свали от мрежата.
	[* Малуер — злонамерен, опасен софтуер, използван от хакерите. — Бел.ред.]
	— Да се промъкнеш толкова близо също ми звучи опасно — намеси се Наш.
	— Той праща тези съобщения, преди да е отвлякъл или наранил членове на семейството. Така че никой няма да е нащрек за него. Може да влезе и излезе за няколко минути, особено ако семейството не си ъпдейтва фърмуера на рутера.
	— Никой не си ъпдейтва фърмуера. Научихме го още в Старбъкс.
	— Именно — кимна Клозовски. — Остава и самият вестник. Това би било вариант номер три. Извършителят ще трябва да подаде обява чрез уеб бланката, след това да хакне данните, съхранявани в сървърите на вестника. Щом влезе там, ще трябва да смени ай пи адресите. Това би било най-трудният начин. Ако бях на негово място, щях да се захвана с уай-фая.
	— Това би ли оставило някаква следа? Каквато намери в Старбъкс? — поинтересува се Наш.
	Клоз кимна отново.
	— Вестникът не записва мак адресите в данните си, но рутерите на всяко място го правят. Само ми трябва достъп.
	— Трябва ли да влизаш в къщите? — попита Клеър. — Предвид всичко, което се случва на съпругите…
	— Мога да го направя и от улицата, също като извършителя. Няма нужда да тревожим семействата.
	Наш се обади:
	— Списъкът, който вестникът е пратил, е за всички подадени некролози, нали? Можем ли да проверим имената? Да търсим такива на хора без смъртен акт? Може да извадим късмет и да намерим следващата жертва, преди да нанесе удара си.

	— Ще бъде трудничко без номерата на социалната осигуровка или нещо конкретно, по което да зачеркваме хората, но мога да се пробвам — прие Клозовски.
	Клеър прочете задачите на бялата дъска.
	— Да си имал напредък със съставянето на списък на соленоводните плувни басейни в района?
	— Ако кажа да, ще обещаеш ли да спреш да ме замериш с разни неща?
	— Не.
	— Ама че зла жена си! — възмути се Клоз. — Пратих ти файл. Би трябвало да го виждаш във входящата си поща. Можем да отпишем соленоводните басейни. Водата, която Айзли е намерил в дробовете на момичетата, е с прекалено високо съдържание на сол. Басейните се поддържат при около три хиляди частици на милион, а водата, която търсим, има трийсет и пет хиляди, като океанската. Като имах това сведение наум, намерих единайсет магазина, които продават соленоводни риби и всичко за тях. Пратих ти и този списък.
	Клеър се надигна иззад бюрото си и обнови дъската.
	— Добре, първата ми работа ще е да ги проверя. Вие двамата наминете покрай къщите на жертвите и измъкнете каквото ни трябва от рутерите им. След това се събираме на съвещание.
	— Сам щеше да ме кара да взема заповед за данните от рутерите — обади се Клоз.
	Клеър прицели нова химикалка, готова за хвърляне.
	— Ще се престоря, че просто не си го казал на глас.
C>
#	Дъска с улики

#	ЕЛА РЕЙНОЛДС (15-годишна)

	Обявена за изчезнала — 22.01.
	Открита — 12.02. в Джаксън Парк, езерото.
	Водата замръзнала от 2.01. (20 дни преди изчезването й).
	Последно видяна — да слиза от рейса на Логан Скуеър (2 пресечки от вкъщи, 30 км от Джаксън Парк).
	Последно видяна с черно палто.
	Удавена в солена вода (намерена в прясна).
	Намерена облечена в дрехите на Лили Дейвис.
	Четири минути пеша от спирката до тях.
	Често ходи в Старбъкс на „Кеджи“.
	Седем минути пеша до тях.

#	ЛИЛИ ДЕЙВИС (17-годишна)

	Родители — д-р Рандал Дейвис и Грейс Дейвис.
	Най-добра приятелка — Гейбриъл Дийгън.
	Посещава Академия Уилкокс (частна), не е влязла в час на 12.02.
	Последно видяна да тръгва за училище (пеша) сутринта на 12.02 в 7:15 ч.
	Облечена в червена парка с качулка „Перо“, бяла шапка, бели ръкавици, тъмни джинси и розови маратонки (всички намерени на Ела Рейнолдс).
	Най-вероятно отвлечена сутринта на 12.02. (по път за училище).
	Малък времеви прозорец — 35 минути (тръгва за училище 7:15, часовете започват 7:50).
	Училището само на 4 пресечки от тях.
	Не е обявена за изчезнала до полунощ (сутринта на 13.02).
	Родителите мислят, че е отишла на работа (арт галерия) веднага след училище (и там не е била)
	Намерена в дрехите на Ела Рейнолдс.
	Удавяна и възкресявана множество пъти — в солена вода.

#	ФЛОЙД РЕЙНОЛДС

	Съпруга: Лийан Рейнолдс.
	Застрахователен агент — работи за „Юнимед Америка Хелткеър“.
	Няма дългове? Според жената. Хосман проверява.
	Удушен с тънка тел (пиано?) пред собствения си дом (в кола).
	Труп, скрит в снежен човек.
	Баща на Ела Рейнолдс.

#	РАНДАЛ ДЕЙВИС

	Доктор в болница „Джон Х. Строджър Джуниър“.
	Баща на Лили Дейвис.
	Съпруга — Грейс Дейвис.
	Свръхдоза — лизиноприл (лекарство за кръвно налягане).

#	ИЗВЪРШИТЕЛ

	Може би кара сив пикап, натоварен с цистерна с вода: Тойота тундра от 2011 г.
	Може би работи с плувни басейни (почистване или обслужване).
	Намерен отпечатък 45 размер от гумена подметка — отзад на шофьорска седалка в кола Рейнолдс (лексус LS). Използвана за опора?

#	ЗАДАЧИ

	Камера от Старбъкс (1-дневен цикъл?) — Клоз.
	Компютър, телефон, имейл на Ела — Клоз.
	Социални мрежи, телефонни обаждания, имейл (телефон и компютър) на Лили — Клоз.
	Увеличаване образа на възможен извършител на влизане в парка — Клоз.
	Развинтена камера в парка? Да се провери за стари записи — Клоз.
	Марка и модел на пикапа от записа? — Клоз.
	Клеър и Софи минават маршрута на Лили до училище и говорят с Гейбриъл Дийгън.
	Клеър и Софи посещават галерията (управител — госпожа Едуинс).
	Съставяне на списък със соленоводни басейни около Чикаго чрез Строителния надзор — Клоз.
	Проверка на местни аквариуми и складове за снабдяването им — Клеър.
	Хосман да провери дълговете на сем. Рейнолдс.
C$


>	43.
>	Пул

	_Ден трети, 9:23 ч._
	Пул стоеше в средата на стаята, дадена им в управлението на Чикагската полиция, и се взираше в стената.
	Агентите от полевия офис в Чикаго бяха прекарали нощта във възстановяване на стената с данните от апартамента на Портър с помощта на снимките, направени на място.
	Детективът беше подходил извънредно старателно. На Пул не му отне много време да проследи значението на всеки цветен маркер. С червено бяха отбелязани появите на Бишъп, със синьо — местоположението на журналиста или подвижната станция на местна медия, докладвала за това, и с жълто — домовете на всички, изчезнали или убити по метод, сходен с тези, използвани от У4М.
	В Джаксън Парк имаше жълт маркер при езерото, където бе намерено тялото на Ела Рейнолдс. Портър настояваше, че Бишъп няма нищо общо с изчезването или смъртта й, но все пак бе изпитал желание да я отбележи на картата, а след това се опита да махне топлийката. Пул счете това за интересно. Знаеше за поне още три убийства в Чикаго през последните три месеца и те не бяха отбелязани на хартата на Портър, защо тогава това на Ела Рейнолдс?
	Нямаше топлийка за Лили Дейвис. Съществуваше, разбира се, сериозна вероятност Портър да е имал намерение да я сложи и така и да не с успял.
	Пул не беше виждал собствения си апартамент от два дни. Знаеше, че съпругата на Портър е починала наскоро. Детективът спокойно можеше да не се е прибирал между момента на изчезването и преди ФБР да изземе данните.
	Но все пак.
	Той се отправи към новата бяла дъска, приватизирана от нечий друг кабинет в сградата. Не беше питал откъде. В горния ляв ъгъл написа името: ЛИБИ МАКИНЛИ, добави полицейската й снимка, многобройни снимки от местопрестъплението в дома й и бележките си.
C>
	Вързана за леглото.
	Пръстите на ръцете и краката отрязани.
	Ухо, очи и език премахнати.
	Многобройни порязвания — мъчение.
	Отмъщение.
	Фалшива самоличност (шоф. книжка/паспорт на Кейлин Селки).
	45 кал.
C$
	Бяха пуснали за проверка името, Кейлин Селки, и научиха, че става дума за седемгодишно дете, убито преди 24 години в Уудсток, Илинойс. Ако беше оживяла, сега щеше да е един месец по-малка от Либи Макинли. Различните документи, които откриха, не бяха фалшиви, а съвсем истински, държавни. Което ще рече, че Макинли някак се беше сдобила с копие от акта за раждане на Селки и картата й за социално осигуряване и ги беше използвала да получи паспорт, а след това с помощта на трите беше кандидатствала и получила шофьорска книжка под чуждо име. Това беше процес, които е отнел доста време, но вероятно лесно го беше научила в затвора. Пул предположи, че може дори да е поработила по въпроса зад решетките, за което обаче щеше да й трябва помощ. Тя беше имала достъп до компютри и интернет, така че търсенето щеше да е възможно, но някой отвън трябваше да е написал писмата и да ги е пратил.
	Под информацията за Либи Макинли последният изброен предмет беше кичурът руса коса. Агентът драсна черта от текста към снимката на косата, залепена в горния край на следващата колона. Надявал се беше криминалистите да намерят ДНК, в корена на някой от космите, но случаят не беше такъв. Спретнатият кичур беше отрязан от главата на собственика си, не откъснат. Нямаше идентифицираща информация. Анализът на косата разкри, че собственикът е пристрастен пушач както на тютюн, така и на марихуана. Освен това по времето на растежа на този конкретен кичур човекът беше вземал ксанакс, много разпространено лекарство за нерви. Не можеше да се определи дали косата е мъжка или женска. Лабораторията оценяваше възрастта й на около двайсет години. Побързаха да посочат, че това означава, че самият кичур е на двайсет години. Нямаше как да определят възрастта на човека, от когото е отрязан. Свален бил от нечия глава преди петнайсет до двайсет години, това беше заключението. Двете черни ластичета, които придържаха кичура в двата края, се оказаха най-обикновени, изработени от компания, наречена „Гууди“, и можеха да се купят във всички дрогерии и магазини.
	— Къде искаш да го сложа?
	Пул се обърна и откри Дийнър с голям бял кашон за папки в ръце — кутията с документи, открити от детективите Наш и Нортън в апартамента на Ла Сал, подреден от Бишъп преди четири месеца.
	— Остави го на онази маса.
	Дийнър стовари кашона със силно издумкване.
	— Всичко тук е индексирано и заснето. Можеш да го разгледаш на таблета си. За какво са ти оригиналите?
	— Прегледът на снимките не ми върши работа. Имам нужда от по-осезателен стимул.
	— Аха, ами тогава по-добре се захващай бързичко. Хърлес каза, че си губиш времето да ровиш в това тук. Иска да говорим със съседите на Макинли и надзорника й.
	— Защо не го свършиш ти?
	— Така ли?
	Пул кимна.
	— Започни с униформените ченгета. Те вече са говорили с повечето съседи. Прегледай за онези, които са около къщата й. Обадих се на нейния надзорник. Веднага щом успея да си уредя среща, ще ти звънна и ще се видим при него.
	Дийнър мразеше да седи заключен в службата и Пул си знаеше, че ще се хване за възможността да излезе навън по работа, дори в това време. Знаеше също, че разговорите със съседите нямаше да доведат до нищо. Не му пукаше. Просто искаше Дийнър да не му диша във врата.
	Колегата му се насочи право към вратата и си взе палтото от облегалката на единия стол.
	— Хърлес сигурно ще се върне от полевия офис до час. За теб ще е по-добре да не си вече тук, преди да се е появил.
	Пул му кимна отново набързо и се върна към кашона. Не се притесняваше от Хърлес.
	Започна да вади опакованите папки хартия и да ги слага на масата в спретнати купчини.


>	44.
>	Портър

	_Ден трети, 9:33 ч._
	— Трябва да ти кажа, че като за човек на почивка правиш всичко наопаки — сподели Хършел Кристман от предната седалка на таксито си. Повечето туристи дори не стъпват в тази част на града, а когато го направят, изнизват се на бегом. По-добре да се сблъскат с вуду кралиците и наркопласьорите но брега, отколкото е гангстерите тука наоколо. Хората в тези квартали са толкова бедни, че ядат мюслито си с вилица, за да пестят от млякото. А за да заминат някъде, хващат автобуса.
	Портър се усмихна за първи път от два дни насам. На пръв поглед кварталът не изглеждаше толкова зле. Бяха паркирали пред поредица превърнати в офиси южняшки „дълги“ къщи по протежение на Саут Броуд авеню, повечето — сходни с тези, разположени на Калифорния авеню в Чикаго, близо до общинския затвор „Кук“ — кантори за гаранционни документи, адвокатски офиси, будки за осребряване на чекове. В Чикаго по тях имаше графити на стените и решетки на прозорците. Тук всеки офис скриваше грозотата зад късче нюорлиънски чар — ярка цветна боя и интересни архитектурни орнаменти; например гаранционните книжа в съседство имаха веранда с два люлеещи се стола, сложени до масичка за кафе, готова за сутрешната лимонада. Таксито беше паркирано пред къща в бяло и зелено, с малка табелка на вратата, която гласеше „Сара Уернър, адвокат“.
	— Може доста да почакаме — предположи Хършел.
	— Нямам нищо против.
	Шофьорът сви рамене.
	— Ти кихаш парите. Как ти се стори Травелърс Вест?
	Предишната нощ Портър така и не успя да реши кое щеше да е по-зле: да спи под чаршафите в леглото в хотела си или да се просне върху тях. Навярно Рейгън още е бил президент последния път, когато през стаята му бяха минавали чистачки. Прекара нощта в дървеното кресло с висока облегалка, с крака, качени на бюрото — по-добре беше да не ги цапа на пода.
	— Прекрасно беше. Досущ като у дома.
	Хършел се засмя.
	— Казах ти, че хотелът е абсолютна дупка.
	От другата страна на улицата някакъв мъж излезе измежду къщите, стигна до тротоара и си смъкна панталоните. Портър не успя да откъсне поглед от него, докато уринираше и си свирукаше мелодия, която той не разпозна, после си вдигна ципа и се прибра обратно между сградите, лепнал длан на устата си да прикрие широка прозявка. В сумрачната тъма там отзад Портър зърна да се мотаят поне още трима души, имаше и някакъв тип, лепиш на намачкан спален чувал. До цистерната беше облегнат голям кашон от велпапе. Една от сенките се пъхна вътре.
	— Тоя не е оттук, да знаеш — обади се Хършел.
	— Така ли?
	— Ние, от Ню Орлиънс, може да не сме богати, но уважаваме града, дори мръсните му части. Той си е магическо място… — Шофьорът кимна към отсрещния тротоар. — Хора като този не са родени в Луизиана. Сигурно е турист, който минава оттук и може би е заседнал на път за другаде. Градът ги прогонва такива, направо ги изритва. Тез като него нямат място тук.
	— Каза ми, че това е лошата част от града и не бива да идвам тук.
	Хършел махна с ръка.
	— Не частта от града е лоша. Нали няма да си гръмнеш кучето, защото е завъдило бълхи? Тази част от кучето случайно има повече бълхи от другите, нищо повече.
	До тях елегантно паркира черно беемве със затъмнени прозорци.
	— Това е адвокатска кола, със завързани очи ги познавам — коментира таксиджията.
	Портър проследи отварянето на вратата откъм шофьора. От колата слезе жена с кестенява коса до раменете и твърде големи за лицето й слънчеви очила, озърна се и заключи. Тръгна към кантората.
	Детективът се наведе към предната седалка.
	— Колко ти дължа?
	Хършел погледна в огледалото.
	— Шестнайсет и седемдесет и пет.
	Портър му даде двайсетачка и не взе рестото.
	— Искаш ли да те изчакам?
	Детективът проследи как жената отключва предната врата на кантората и влиза вътре. Затвори вратата. Връчи на шофьора още една десетачка.
	— Чакай пет минути, ако не се върна дотогава, спокойно си тръгвай. Ще ти се обадя, ако ми потрябваш.
	Хършел взе парите и ги пусна в джоба на ризата си.
	— Тази твоя мацка трябва да е специална, че да си създаваш чак толкова проблеми. Повечето мъже предпочитат да продължат напред, вместо да се занимават с такива работи. Надявам се тя осъзнава какъв страхотен мъж си е намерила и ще си го спомни, като излезе.
	Портър слезе от таксито и потупа покрива, преди да се обърне и да се упъти по стълбите към кантората.
	Когато отвори вратата и влезе вътре, от дълбините на къщата зазвъни аларма. Климатикът го удари като юмрук. Не беше осъзнал колко горещо и влажно е отвън дори в този ранен час.
	— Седнете и се настанете удобно. Веднага идвам — обади се от задната част на къщата женски глас. — Току-що пристигнах и съм сложила да запаря чай. Безполезна съм без кофеин.
	Кантората не беше особено голяма, може би три на четири метра. Макар да бе направен опит къщата да се обнови, Портър все пак остана с впечатлението, че стои в антрето на стар дом, а не в адвокатска кантора. Таваните бяха високи и обрамчени с гипсови орнаменти, а в средата имаше сложни шарки с тънки вълнички. Стените бяха покрити с ламперия. До големия панорамен прозорец отдясно имаше камина, както и малък диван с две кресла пред нея. До стената отляво стояха вградени лавици с книги и списания, на вид стари като къщата. В дъното на помещението се намираха антично дървено бюро и още два стола и трите отрупани с купчини книги и хартия. Разположена в дъното врата водеше към ярко осветен коридор. Портър си представи мислено къщата, каквато е била навремето — дневната тук отпред, кухнята и не така официалната семейна стая от задната страна. Чуваше крясъци на деца, които се чуват от единия край на къщата до другия, призрачни гласове от изгубено минало.
	— Не се притеснявайте и си разчистете стол до бюрото ми. Книжата просто сложете на пода — подвикна адвокатката от задната стая. — Съжалявам, не очаквах посетители днес.
	Имаше втори етаж. Познаваше се отвън.
	Детективът се зачуди дали допълнителното пространство в някакъв момент е било превърнато в апартамент и дали Сара Уернър не само работи, но и живее тук. Както и фасадата на някогашната къща, станала кантора, това място изглеждаше различно от бордеите отвън, убежище в тъмния облак, надвиснал над тази част на града, пространство, застинало във времето и изгубило връзка със случващото се зад дебелите врати и тухлените стени.
	Портър отиде до бюрото, вдигна купчината документи от единия стол, остави я върху тази на другия и седна.
	На стената до бюрото висяха няколко рамкирани дипломи. Г-жа Уернър беше взела бакалавърска степен в Пен Стейт и дипломата си по право от Правната катедра в Пенсилванския университет във Филаделфия през 1998 г. Портър не беше ходил в колеж. Постъпи в полицията малко след гимназия. Все се канеше да вземе степен по наказателно право, но след като говори с няколко полицаи, бързо стана ясно, че такава диплома няма да му помогне с нищо и само ще го вкара в дългове. Ако искаше да напредне в ролята на детектив от полицията, може би щяха да са му от полза допълнителни колежански точки, но той нямаше амбиции, поначало не хранеше такива. Хората, които работеха над него, носеха огромен товар от стрес на гърба си и прекарваха дните си зад бюро, в притеснения за бюджети и персонал. Неговият ум изискваше предизвикателствата, пожънати от работата на терен.
	— Много се извинявам, че се наложи да ме чакате.
	Портър се извърна и видя в коридора зад бюрото да стои жена е по една димяща чаша чай в двете ръце.
	— Донесох и за вас — обясни тя. — Предположих, че ще е нелюбезно иначе, а и предпочитам да не го пия сама… — при тези думи в кафявите й очи блеснаха искрици, намек за лукаво кокетство. — О, забравих да питам дали искате мляко или захар?
	Портър посегна към чашата.
	— Така е чудесен, благодаря ви.
	Адвокатката имаше лек акцент, внимателно изчистен и премахнат, но все още доловим. Не говореше като местните, като южняците.
	Сара Уернър се усмихна, връчи на детектива неговата чаша и елегантно се настани в креслото зад бюрото, където с две ръце поднесе своята към устните си. Носеше тъмносива права пола с черни чорапи, изпънати по отлично оформените крака — нещо, което Портър гузно отбеляза, преди те да изчезнат под бюрото. Погледна пак към дипломите на стената и пресметна. Ако адвокатката беше влязла веднага в колежа, значи сега трябваше да е към четиридесет и петте, около десетилетие по-млада от него. Никога не би се досетил. Ако се натъкнеше на нея на улицата, щеше да предположи, че е най-много на трийсет и пет-шест. Като изключим съвсем леките бръчици в ъгълчетата на очите й, кожата й беше безупречна. Кестенявата й, леко чуплива коса стигаше до раменете. Детективът надушваше и лек аромат на люляк.
	— Предполагам следва да попитам кой сте вие — каза адвокатката с усмивка.
	Портър се взе в ръце и се върна в действителността.
	— Съжалявам, последните няколко дни бяха доста объркани… — той й подаде една от визитките си. — Аз съм детектив Сам Портър от Чикагската полиция.
	Адвокатката проучи внимателно визитката, след това я остави на ръба на бюрото си.
	— Убиецът „Четирите маймуни“, а?
	— Знаете ли за случая?
	Тя постави визитката му върху купчинката близо до телефона си.
	— Аз съм криминален адвокат, детектив. Ще ви призная, увлечението ми по престъпните умове граничи с манията. Следя всички високопрофилни случаи колкото се може по-внимателно. Как мога да ви помогна? Смятате ли, че по някакъв начин се е озовал в Ню Орлиънс?
	Портър отпи от чая си и остави чашата на бюрото.
	— Онова, което ще ви покажа, трябва да си остане между нас. Не можете да го обсъждате с никого, нали разбирате? Не сме обявили публично находката и не мога да рискувам информацията да излезе наяве сега.
	— Разбира се.
	Портър бръкна в джоба на якето си и извади снимката, остави я на бюрото и я обърна така, че адвокатката да може да я разгледа по-добре.
	Сара още известно време не свали поглед от него, после се наведе към снимката.
	— Това не е ли…
	— Вашата клиентка, да. Така смятам.
	— Какво общо има тя с Убиеца „Четирите маймуни“?
	Портър обърна снимката и показа на адвокатката бележката на гърба.
	— Смятам, че я открих. Б. — прочете Сара на глас. Намръщи се и пак се обърна към детектива. — Не разбрах връзката. Кого е намерил?
	— Това е почеркът на Ансън Бишъп. Той смята, че клиентката ви е неговата майка.
	Изражението на Сара дори не трепна.
	— А вие какво мислите?
	Портър сви рамене.
	— Не знам какво да мисля. В този момент просто проследявам уликата. Какво можете да ми разкажете за нея?
	Сара плъзна снимката обратно към него и извади картонена папка от пачката с документи от дясната си страна. Отвори я и разкри снимка от полицейско досие, прикрепена към лявата корица, и няколко листа, защипани за дясната.
	— Джейн Доу номер 2138. Като изключим това название и списъка с обвинения, не знам нищо за нея. Срещала съм я два пъти и не ми е казала нито дума.
	— Дори и на вас не е?
	— Дори и на мен.
	— Директорската канцелария ме уведоми, че е поискала вас по име. Единствено вашето име е изрекла и нито дума повече.
	Беше ред на Сара да свие рамене.
	— Нямам ни най-малка идея защо. Не знам дори откъде е научила името ми. Пускам доста обяви на локално ниво, така че най-вероятно е видяла някоя моя визитка или брошура. Може да е чула, че поемам случаи про боно. Или ме е избрала наслуки от телефонния указател, кой знае. Първия път, когато се срещнах с нея, й обясних, че може свободно да говори пред мен. Нищо от споделеното няма да бъде предадено или разказано на друг. Изнесох й цялата лекция за тайната между адвоката и клиента му. Седяхме повече от трийсет минути и тя само ме зяпаше… — Сара отпи отново от чая си, после продължи. — Втория път, когато ходих там, разгледах обвиненията й, обясних й колко са сериозни. Тя пак нищо не каза. Подписа обаче документите, с които ставам неин законен представител — сигурна съм, че разбира какво й казвам. Знам, че може да чете, просто отказва да говори.
	— Излизала ли е пред съда?
	Сара подбели очи.
	— Само какъв шибан цирк беше делото. Съдия Кобрик се е сблъсквал с какво ли не наоколо и не си пада по игричките. Заплаши, че ще запише „пледирала виновна“, когато тя не проговори на изслушването. Убедих го да ми даде двуседмично отлагане. Ще трябва да се изправим пред съда на деветнайсети февруари, което ми оставя по-малко от седмица да се разбера с нея. Днес отивам в затвора и ако тя не иска да говори с мен, може би ще повикам психолог на консултация.
	— Мога да я накарам да проговори.
	Сара си допи чая и бавно завъртя чашата между меките си, добре поддържани пръсти.
	— И какво тогава? Ще я обвините за нещо от Чикаго? Не съм сигурна, че това е в интерес на клиентката ми.
	— Тръгнал съм по дирите на сина й, не нейните.
	— Какво ви кара да мислите, че тя знае къде да го откриете? Дори ако знае, защо според вас ще ви каже? Знам само един инстинкт, по-силен от този на самосъхранението, и това е майчиният инстинкт за защита на поколението.
	— Мога да я накарам да говори. Мога да ви помогна — наведе се към бюрото Портър. — Моля ви, позволете ми да се видя с нея!
	Адвокатката се усмихна, затвори папката и накрая кимна.
	— Ами добре.


>	45.
>	Лариса

	_Ден трети, 10:06 ч._
	Лариса упорито се взираше през стаята към покривалото пред фризера и купчината под него. Инструкторът беше казал, че там е _последната_. Лариса знаеше, че говори за друго момиче. Беше правил същото и преди. Беше прекалено подготвен, твърде систематичен, за да бъде това първият му път.
	Тя стискаше парчето чаша в ръката си прекалено силно и вече успя да се пореже два пъти. Нищо сериозно, но стигаше да си пусне кръв. Обърса длан в джинсите си и си стисна ръката, докато налягането затвори раната и кървенето спре. След това пак хвана стъклото и се застави да не го стиска. С всяка отминаваща секунда обаче хватката й се стягаше и тя се вкопчваше в него, притискаше пръсти в острия като бръснач ръб на стъклото, докато не усети отново топлината на кръвта. Този път не се опита да спре потока. Вместо това се съсредоточи върху болката. Болката пробуждаше сетивата й, поставяше я нащрек, помагаше й да се концентрира в обстановката около себе си.
	Тя провери всеки сантиметър от клетката.
	Металната рамка беше завинтена за бетона и отгоре нямаше достатъчно свободно пространство да се покатери и да се прехвърли, само около два пръста процеп. Катинарите на вратата бяха много здрави, с щампован отпред надпис „Мастър“. Бяха обли, предназначени да се попречи на срязването им с ножици за ламарина, не че Лариса разполагаше с такъв инструмент. Ако имаше топлийка или кламер, би могла до опита да ги отвори, но и такова нещо не й се намираше.
	Мобилният й телефон липсваше. Без съмнение похитителят беше взел айфона и го беше счупил. Дори тя знаеше, че полицията може да го проследи по сигнала.
	От горния етаж се разнесе силен писък.
	Гласът беше мъжки.
	Лариса за малко да изпусне парчето стъкло, сега хлъзгаво в дланта й.
	Инструкторът прозвуча така, сякаш изпитва силна болка.
	Писъците продължиха около минута и заглъхнаха, преминаха от вой в приглушени ридания, после настъпи тишина.
	Да не би някой да беше дошъл да я спаси?
	Лариса затвори очи, опита се да се съсредоточи върху слуха си и да чуе какво точно се случва горе.
	Къщата потъна отново в тишина, нищо, освен цъкането на нагревателя и от време на време изпукване на старата постройка.
	— Помощ! Тук долу съм!
	Собственият й вик й прозвуча слаб и тих на фона на стената от тишина.
	Тя чу дръжката на вратата в горния край на стълбите. Първо се разтресе, после вратата се отвори, стори й се, че някой я отваря широко.
	Светлина отгоре преля до долния край на стълбите и протегна ярки пръсти към подножието им, но там сенките от мазето ги отблъснаха.
	Лариса стисна парчето стъкло, а кръвта се стичаше по ръката й и капеше на земята в краката й.
	Стъпки по стъпалата.
	Тя се напрегна.
	При вида на инструктора, който заобиколи ъгъла и втренчи в нея сивите си очи, Лариса се застави да не отклонява поглед. Взираше се сурово в него, стиснала зъби. С пръсти избута парчето стъкло по-навътре в шепата си и го скри. Притисна ръка до панталона си, за да не види той кръвта. Щеше да го докопа в мига, когато отвори вратата. Щеше да се хвърли срещу него и да забие стъклото право в шията му и да го завърти, за да е сигурна в успеха.
	Той носеше нещо в ръце. Когато се приближи, Лариса осъзна, че държи спретнато сгъната купчина дрехи. Остави я на пода близо до вратата.
	— Имам дъщеря на твоята възраст. Това са дрехите й.
	Лариса погледна към купчината. Черен клин, чорапи, бельо и червен пуловер. Пуловерът изглеждаше стар, износен, цветът беше избелял.
	— Харесват ли ти?
	Момичето не отговори.
	— Ще си ги облечеш, когато приключим.
	— Имаш дъщеря, така ли?
	Лицето на инструктора остана безизразно.
	— Ще й кажа, че ти харесват. Ще се радва да го чуе.
	— Къде е тя? Знае ли, че съм тук? — Лариса отстъпи крачка назад. — _Помощ! Баща ти е луда откачалка! Помощ!_
	Той сведе поглед към мястото, на което се бе намирала чашата мляко.
	— Тя не слиза тук долу. Мазето не й харесва.
	С ъгълчето на окото си Лариса зърна бояджийското платнище. Отклони очи. Не биваше да го гледа. Не трябваше да пада духом.
	Похитителят й се взираше в мястото на чашата за мляко, а после забеляза и локвата мляко в дъното на клетката й, отчасти попита с одеялото.
	— Около половината момичета чупят стъклото и се опитват да ме наранят. Другата половина не го правят. Той ми каза, че ти си боец. Боец ще рече, че си силна. Силата е добър признак… — Инструкторът побутна купчината дрехи с обувка. — Ще ги облечеш, когато сме готови. Тогава ще си хубава. Ще се чувстваш красавица. Това е любимият й пуловер. Отпред има пони, виждаш ли?
	Той разгъна пуловера и го вдигна.
	— Когато приключим с какво? — въпросът й се изплъзна, преди Лариса да осъзнае, че е заговорила, и й се прииска да си вземе думите обратно. Не желаеше да чува отговора.
	Инструкторът продължи да държи пуловера, без изобщо да й обърне внимание. Гледаше понито отпред, усмихна се, после внимателно сгъна дрехата и я постави върху купчината.
	— Трябва да се съблечеш.
	Лариса полека поклати глава и стисна стъклото още по-здраво. Отстъпи в дъното на клетката.
	— Не. Няма да стане.
	Мъжът съвсем леко отвори уста, сякаш дишаше през нея, а не през носа си. Плъзна език напред, облиза напуканите си устни и пак го прибра. Извади от задния си джоб електрошок, вдигна малкото устройство и натисна спусъка. Между двете връхчета затанцува светкавица.
	— Ще оставиш на цимента парчето стъкло, което държиш, и ще се съблечеш, за да започнем. Тогава ще видиш. А прозреш ли веднъж, всичко ще бъде наред.
	Лариса за малко да се подхлъзне на останките от млякото. Порязването в ръката й се отвори по-дълбоко при стягането на хватката. На пода закапа кръв.
	Инструкторът се ококори.
	— Не се самонаранявай! Хвърли стъклото!
	Той извади връзка ключове от джоба си и започна да се мъчи с катинарите.
	Лариса поднесе парчето стъкло към шията си и го притисна към плътта.
	— Спри, иначе ще се порежа. Ще си прережа гърлото. Бог да ми е на помощ, ще го направя! — Тя се постара да говори спокойно и стегнато, да звучи, сякаш контролира ситуацията, но вместо това инструкциите се изсипаха пискливи, задавени от напиращите сълзи.
	Отстъпи още по-навътре в клетката, подхлъзна се на завивката и се блъсна в задната стена. Със свободната си ръка се опита да намери опора, но вместо това попадна на останките от стъклата, малките парчета се врязаха в дланта й на дузина места.
	Инструкторът беше успял да свали първия катинар и работеше върху втория.
	Дъхът на Лариса заседна в гърлото й. Не успяваше да си поеме достатъчно въздух. Втренчи се в този мъж, в това чудовище! Вторият катинар щракна. Той го изскубна от вратата и го захвърли настрани, влезе в клетката и тръгна към пленничката си. Настъпи ръката й, онази със стъклото в нея, прикова я към бетона и същевременно замахна с електрошока.
	С другата си ръка Лариса напипа шепа стъкла на бетона — малки диаманти стъкло — награби колкото можа повече и без да се замисли дори, ги натъпка в устата си и преглътна. Пет, десет, двайсет, не знаете колко са. Мислеше си, че ще боли, докато слизат надолу в гърлото й, но нямаше нищо подобно — беше като да преглътнеш капсула или кубчета лед.
	Инструкторът се пребори да й вземе голямото парче стъкло. Захвърли самоделното й оръжие през вратата на клетката, а при удара в цимента то се разби на няколко отломки. Докато отлепи другата ръка на Лариса от устата й, беше твърде късно. Тя преглътна. Той я блъсна назад в стената, захвърли я като ненужна парцалена кукла, а от гърлото му изригна писък, по-силен от всичко, което тя би могла да издаде. Пищя близо цяла минута, преди най-накрая да излезе заднешком от клетката и да сложи катинарите на място.
	— Какво направи? — изръмжа.
	Лариса усети съвсем лека болка в стомаха си, нищо повече от убождане с топлийка.


>	46.
>	Наш

	_Ден трети, 10:07 ч._
	— Защо, по дяволите, още са тук?
	Наш намали скоростта и паркира шевито на около две пресечки от къщата на Дейвис. Отсреща бяха паркирани два новинарски буса. Единият беше опънал голямата си антена към небето. Нямаше следа от репортери или оператори. Най-вероятно си седяха по превозните средства и се криеха от студа.
	— Трябва да се приближим — заяви седналият до Наш Клоз, буквално залепил нос за екрана на лаптопа си. — Не виждам уай-фая им оттук.
	Наш не беше сигурен дали има смисъл. Когато Клозовски се включи в уай-фая при дома на Рейнолдс, откриха, че логовете на рутера са били изтрити. След изпращането на некролозите извършителят беше изчистил всички записи.
	— По дяволите — Наш изкара колата на улицата, подмина бусовете и паркира пред първия.
	Клоз се засмя.
	— Какво му е смешното?
	— Кръстили са си мрежата „Разузнавателна точка на ФБР“. Всеки, който прихваща местните сигнали, ще си помисли, че ФБР е спряло някъде наблизо.
	— Това май не плаши особено медиите.
	— Повечето хора използват фамилията си или името на улицата, което е малко тъпо. Защо да казваш на лошите момчета кой уай-фай на кого принадлежи? Все едно да си пишеш адреса на ключодържателя…
	Наш огледа новинарския бус, паркиран зад тях. Задната врата се отвори в момента на спирането им.
	— Имаме около трийсет секунди, преди акулите да ни връхлетят.
	— Това ще се окаже проблем.
	— Защо?
	— Разполагам с марката и модел на рутера им, но, изглежда, са променили паролата, когато са сменили името на мрежата. Пуснал съм атака „груба-сила“* за паролата — обясни Клоз.
	[* В криптоанализа методът „груба-сила“ представлява последователно изпробване на всички възможности за ключ към даден шифър. — Бел.прев.]
	— Колко ще трае?
	— Минута, може би две.
	Операторът слезе от буса и издърпа качулката на якето над главата си, за да се прикрие от снега. Бръкна вътре за камерата си и я намести на рамо.
	Наш погледна към къщата.
	Всички щори бяха спуснати. Не се виждаше дали вътре има хора. От новинарския бус слезе жена, облечена в тънко палто, което правеше комплимент на фигурата й, но надали я защитаваше особено от студа.
	Лизет Лаудън от Канал 7.
	Тя каза нещо на оператора и се обърна към колата на Наш, стискаше в една ръка микрофона, а с другата си оправяше прическата.
	И покрай втория бус настъпи раздвижване. Наш не позна репортера, който тръгна към колата му, но след него изскочи и го последва и оператор.
	— Проклятие.
	Клоз не отлепваше очи от екрана.
	На прозореца се почука.
	Лизет Лаудън.
	Тя направи универсалния жест да свали стъклото. Наш й помаха.
	— Сега е подходящият момент да свършваш.
	— Почти успях.
	Вторият репортер мина покрай нея, излая заповед на своя оператор и посочи пространството пред колата на Наш, точно на пътя им. Операторът разгъна триножник и тръгна натам.
	— По дяволите, не — изръмжа детективът. Даде шевролета на скорост и потегли рязко. Операторът отскочи, а бронята за малко да закачи триножника.
	— Вътре съм — заяви Клоз. — Внимавай, не излизай от обхвата.
	Наш даде на заден и спря на един пръст разстояние от новинарите. Когато снимачният екип отново тръгна към предницата на шевито, пак превключи на първа и засили колата напред. Този път удари триножника, а операторът се подхлъзна на леда и падна в снега с камерата до себе си.
	Ново почукване по стъклото.
	Лаудън им крещеше.
	Наш се усмихна и й помаха отново. Червената светлинка на камерата зад нея светна.
	— Сега ще е _идеалният_ момент да приключим — каза детективът, ухилен през стиснати зъби.
	— Изтеглих го — обяви Клоз. — Давай!
	Наш натисна газта. Шевито се залюля и забуксува, докато задните колела се въртяха в опит да намерят опора. Във всички посоки се разлетя сняг и обсипа репортерите и оборудването им. Колата изкашля в лицата им облак бял дим и се изстреля напред.


>	47.
>	Портър

	_Ден трети, 10:36 ч._
	Сара Уернър паркира беемвето си на някакъв служебен паркинг отстрани и Портър я последва към малък страничен вход на около петдесетина метра от опашката пред главния център за посетители. Двама пазачи претърсиха тънкото кожено куфарче на адвокатката и обходиха и двама им с ръчен металотърсач. Помолиха Портър да си покаже шофьорската книжка, след това да си свали колана и връзките на обувките. Книжката му върнаха, другите предмети сложиха в шкафче зад охраната. Връчиха му ключ с номериран етикет. Уернър не носеше колан, а на излизане от кантората беше сменила обувките с токчета си с такива с плоски подметки. Снимаха ги и отпечатаха снимките им на големи червени пропуски с думата ПОСЕТИТЕЛ, написана най-отгоре.
	Надзирател жена ги чакаше от другата страна, повикана автоматично, след като Уернър каза, че са тук, за да се срещнат с Джейн Доу №2138. Кимна и на двама им.
	— Насам, ако обичате.
	Силно бръмчене отекна откъм тежката метална врата и те пристъпиха в застоялия въздух, който Портър помнеше от предишния път.
	Стените в тази част на затвора бяха направо веселяшки в сравнение с крилото с кабинетите — в пастелно воднисто с бежов бордюр и бежово бял таван. На всички ъгли имаше камери и ги следяха при преминаването им — безразлични всевиждащи очи, които се въртяха плавно на стойките си. Надзирателката преведе Сара и детектива през още три врати, преди да влязат в голяма зала, пълна с маси. Повечето бяха заети от затворници от едната страна и посетителите им от другата. Глъчката беше оглушителна, отекваше в циментовите блокчета на преградните стени. По протежение на западната бяха разположени индивидуалните стаи. Надзирателката връчи на Уернър някакъв плик, отвори вратата на втората и ги пусна вътре; вратата се затвори с щракване.
	Адвокатката остави куфарчето си на алуминиевата маса и седна на единия от четирите завинтени за земята стола. Отвори плика и огледа текста на единствената страница вътре.
	— Майко мила!
	— Какво има?
	— Госпожа Доу се е забъркала в малко скарване снощи. Една от другите затворнички се е опитала да я намушка с острия край на префасонирана четка за зъби. Преди охраната да успее да раздели двете жени, Джейн Доу е измъкнала четката от ръката на нападателната си и я е намушкала три пъти — един в шията и два пъти в бедрото. След това е пуснала четката и е отстъпила с вдигнати ръце. Успяла е да пропусне всички големи артерии, но все пак е вкарала жената в затворническия лазарет. Нападателката твърди, че Джейн е започнала сбиването, но двама други свидетели заявяват, че другата затворничка първа е посегнала и подопечната ми се е защитавала. В зависимост от резултатите от разследването може да й бъдат повдигнати допълнителни обвинения… — Сара остави листа на куфарчето си и изруга. — Чудесно начало на сутринта с опит за убийство!
	— Предполагам, Джейн Доу все още ли не говори?
	Уернър кимна към вратата.
	— Вероятно, след секунда ще разберем.
	Разнесе се силно бръмчене и вратата се отвори. Джейн Доу №2138 пристъпи в стаята с по един надзирател отпред и отзад.
	Краката й бяха оковани заедно и веригата свързваше долните с подобни белезници горе на ръцете. Това я принуждаваше да се привежда неловко напред, дългата й кестенява коса падаше пред лицето и полепваше надолу по червения й гащеризон. Пазачът я отведе до единия стол и закопча оковите й за халка на масата. Тя вдигна и двете ръце към главата си и отметна косата от очите си. Портър забеляза татуировка с формата на осмица отвътре на китката й, преди да изчезне пак под ръкава.
	— Здравей, Джейн — поздрави Уернър, — днес доведох един приятел. Това е детектив Сам Портър от Чикагската полиция.
	Портър проследи как жената вдигна поглед и го залепи за него. Пребори се с желанието да отвърне очи. Тя леко наклони глава и се облегна на стола, като сплете пръсти. Не се усмихна, не се намръщи, не последва друга реакция, освен пронизващия й поглед. Портър се настани до Уернър, от другата страна на жената. Бръкна в джоба си, извади снимката й и я сложи на масата между тях.
	Тя я стрелна с поглед, после пак се обърна към него.
	Детективът я преобърна.
	— Синът ти ти праща поздрави.
	Не забеляза реакция у затворничката. Тя не сваляше поглед от него. Вдигна показалци и ги притисна в пълните си устни.
	Ръкавът й се смъкна. Портър посочи татуировката.
	— Защо не ми разкажеш за Франклин Кърби? Той също ли имаше такава татуировка?
	При споменаването на Кърби ъгълчето на устата й се разтегна в лека усмивка. Тя я прогони с ново накланяне на главата.
	Уернър въздъхна разочаровано.
	— Искаш ли да ми разкажеш какво се случи снощи? Нямаш никакви шансове да се измъкнеш оттук, ако се биеш с другите гости. Едно неточно свидетелско показание и ще се окажеш в списъка с обвинение в опит за убийство. Джебчийството е едно, но диря от трупове несъмнено ще ти върже ръцете за известно време…
	Джейн Доу не сваляше очи от Портър.
	Уернър продължи:
	— Виж, можеш да си мълчиш колкото дълго желаеш. Не ми пука дали говориш с мен или не, но имай предвид, че с това не си помагаш, просто копаеш по-дълбок гроб. Имаме по-малко от седмица да изработим някаква защита или поне да пробием версията на обвинението, така че да можем да пледираме за по-малка присъда, а без твоя помощ не мога да направя нищо.
	Макар жената да не говореше, Портър ясно виждаше умния блясък в очите й и огъня в ъгълчетата им. Дишането й беше бавно, равномерно. Без съмнение пулсът й биеше в премерен ритъм. Нямаше тревоги, нито притеснения — не би позволила подобно нещо. Оковите, ключалките на вратата и на целия затвор, това за нея беше само илюзия, без значение, в най-лошия случай просто затруднение.
	Портър се сети за Емъри Конърс и всички други, умрели в ръцете на Бишъп. Тази жена беше отгледала убиеца като малък — беше го оформила такъв, какъвто е станал впоследствие.
	В него се надигна вълна от гняв. Наведе се напред.
	— Кали Тремъл, на двайсет. Ели Бортън, на двайсет и три. Миси Люмакс, на осемнайсет. Сюзън Деворо, на двайсет и шест… — той ги отброяваше на пръсти, една по една, бавно и премерено. — Алисън Крамър, на деветнайсет. Джоуди Блумингтън, двайсет и две годишна. Гюнтер Хърбърт, Артър Талбът, Харнъл Камбъл. Всички са мъртви. Плюс опит за убийство на Емъри Конърс. По вина на сина ти. Твоето дете. И кои други още? Колко са общо?
	Портър нарочно изключи Барбара Макинли от списъка, следеше внимателно изражението на събеседничката си, докато прескачаше името. Жената обаче не издаде нищо. Все едно й рецитираше списък с покупки.
	Джейн Доу №2138, майката на Бишъп, тази зла жена, се облегна в стола си, почука с пръсти по масата и отново ги сплете.
	Портър имаше желанието да я удуши.
	Изправи се, извади дневника на Бишъп от джоба си и захвърли тефтерчето на масата пред ръцете й.
	— Знам точно коя си — увери я той. — И каква си, също знам!
	Той прекоси малката стая и удари два пъти по вратата, а погледът на жената изгаряше гърба му.


>	48.
>	Наш

	_Ден трети, 10:40 ч._
	Наш натисна копчето за завършване на разговора и пусна телефона в джоба си.
	— Обаждам се на Сам, но ме прехвърля направо на гласова поща, без позвънявания преди това.
	Клозовски не вдигна глава. Остана, втренчил поглед в средния си монитор, 27-инчов, заобиколен от четири 22-инчови екрана.
	Наш имаше чувството, че само от седене тук ще хване тен. Макар Клоз да си държеше лаптоп в колата, настояваше, че може да анализира данните по-бързо от бюрото си в управлението.
	— Сам каза, че не бива да му звъним — заяви компютърджията отсъстващо, докато преглеждаше текста. — На каквото си е постлал, на такова ще легне.
	Наш извади отново телефона от джоба си и набра домашния номер на Портър.
	— Не му е присъщо да замлъква така… — Четири позвънявания, после се включи телефонен секретар. Той затвори. — Може би трябва да наминем през тях.
	— Мисля, че открих нещо — Клоз се взираше в екрана.
	Детективът се наведе към него, като внимателно избегна сувенирите на Батман и опаковките от десертни блокчета, разхвърляни безредно по бюрото на колегата му. На екрана изобилстваха редове с двойки букви и цифри, разделени в колонки.
	— Какво точно гледам?
	— Виждаш ли това тук? — посочи поредица дати Клозовски. — Забележи как започват от девети февруари.
	— Аха?
	— Е, данните би трябвало да ни връщат много по-далеч назад. Месеци, може би години. Те се записват в този файл, докато той свърши, и чак тогава старите се изтриват, за да отворят място за нови. Но е факт, че мястото никога не свършва.
	— Щом началото е от 9 февруари, значи, нашият извършител е изтрил файла като в дома на Рейнолдс, нали? И пак не разполагаме с нищо?
	Клоз посочи екрана с химикалката си.
	— Напротив, имаме. Виждаш ли това, първото?
	Посочи по-конкретно реда, на който пишеше:
C>
	02-09-2015 21:18:23 a8:66:7f:04:0c:63
C$
	— Първата част е датата, втората — часът, а този последен ред е MAC* адресът. Прерових целия файл и този конкретен МАС адрес се появява само веднъж — точно тук, при най-първия запис — обясни Клоз.
	[* MAC адрес — Media Access Control адрес или накратко MAC адрес е уникален идентификатор. В компютърните мрежи MAC адресът е толкова важен, колкото и IP адресът. — Бел.ред.]
	— Какво ще рече това?
	— Мисля, че нашият извършител е изтрил данните от рутера и се е разкачил, но не и преди новият лог да регистрира за секунда присъствието му. Проверил съм всички други MAC адреси, изброени в този четиридесет и осем часов период. Всеки един е свързан с устройство в къщата, но не и този.
	— Можеш ли да го проследиш?
	Клоз поклати глава.
	— Не става така. Този идентификатор е уникален за компютъра. MAC адресите са вградени в хардуера, така че никой не може да промени или модифицира стринга, но не могат да се проследяват през множество мрежи, за да се открие настоящото местоположение. Във всеки случай не е като ай пи адрес.
	Наш въздъхна.
	— И това с какво ни помага тогава?
	— Все пак е нещо като пръстов отпечатък — обясни Клоз. — Пуснах този уникален MAC адрес през данните, които извадихме от Старбъкс, и открих запис в лога им. Извършителят е бил свързан с мрежата за общо трийсет и три минути със същия компютър… — Клоз се облегна в стола си. — Чикаго има доста обширна безплатна уай-фай мрежа. Разполагаме с кули в парковете, библиотеките, влаковете — навсякъде са. На дванайсети февруари същият MAC адрес с бил свързан с обществената мрежа в Джаксън Парк за почти час и половина сутринта…
	— Докато е скривал Ела Рейнолдс във водата.
	Клозовски кимна.
	— Включването явно е било пасивно, понеже е на равни интервали, а не през случайни периоди. Това ни подсказва, че извършителят вероятно си е оставил лаптопа в пикапа, който видяхме на онзи запис, но всъщност не използва компютъра. Трафикът, който открих, е най-вероятно автоматични задачи като имейла, просто машината си работи на заден фон. По едно включване на минута. Ако той го беше използвал да търси в мрежата, щяхме да видим повече случайни включвания.
	— Защо би си свързал уай-фай, без да го ползва?
	— Не мисля, че се е свързал нарочно — възрази Клоз. — По-скоро преди време е свързал лаптопа с обществената мрежа и не е изтрил връзката. Като оставя записа в системата, компютърът му автоматично се включва навсякъде, където е в обхвата на същата мрежа, както моят направи в Старбъкс. Така си спестява време. В този случай — навсякъде, където е в обхвата на градската мрежа.
	— Значи се връщаме на първоначалния ми въпрос — можеш ли да го проследиш?
	— Връщаме се и към първоначалния ми отговор. Един IP адрес е донякъде като телефонна линия, инсталирана в къщата ти. Номерът е винаги един и същ и винаги включен, така че може да бъде проследен до някакво статично местоположение. MAC адресът е специфичен за устройството, в този случай лаптоп. Този лаптоп може да бъде включван и изключван и свързан с милион различни мрежи. Може да се мести от една в друга или да изчезне от полезрението за неопределен период от време. Което ще рече, че не може да се проследи, но можем да бдим за появата му.
	— Как?
	— Когато се е създавала градската мрежа за безплатен обществен уай-фай, в нея е вградена задна вратичка за силите на реда. Мога да напиша една програмка на компютъра и да я пусна там. Ако лаптопът на извършителя ни се свърже с обществената система, ще бъдем уведомени. В този случай ще можем да стесним местоположението му до конкретния хъб, към който е свързан. Ще получим обаче много по-едромащабна мрежа от тази, която би ни дал един IP адрес — кулите са с обхват около половин километър.
	— Кръг с радиус от половин километър в градски условия с все едно няколко съседни държави — отбеляза Наш.
	— Но ще знаем къде в града се намира. Все е някакво начало. Може да извадим късмет и да засечем местоположението и чрез друг фактор.


>	49.
>	Портър

	_Ден трети, 10:42 ч._
	Сара Уернър последва Портър в коридора навън. Пазачът затвори вратата зад тях и заключи Джейн Доу в стаята за консултации.
	Адвокатката сърдито се обърна към Портър:
	— Какво беше онова, което й даде?
	— Дневник, който Бишъп ни остави, с цел да бъде намерен на местопрестъплението преди няколко месеца. Вътре са описани конкретни събития от детството му. Ако тя наистина е майка му, ще разпознае тези събития.
	Сара се намръщи.
	— Казваш, ще разпознае и събития, но аз чувам ще съпостави и престъпленията. Каза ми, че ако ти позволя да я видиш, няма да правиш нищо, което може да доведе до допълнителни обвинения.
	— В най-добрия случай информацията в тази тетрадка е маловажна.
	— Как си го прекарал изобщо покрай охраната?
	— Затъкнат в ластика на гащетата ми.
	Уернър присви очи.
	— Само да имаш предвид, че като неин адвокат можех да й го дам аз. Нямаше нужда да се вкарва контрабанда…
	— Хубаво е да го знам. Не обичам да нося книжа в гащите си.
	— … и като неин адвокат ще съм благодарна да ме предупредиш, преди да споделиш и нещо друго с клиентката ми.
	— Ще го имам предвид. Колко време ще я оставят там вътре?
	— Докато угасят лампите, ако им кажа да направят така — отвърна Уернър. — Защо?
	— Можем ли да я наблюдаваме?
	Адвокатката се втренчи в детектива. Портър знаеше, че е разстроена. И имаше пълното право. Но не мислеше, че е _чак_ толкова разтревожена. Ставаше дума по-скоро за йерархията в групата и нуждата да го сложи на мястото му.
	Портър й отвърна с най-добрата си каменна физиономия.
	Тя цъкна с език, сякаш е премислила нещата, сетне поклати глава и се извърна към вратата от лявата им страна.
	— Ела.
	Малката стая за наблюдение представляваше на практика тясно коридорче. Ако се съди по вратите, сходни помещения имаше разположени до всяка от стаите за консултации. На стената отляво се намираше голямо еднопосочно огледало, което гледаше към съседната стая. Имаше също и малко бюро с компютърен монитор. На него разположената в ъгъла камера показваше отблизо Джейн Доу, седнала на масата.
	До бюрото имаше само един стол. Портър го предложи на адвокатката, но тя отказа и предпочете да остане права.
	Джейн Доу не беше помръднала. Гледаше право в тях, разтворила малката тетрадка на масата пред себе си. Почукваше с пръсти по корицата. Беше се втренчила в огледалната стена, а Портър имаше чувството, че ги вижда през нея.
	Минаха пет минути, после десет. Детективът вече беше готов да се върне при затворничката, но тя въздъхна, отвори корицата с пръст и се зачете. Той също се отпусна и се наведе над бюрото. Уернър стоеше до него и потропваше с плика по бедрото си.
	— Участвала ли е и в други сбивания?
	Адвокатката спря да маха с плика, отиде до бюрото и седна на ръба му.
	— Този затвор е ужасен, един от най-ужасните, в които съм попадала. Текучеството на кадри е високо — над петдесет процента само миналата година — и още не ми се е случило два пъти да попадна на един и същ надзирател. Имам чувството, че идват за по една смяна и напускат. Повечето затворници познават затвора по-добре от настоящата охрана. Много от тях са доживотни, без абсолютно нищо за губене и с готовност за заточване на всяка попаднала им повърхност.
	— Като нова съкилийничка, която отказва да говори?
	— Като нова затворничка, която отказва да играе по правилата. На двора тя се уединява. Ако някой се опита да говори с нея, отдалечава се. Ако пращаш подобни сигнали на място, управлявано от строга йерархия, несъмнено ще влезеш в очите на някого… — Сара вдигна плика. — С това тук тя обявява ловния сезон за открит. Притеснявам се, че другите затворнички ще надушат кръв и може да се обединят срещу нея. Готови са да подкрепят всяка възможна кауза само за да разпръснат скуката.
	— Можеш ли да я пратиш в изолатора?
	Адвокатката изсумтя.
	— Ами да, стига да има място. Насилието е достигнало рекордни висоти и затворниците считат изолатора за единственото възможно убежище. Положението е толкова зле, че федералните обмислят дали да не изземат управлението на затвора от градските власти на Ню Орлиънс и от службата на шерифа. Кой знае дали и това ще помогне. Според публикувания миналия месец доклад за изминалите дванайсет месеца е имало над двеста престъпления между затворниците, четирийсет и четири случая на злоупотреба със сила от страна на персонала, три доклада за сексуално насилие — кой знае колко други случаи остават необявени. Имало е шестнайсет опита за самоубийство, двайсет и девет затворници са влезли в болница с травми, твърде тежки за местния лазарет. Ето обаче истинското лице — когато федералните публикуваха откритията си, казаха, че тези цифри са сериозно подценени.
	— Как така?
	— В лазарета се води дневник — имам предвид, пише се на _ръка_. Само директорът има достъп до него. Там са изброени сто и петдесет нападения само от миналия януари насам. Сто и деветнайсет от тях изобщо не са докладвани в шерифската служба на окръг Орлиънс. Счупени кости, шевове… травматични наранявания, всичките заметени под пословичния килим. Затворниците би трябвало да са настанени според класификационна система — рискови фактори като умствено здраве, минали прояви на насилие и вътре, и вън. Надзирателите очевидно не вземат предвид нищо от изброеното. Не бих се изненадала някои от тях да си падат по насилието. Чувала съм слухове за залагания на черно и нарочно поставяне на проблемни затворници заедно, за да се започне бой. Вътрешните разследвания са направо смешни, просто бележки между персонала и управата, директора. Нищо конкретно не влиза по досиетата.
	Адвокатката явно се беше усетила, че Портър я зяпа. Сведе поглед към краката си.
	— Съжалявам, малко съм пристрастна, както изглежда. Виждала съм множество относително добри хора да влизат тук през годините и да излизат не така добри.
	Портър се усмихна.
	— Хубаво е да знаеш, че някой влага чувства в работата си. Това не е изолиран случай. Имаме същите проблеми и в Чикаго. Понякога единствената ясна разлика между затворник и надзирател е от коя страна на решетките се случва да застанат в конкретния ден.
	Уернър се изправи и се обърна отново към еднопосочното огледало.
	— Засега не знам какво да мисля за нея.
	Джейн Доу прелисти поредната страница на дневника, а през високоговорителите в стаята за наблюдение се разнесе тихото подрънкване на веригата й.
	— Помоли пазача да й свали оковите — предложи Портър. — Нека да се разположи удобно.


>	50.
>	Пул

	_Ден трети, 11:02 ч._
	— О, дявол го вземе! Ще ми трият сол на главата заради това! — Върнън Бедард се пльосна на дървения стол зад бюрото си и изпъшка тихо. — По идея трябваше да я нагледам миналата сряда, изненадващо посещение, и така и не смогнах. Направо съм се побъркал от работа.
	Надзорникът на Либи Макинли беше върнал обаждането на Пул преди около час и прие среща с него и агент Дийнър във фоайето на Отдела за пробация на възрастни в Кук Каунти, недалеч от управлението на полицията.
	Още на слизане от асансьора Бедард веднага забеляза агентите. Пълничък, с дебели ръце и още по-дебели стъкла на очилата, той носеше жълта, закопчана догоре риза и кафяв панталон, който изглеждаше два размера по-малък. Съпроводи посетителите до кабинета си на третия етаж — малък като кутийка, с един прозорец, обърнат към паркинга. Бюрото и кантонерките по протежение на отсрещната стена бяха отрупани с папки.
	На плота на бюрото имаше три телбода. Пул непрестанно се зазяпваше в тях, докато домакинът им говореше.
	— Много лошо предчувствие имах за тази жена.
	— Кога сте я видели за последно? — попита Дийнър.
	Бедард се завъртя в стола си, за да порови в поредната купчина папки на перваза зад него.
	— Ето досието… — Обърна се отново и отвори папката на Макинли. С палец дръпна надолу график, закачен за вътрешната корица. — Девети януари. Стори ми се кротка и добре се приспособяваше след освобождаването… — прочете той неуверено.
	— Струвате ми се разколебан. Оценката не е ли валидна? — попита Пул.
	Бедард се облегна в стола и придърпа досието в скута си. С показалец отметна жълтата самозалепваща се бележка в ъгъла.
	— Вижте сега. Много затворници първоначално имат проблеми след излизането си. Пет или повече години изглеждат магическото число в тефтера ми. Когато са прекарали над пет години зад решетките, затворническият начин на живот започва да им изглежда по-нормален от живота навън. Според мен заради структурираната рутина — хранене в определен час през деня, разходка в двора под час, гасене на лампите, светването им. Всеки ден, прекаран там, вътре, с юзди в ръцете на някой друг, те стават малко по-зависими от структурата, а късче от свободната им воля просто умира. Което е страхотно, докато са в затвора. Стават по-лесни за управление с времето, но също така и забравят какво е да си самодостатъчен. Когато излязат, мнозина са смазани от всичките решения и избори, които им предстоят. Дреболии, които приемаме за даденост, като това къде, кога и какво ще обядваме, могат да се превърнат в огромни, разбиващи проблеми за тях.
	Пул се наведе напред и огледа графика в досието на Макинли.
	— И какво, значи Либи не е била спокойна и не се е приспособявала добре след освобождаването?
	Бедард изпитателно погледна агентите.
	— Нищо вярно няма в това. Не се справяше добре.
	— Тогава защо сте го написал?
	— Аз съм тук да помагам на тези хора да си изградят живот навън. Да ги държа за ръката, да ги уча как да се грижат отново за себе си, като междувременно избягват всички онези съблазни и проблеми, които поначало са ги пратили в затвора. Не е лесно — нито за мен, нито за тях… — той положи длан на папката. — Досиетата ми са леснодостъпни за всеки в системата, не само за началниците ми. Някои работодатели — правителствени работни места най-вече, както и курсове за преквалификация, собственици на сгради на правителствената хранилка… силите на реда… — той се намръщи срещу агентите. — Запиша ли грешното нещо в досието, създавам проблем за този човек, сизифов камък, който ще влачи много дълго време. Ако напиша, че Либи Макинли има проблеми с приспособяването навън, докато се усетя, и ще й откажат възможности за подготовка само защото друг бивш затворник изглежда по-подходящ. Могат да й откажат работа. И изведнъж ще се стигне дотам, че тя изобщо да не може да функционира на свобода.
	— Това ли подсказва жълтото листче? — попита Пул. — Някакъв вътрешен код, така че да знаете какво всъщност се случва въпреки официалните ви бележки?
	Бедард кимна.
	— Зеленото ще рече, че всичко е наред, червеното обозначава проблеми. Синьото говори за по-бавно приспособяване.
	— Нейното листче е жълто.
	— Жълтото ще рече, че тя иска да се върне зад решетките. Виждал съм затворници като нея да извършват престъпления и после да се предават в най-близкия полицейски участък само за да се върнат в килията… — Бедард погледна към снимката на Либи Макинли в досието. — Надявах се да я уредя в дом за постепенна социализация — беше и списъка в очакване на свободно място. Ако това не сработеше, щях да я подтикна да си вземе един или двама съквартиранти. Понякога допълнителният контакт помага.
	Пул се хвана, че пак зяпа трите телбода. Застави се да се обърне отново към надзорника.
	— Господин Бедард, ще ви задам един въпрос и искам да обмислите много внимателно отговора си… — той се наведе напред и облегна лакът на бюрото на събеседника си. — По ваше мнение, Либи Макинли е искала да се върне, понеже не се е справяла сама и не е можела да се грижи за себе си, или защото се е страхувала от нещо навън и се е чувствала по-сигурна в затвора?
	Бедард се намръщи.
	— Имате предвид, че може да е била в опасност? Някой да я е преследвал?
	— Да.
	Надзорникът си пое дълбоко дъх и издиша полека.
	— Сложен въпрос. Тя не разговаряше въобще с мен. Когато се срещнахме за последно, ми се стори стресирана. Наля ми чаша вода от чешмата и забелязах, че ръцете й треперят. Очите й бяха кървясали и подпухнали от липса на сън. Стори ми се отслабнала, беше свалила килограми, вероятно не се хранеше добре. Нищо, което да подскаже, че според нея е в опасност обаче. Според мен щях да забележа. Веднага се набива на очи при бивши престъпници например.
	— Претърсвате ли понякога жилищата на поднадзорните си? — поинтересува се агент Дийнър.
	— Разбира се, ако има съществена причина.
	— Претърсвал ли сте жилището на Либи Макинли?
	Надзорникът поклати глава.
	— Тя е лежала за сгазен човек. Не заради наркотици или оръжия. Дори в затвора странеше далеч от тези неща. Тестовете за наркотици са задължителни при освобождаване с условно доизлежаване и тя всеки път излизаше чиста. Никога не съм имал причина да претърсвам къщата й. Какво намеквате, момчета? Тя да не се е била забъркала в нещо?
	Бедард се размърда в стола.
	Пул знаеше какво всъщност го пита събеседникът му. _Била ли е забъркана в нещо, което съм могъл да забележа? И какви неприятности съм си докарал?_
	— Името Кейлин Селки говори ли ви нещо?
	— Не.
	Дийнър се наведе по-наблизо.
	— Сигурен ли сте?
	Бедард се обърна наляво, издърпа клавиатурата на компютъра си под няколко листа хартия и записа името.
	— Не ми звучи познато. Не е сред поднадзорните ми. Не я виждам и в системата.
	Пул се обади:
	— Намерихме шофьорска книжка и паспорт в къщата на Либи, и двата на името на Кейлин Селки, но със снимката на Либи Макинли.
	— Истински или фалшиви?
	— Истински.
	— Не е лесно да се извадят.
	Пул продължи:
	— Истинската Кейлин Селки е умряла на седемгодишна възраст. Била е ударена от кола, докато си карала колелото. Станало е преди двайсет и четири години.
	— Вероятно има акт за раждане и го е използвала да изкара паспорт, след това с тях двата е издала и шофьорската книжка… — размишляваше на глас Бедард. — Ако е успяла да го направи още в затвора, значи е имала помощ. Ако го е постигнала след излизането, пак й е трябвала помощ…
	— Какво ви кара да кажете това?
	Надзорникът сви рамене.
	— Случва се по-често, отколкото си мислите. Както казах и преди, новото начало за тези хора е трудна работа. Някои от тях имат чувството, че ще се справят по-добре с нова самоличност. Преди десетина години един тип, който излежаваше доживотна в Пен Стейт в Охайо, беше спипан да върти конвейер за документи. Избираше затворници, които скоро ще излизат, пробутваше им философията за новото начало, а после — и пакетна сделка в притурка. Затворникът уреждаше чрез някой отвън плащането на името на братовчед му и съответният братовчед осигуряваше документ за самоличност, който да чака излизането на пандизчията. Това не може да се свърши отвътре, трябва да се проведат прекалено много телефонни разговори и писма за писане. Трябва физически адрес за получаването на документите. Не ги пращат в затвора на посочения от теб номер на затворник.
	— Предполагам, че не.
	Бедард се почеса по врата и погледна пръста си.
	— Тази схема в Охайо… Смяташе се, че вадят близо двеста хиляди годишно от издаването на документи. Не бих се изненадал ни най-малко, ако някой го прави и в Стейтсвил, където е пребивавала Либи. Вероятно имат хора във всички затвори. Може би и по повече от един. С подобряването на технологиите бизнесът се специализира все повече и става по-доходен.
	— В същото чекмедже намерихме и 45-калибров пистолет — додаде Дийнър.
	Бедард въздъхна.
	— Могла е да го вземе от същия човек. Продават всичко накуп — документи, оръжия, планове за пътуване… Кихнеш ли достатъчно пари, можеш да си купиш всичко, което поискаш, предполагам.
	Пул се обади:
	— А тя имаше ли пари?
	Бедард отново прерови папката.
	— Родителите й са починали и двамата. У4М се е погрижил за единствената й роднина. Не видях никакви посетители през последната й година. Налага се да проверите в затвора, ако искате сведения за по-отдавна. Няма и телефонни обаждания. Както виждам, излежала си е присъдата самичка, пазила се е от неприятности. Що за ресурси е имала, преди да влезе зад решетките?
	Дийнър направи справка с бележките в телефона си.
	— Дължала е дванайсет хиляди за колата си, четирийсет и осем хиляди студентски заем и чековата й сметка е съдържала трийсет и два долара. Средствата са изядени от банковите такси през годините, така че накрая тази сметка е закрита.
	Надзорникът разпери ръце.
	— Е, както виждате, нито стотинка. В затвора има два вида плащания: студени, безлични пари и услуги. Ако не е имала пари да си плати за това, значи ще видя какви ги е вършила. Може да се е съгласила да спретне нещо за някого, след като излезе, в замяна на документите. Нищо чудно да е удар — това би обяснило оръжието.
	— Били сте във връзка с нея. Стори ли ви се способна на подобно нещо? — попита Пул.
	— Според мен след няколко години в затвора всеки е способен на какво ли не, дори невинно момиче от предградията.


	Десет минути по-късно стояха пред джипа на Пул. Снегът бе оредял до отделни прехвърчащи снежинки и всичко беше побеляло. Пул избърса предното стъкло с ръкава на палтото си.
	— Някакъв късмет със съседите?
	Дийнър поклати глава.
	— Униформените са научили едно голямо нищо. Обиколих къщите на разстояние по четири в двете посоки. Обитателите им не са много читави. Единственият, който си спомня да е виждал момичето, беше старицата, която живее отсреща. Прекарва си времето, кацнала на панорамния си прозорец, с нос, наврян дълбоко в делата на всички останали… — той погледна телефона си. — Казва се Рокси Хаклър. Каза, че видяла Либи общо три пъти, откакто се е нанесла. Първия път някакво такси оставило Либи с една торба багаж. На следващия ден Рокси я видяла да се връща от магазина, натоварена с торби. После миналата седмица я забелязала отвън да крачи по тротоара, докато говори по телефона. Кой излиза от къщи на този студ, че да говори по телефона?
	— Имаш ли идея за какво е бил разговорът?
	— Няма регистриран на нейно име телефон. Не намерихме такъв и в къщата.
	— А дали къщата се подслушва?
	Дийнър подритна малка купчинка почернял сняг на тротоара.
	— Съмнително е. Техниците не откриха нищо, а те я преровиха от тавана до мазето и обратно вече няколко пъти. Което не означава, че Либи не е била на противоположното мнение. Няма да е първата, излязла от затвора, с предположение, че някой я следи или подслушва.
	— В нейния случай може и наистина да е било така.
	Дийнър изду бузи, а белият му дъх се задържа във въздуха.
	— Бишъп никога не се е връщал за втори член на семейството. Тя е първата. Знаела е, че той идва, и се е опитала да избяга. Бил е по-бърз.
	Пул кимна.
	— Така ми се струва и на мен. Ако отгатнем защо, ще се приближим до Бишъп.
	— Е, какво следва сега? Че вече ми замръзнаха топките тук навън.
	— Връщам се в управлението. Трябва да свърша с прегледа на кашона, оставен от Бишъп. Защо не се заемеш с личните документи? Опитай се да определиш откъде ги е взела Либи. Трябва да разберем кой й е помагал.
	— Не трябва ли да следим семействата и на другите жертви?
	Пул нямаше готов отговор на този въпрос.


>	51.
>	Лариса

	_Ден трети, 11:21 ч._
	Лариса Бийл се претърколи по студения бетон с притиснати към гърдите колене. С ъгълчето на окото си видя локва повръщано до главата си, вътре имаше и червени пръски. Беше изгубила сметка на повръщанията си през последните няколко часа. Гърлото ужасно я болеше. Не можеше да преглъща, нито да твори.
	Беше повърнала част от стъклата. Видя и тях да блещукат сред кашата в червено и жълто. Но стомахът я болеше кошмарно, все едно й даваше да разбере, че това далеч не са били всичките.
	След като погълна стъклото, инструкторът я беше хванал за косата и я беше завлякъл до фризера, после й натика главата вътре. Не беше подготвена за водата и тя й напълни носа и гърлото, а от кашлицата засмука още повече.
	— Пий! — изкрещя похитителят.
	Лариса не можеше да диша.
	Той не й позволяваше да диша!
	Водата пареше очите й, на вкус беше като океана. Опита се да изплюе солената глътка, но мъжът я застави да затвори уста и й държа носа защипан, докато не преглътна. Повтори процедурата още три пъти, преди да започне повръщането. След това я захвърли обратно на пода на клетката и заключи вратата.
	Лариса изобщо не усети спускането на стъклото надолу, но на излизане парченцата деряха като бръсначи и когато пищеше, я болеше още повече.
	Сега оня мъж я гледаше.
	Седеше на няколко крачки разстояние на бетонния под пред клетката, втренчил в нея тъмните си очи. Тя чуваше дишането му, дълбоко и накъсано. Беше стиснал дясната си китка с лявата ръка и кършеше пръсти.
	От устните на Лариса се изплъзна стенание и тя се претърколи отново. Не издържаше да гледа тези очи.
	— И не се бой от онова, което убива тялото, но не може да убие душата, а се бой от онова, което може да съсипе душата и тялото в ада — прошепна зад нея той с толкова тих глас, че в началото Лариса не беше сигурна дали изобщо го е чула. След няколко секунди тишина той повтори думите, като проплачи {e}ш{/e}-то в душа със съскането на отровна змия.
	Стомахът на момичето се сви и тя се опита да изплаче, но болката в гърлото й задави звука, преди да се е изплъзнал, и го превърна в приглушено хриптене.
	Лариса се съсредоточи върху стъклата.
	Не искаше да ги избълва. Очакваше да прорежат стомаха й и да влязат в другите органи. Искаше стъклото да сложи край на всичко. Би погълнала още, ако можеше.
	Болката означаваше, че още е жива. Когато болката спреше, щеше да намери покой. Обаче не спираше. Усещаше я да гори в корема й като нажежен нож отвътре. Стисна колене и изпищя безмълвно.
	Зад нея зазвъня мобилен телефон.
	Далечният глас от другия край на жицата не беше на високоговорител, но все пак се чуваше достатъчно ясно.
	— Поглъщането на стъкло може да не се окаже фатално. Току-виж все пак е способна да прозре.
	Мъжът въздъхна плачливо.
	— Увредена е, компрометирана е. Не може да гледа. Никога няма да прозре.
	— Налага се да опиташ.
	— Трябва ми друга.
	Мазето отново потъна в тишина след края на разговора. Той гневно изсумтя.
	Тишина.
	Покой.
	Мрак.
	— И след като е вменено на хората да умират веднъж, но след това да бъдат съдени… — рече мъчителят й на милиметри от ухото й.
	Лариса подскочи, болката се вряза в стомаха й.
	Намираше се точно зад нея. Не го беше чула да влиза в клетката.
	Дали не беше припаднала?
	За колко време?
	Усети горещия му дъх по шията си. Надуши смрадта му.
	Сигурно пак беше повръщала, но нямаше спомен за това. Косата й лепнеше.
	Обърна се да погледне зад себе си, болката беше непоносима.
	Клетката се оказа празна. Мазето също.
	Сама.
	Само ъгълчето на зелената завивка беше подпъхнато под главата й.
	Къщата скърцаше около нея, инак безмълвна като гроб.


>	52.
>	Клеър

	_Ден трети, 12:23 ч._
	Клеър бутна крилата на вратата на магазина за оборудване на аквариуми „Танкс А Лот“ на Петнайсета улица и я обгърна вълна горещ, влажен въздух. Отупа снега от ботушите си и разкопча якето.
	Редици сини аквариуми закриваха всички стени на малкото магазинче, а средата запълваха три рафта с разнообразни стоки.
	Мъж с дълга, сива коса вдигна поглед от плота зад касата и си отбеляза с пръст страницата на книгата, която четеше — най-новия Джак Ричър.
	— С какво мога да съм ви полезен?
	Клеър беше посетила три подобни магазина от началото на сутринта. И трите се оказаха безполезни. Тя се приближи до плота и показа на продавача значката си.
	Той остави книгата си и се намръщи.
	— Намерихте ли я?
	— Кое да намерим?
	— Значи не сте я намерили.
	Клеър присви очи.
	— Не съм сигурна какво…
	— Ако не сте я намерили, не би трябвало да ми стърчите тук. По-добре да сте навън и да търсите. Хабите време! — Мъжът изсумтя разочаровано. — За нея съм ползвал данъчен кредит пет хиляди долара. Тя струва много по-малко от това, така че не мога да си ги поискам, нито да си позволя да си купя друга. Трябва да намерите копелето, което и открадна, и да го върнете тук!
	Клеър вдигна ръце.
	— Според мен трябва да започнем отначало. Аз съм детектив от отдел „Убийства“ на Чикагската полиция и…
	— Убийства ли? Че защо детектив по убийствата ще търси откраднатата ми водна цистерна?
	— Някой е откраднал цистерна, така ли?
	— Не сте ли дошли за това?
	Клеър си изрови телефона от джоба и отвори снимката, която Клоз беше извадил от охранителната камера в парка.
	— Да не е тази?
	Мъжът взе телефона и се вгледа внимателно, дори пипна екрана с два пръста, за да го увеличи.
	— Трудно е да се каже, снимката е калпава. Може и да е. Така смятам. Къде я намерихте?
	— Познавате ли пикапа?
	— Не.
	Клеър си взе телефона и го пусна отново в джоба си.
	— Кога са ви откраднали цистерната?
	— Когато подадох оплакване. Не би ли трябвало вече да го знаете?
	— Да се престорим, че не го знам.
	— Очевидно не го знаете.
	Детектив Нортън никога не беше удряла по-възрастен човек, но тази възможност й се струваше все по-съблазнителна.
	— Кога ви откраднаха цистерната?
	Продавачът взе да почуква с дългите си пръсти по плота.
	— Седмица след Коледа. Нахлули в склада отзад и се измъкнали с нея.
	— Нещо друго взето ли е?
	— Двайсет чувала сол.
	— Можете ли да ми покажете?
	Мъжът сгъна страницата на книгата си и махна на Клеър да го последва. Рибите ги зяпаха на минаване и тя се опита да не отвръща на погледите им. Рибите винаги я стряскаха. А сред тези в аквариумите имаше и доста големи. Тя си представи малките зъбки в устите им. Изобщо не разбираше как хората излизат да плуват в открити води…
	В дъното на магазина имаше врата, която водеше към претрупан склад. Стените целите бяха в метални лавици и полици. Стари стъклени аквариуми стояха струпани в левия ъгъл, накамарени опасно един върху друг като прозрачна игра на микадо. Три метални варела направо преливаха, препълнени с пластмасови тръби и туби с различна дължина и диаметър.
	Отляво голяма машина бълбукаше със звук, подобен на счупена пералня. Уредът достигаше три метра дължина, а тръбите му минаваха през устройство с формата на кутия до един цилиндър и накрая в цистерната. Сноп по-малки тръбички изчезваха в стената, без съмнение водеха към предната част на магазина.
	— Това е системата ми за водно филтриране. Всички аквариуми отвън са със солена вода, която е много по-трудна за поддържане от сладката. Един пропуск с киселинността, много малко сол, твърде много сол… подобна дреболия може да разруши екосистемата и всички риби умират. Не им трябва и много време, няколко часа са достатъчни — продавачът пристъпи и огледа една от дюзите. — Преди няколко години имах риба балон, беше близо половин метър. Нещо я стресна и малкият рибок се наду като баскетболна топка, пусна отрова и скапа почти половината ми инвентар. След това превключих стария филтър на обратна осмоза и не съм имал проблеми оттогава. Но въпреки това трябва да се внимава за стойностите.
	Клеър изобщо не се интересуваше от живота на рибите балони и случките с тях.
	— Можете ли да ми покажете откъде са влезли?
	Магазинерът посочи дъното на склада.
	— Предполагам, че са използвали вратата.
	Действително, там имаше голяма автоматична гаражна врата и по-малка метална вратичка отляво на нея. На втората имаше катинар и голямо резе. Голямата беше електрическа.
	— Коя от двете?
	— Откъде да знам.
	— Нямаше ли следи от насилствено влизане?
	Той се намръщи и се изчерви.
	— Както казах и на първия полицай, вратата е винаги заключена. Горната пък е винаги затворена. Проверявам ги на влизане и отново, когато си тръгвам. Оттук са влезли със сигурност. Ако ченгетата не са достатъчно умни да се досетят как, това е техен проблем, не мой.
	Клеър отиде до по-малката от двете врати, свали катинара, издърпа резето и й отвори. Студеният въздух нахлу вътре и със свободната си ръка тя придърпа якето си, докато изучаваше ръба на металната каса. Нямаше драскотини или вдлъбнатини. Вратата не беше отваряна насила. Катинарите бяха масивни, „Медекос“, сложни за отваряне, но не и невъзможни.
	— Сигурен ли сте, че резето е било сложено?
	— Трудно ще ви се удаде да ме хванете в момент, когато не е. Използвам само голямата врата и тя се отваря единствено с дистанционното в пикапа ми или с това тук — той посочи осветено копче на стената. Върна се до средата на помещението и разпери ръце. — Цистерната беше точно тук. Откачих я от пикапа ми предишната нощ и я напълних от маркуча на филтрационната система. Заредих я за следващия ден.
	— С каква по-конкретна цел?
	— Поддържам шестнайсет големи аквариума из града, което ми носи близо двайсет процента от общите приходи. Смятате ли, че мога да го правя, ако не съм в състояние да нося вода? Водата се изпарява, замърсява се, трябва да се подменя. Взимам цистерната по време на обиколките си, за да мога да долея или сменя каквото е необходимо.
	Клеър погледна механизма на гаражната врата — „Крафтсман 54985“ според голямата лепенка отстрани на кожуха на мотора. До стената отдясно имаше облегната стълба.
	— Може ли?
	Продавачът донесе стълбата и я постави под механизма. Клеър извади ключовете на колата си от джоба си, качи се и огледа задната част на устройството. Намери жълто копче, натисна го и след това натисна копчето на дистанционното за своя гараж. Лампичката на механизма примигна, когато апаратът запомни сигнала.
	Когато тя натисна отново копчето на дистанционното, двигателят се съживи и вратата започна да се отваря. Клеър пак го натисна и вратата тръгна надолу.
	— Дявол да ме вземе!
	Клеър слезе от стълбата.
	— Кой друг има достъп до това място?
	— Само аз.
	— Не и търговци, служители, хазяин?
	— Преди няколко седмици наех едно момиче да ми помага отпред, но тя дойде само веднъж. Нервно дребосъче. Мисля, че не й хареса да се навърта около хора… — Магазинерът понижи глас. — Лежала е в Стейтсвил за убийство, току-що е излязла. Каза ми какво е станало и ми се стори, че е било нещастен случай. Тя май имаше трудности да си намери работа, така че реших да й дам шанс. Тук не въртим много пари в брой и не си представях как ще излезе от магазина с моите риби. Доста добър съм в оценяването на характери и не ме притесни ни най-малко, докато я интервюирах за работа, така че защо не, нали? И бездруго имах намерение да пусна обява за почасова помощ…
	Клеър сбърчи вежди.
	— Тя е кандидатствала за работа, която не е била обявена? Не е имало дори табела на прозореца?
	Продавачът пъхна ръце в джобовете си.
	— Появи се в натоварен ден, видя, че имам нужда от помощ, и ми я предложи. Както казах, мислех си да пусна обява.
	— Как се казваше?
	— Либи. Либи Макинли.
	Клеър си извади телефона и набра един от номерата, записани за бързо набиране.
	Включи се напрано гласовата поща:
	— Говорите с детектив Сам Портър от Чикагската полиция, аз съм…
	Тя прекъсна.
	Дявол да го вземе. Трябваше да се обади на Наш.


>	53.
>	Пул

	_Ден трети, 13:18 ч._
C>
	Ах, приятели мои!
	Хубаво е да знам, че най-после стигнахте дотук! Надявах се да бъда с вас, когато дойде този момент, но уви, не е било писано така. Утешавам се с факта, че тези материали си проправиха път до способните ви ръце и съм убеден, че ще ги занесете на колегите си от отдел „Финансови престъпления“, за да ги добавят към нарастващата купчина доказателства срещу г-н Талбът и компания. Макар да смятам, че тази кутия съдържа повече от достатъчно информация за значителна присъда, опасявам се, че не можех да чакам до съдебната част от програмата и изпреварих процеса и издадох присъда, каквато, мисля, че е много по-подходяща за въпросните престъпления. Също като дългогодишния си делови партньор, Гюнтер Хърбърт, днес г-н Талбът ще се изправи очи в очи с правосъдието и ще отговори за провиненията си по възможно най-бързия начин. Може би ще му позволя да целуне дъщеря си за последен път, преди да си кажат „сбогом“? А може би не. Вероятно най-добре ще бъде само да се гледат един друг, докато кръвта им изтича.
@	Искрено ваш: Ансън Бишъп
C$
	Пул приглади краищата на листа и огледа почерка — спретнат и четлив, но странно смущаваш.
	Бележката бе намерена в кашона, оставен в празен апартамент, от детективите Клеър Нортън и Брайън Наш в деня, след като Бишъп беше отвлякъл Емъри Конърс, и часове след отвличането на биологичния й баща, Артър Талбът. Адресът на апартамента откриха на документите за постъпване на работа, които Бишъп беше попълнил като част от фалшивата си самоличност и внедряването в криминалната лаборатория на Чикагската полиция като Пол Уотсън. Бишъп беше искал да открият информацията и беше оркестрирал план (един от многото), за да се увери, че няма да бъде намерена по-рано или по-късно от избрания от него момент. Знаеше, че ще проследят адреса, щом прикритието му се срине, но не и преди това.
	Пул беше разположил съдържанието на кашона на спретнати редици на сгъваема масичка, преди да тръгне на посещение при надзорника на Либи Макинли.
	Плътно пристегнати купчинки с хартия. Общо дванайсет.
	Първите седем съдържаха информация основно за Артър Талбът, по-конкретно — за машинациите му с недвижими имоти и финансовите му холдинги. Отделите за финансови престъпления и на Чикагската полиция, и на ФБР все още разплитаха подробностите, но към момента бяха прибрали над петнайсет милиона долара в имущество, смятано за резултат от престъпни действия. Поради големия размер на „Талбът Ентърпрайзис“ повечето й собственост беше замразена, но съдът позволи на оперативните сметки на компанията да останат захранени. В крайна сметка те искаха да се разправят с кашата, без да поставят в опасност хилядите законни работни места, създадени от начинанията на Талбът. Тръстът на Емъри Конърс също беше останал недокоснат, тъй като беше напълно самостоятелен от Талбът — нещо, за което той очевидно бе настоявал.
	Пул остави тези купчинки настрана.
	Следващите четири също бяха свързани с Талбът, но разделени, за да включват двете семейства, свързани с организираната престъпност, опериращи в и около Чикаго, както и двайсет и три отделни лица. Престъпленията бяха най-разнообразни, от хазарт и пране на пари до наркотици и проституция. Те доведоха до шест ареста и предстояха още много други.
	Пул остави настрана и тези купчинки. Интересуваше го основно последната.
	Тя съдържаше около триста листа хартия. Най-горният беше разчертан в зелено и бяло с малки, спретнати надписи. Първият ред гласеше:
	163. WF14 2.5К. JM.
	Към вързопчето беше прикрепена картонена папка, в която имаше двайсет и шест полароидни снимки на тийнейджъри в различни етапи на разсъбличане, както момчета, така и момичета. Всяка снимка беше номерирана. Почеркът не съвпадаше с този на Бишъп. Според доклада, подаден от детектив Наш, пликът първоначално не е бил прикачен към този сноп, а се е намирал в дъното на кашона. И макар двете да бяха очевидно свързани, Пул предпочитате да оставя уликите точно както са намерени, за да се съхранят находките. Закрепването на двете находки само според предположения беше несъобразително и би могло да доведе до фалшиви заключения.
	Пул прокара пръст по първия ред текст.
	163. WF14 2.5К. JM.
	Числото 163 се смяташе за свързано с конкретно дете — бяло момиче на четиринайсет години, или продадено за 2,5 хиляди, или купено за тази сума, най-вероятно в долари, но беше възможно валутата да е и по-различна. Биткойн беше любимата на повечето трафиканти на човешка плът.
	Пул беше добре запознат с биткойните. Дигиталната валута беше трън в задника на силите на реда от 2008 г. насам, тъй като престъпниците можеха да я разменят онлайн като пари в брой, без да оставят следи кой точно я дава и в замяна на какво.
	Ако записът означаваше 2500 биткойни, това би се обърнало в цена от рода на 2,6 милиона долара. Доста слабо вероятно. В рамките на САЩ четиринайсетгодишно бяло момиче в добро здраве принципно се продаваше под 25000 долара. К понякога се използваше като абревиатура на биткойн. Ако случаят беше такъв, тогава 2,5К щяха да са равни примерно на 2600 долара, което беше много по-вероятно.
	Представата, че човешки живот може да бъде купен и продаден, за каквато и да е сума, отвращаваше Пул и той прогони мисълта от главата си. Трябваше да се съсредоточи върху доказателствата.
	163. WF14 2.5К. JM.
	Дете номер 163, бяло момиче на 14 години, продадено или за продан за сумата от 2600 долара. Инициалите JM може би принадлежаха на детето или пък на лицето, което продаваше или купуваше. Нямаше откъде да узнаят.
	Пул прелисти снимките. Нямаше нито една с номер 163.
	Някой беше нагласил другите според конкретни редове — до всеки съответен запис имаше залепено жълто листче. Деветнайсет момичета и седем момчета.
	Пул преброи редовете на първа страница — двайсет и шест. При близо триста страници, това означаваше почти осем хиляди деца, изброени само тук. Поправка: тук бяха изброени близо осем хиляди _души_. Ако числото, което идваше след кода за раса и пол, беше наистина възрастта, много от записаните бяха по-големи, макар че най-голямото открито число беше двайсет и три.
	Чикаго се нареждаше трети сред градовете с високо ниво на трафик на хора. Скорошни проучвания изчисляваха, че в града и околностите има поне 25000 жертви. Ако можеше да се вярва на този списък, той представяше близо една трета от тях. Пул нямаше причини да се съмнява в резултатите от разузнавателната програма на Бишъп. Всичките му други данни се бяха потвърдили.
	Отделът за борба с трафика на хора в окръг Кук, регионалният чикагски Отдел за борба с трафика на хора (ЧОБТ) и илинойският Отдел за борба с трафика на хора също бяха получили копие от данните, но не бяха постигнали особен напредък в правилното им разчитане. Ако успееха да се справят със задачата, данните можеха да доведат до най-голямото разкриване на трафик на хора в историята на САЩ.
	Пул се надигна и опъна краката си. Вдигна една от снимките и отиде с нея до бялата дъска. Поднесе я към онази, открита в къщата на Либи Макинли. В началото се беше надявал да са направени с един апарат. Малка вероятност, разбира се, но искаше да открие обща връзка, нещо, което да свърже всички парченца.
	Снимките не бяха направени с един и същ апарат.
	Анализът посочваше, че тези на децата са правени с филм Турбо Полароид 780, а снимката, намерена в къщата на Макинли — с Кадър Шейд FF PX 680. Агентът научи също и че апаратите Полароид до голяма степен са като дулата на оръжия. Всеки оставя уникална шарка на направените снимки — поредица фини черти, твърде тънки, за да ги различи човешкото око, но достатъчни да идентифицират под микроскоп снимките, направени с един и същ фотоапарат. Всички снимки, които Бишъп беше приложил в кашона, бяха направени с един апарат. Серийните номера, вградени в позите, доведоха до датата на производство и подсказаха на ФБР, че снимките са правени в протежение на двегодишен период, по някое време през деветдесетте.
	Телефонът на Пул звънна и той се върна при бюрото.
	Дийнър.
	Натисна копчето за приемане на разговора.
	— Франк? Намерих нещо. Оказа се прав.
	— За документите ли?
	— Аха. Илинойският регистър за гражданско състояние е получил искане за подмяна на акт за раждане преди около година, на 10 април 2014 г., посредством онлайн портала им.
	— Докато Макинли е била още в затвора.
	— Аха. Искането е подписано от Кейлин Селки — е, от някой, който се представя за нея. Подал е цялата необходима информация — болницата, в която е родена, родния щат и града, майчиното моминско име, пълно бащино име. Посочил е причина за замяна: изгубен при пожар. Прикачил е снимка за документи на Либи Макинли. Фалшива е, но никой не си е дал труда да я проверява. Дубликатът е издаден на 2 май 2014 г. След около седмица, на 8 май 2014 г., е получена молба за изваждане на паспорт с приложен акта за раждане и три сметки за комунални услуги — ток, телефон и кабелна телевизия — все за един и същ адрес, където са изпратени и документите — жилищна сграда в Брайтън Парк. В момента съм тръгнал нататък.
	Сърцето на Пул се сви.
	— Прати ми адреса на съобщение. Ще се срещнем там.


>	54.
>	Клеър

	_Ден трети, 13:31 ч._
	— Колко време ще отнеме?
	Клозовски вдигна ръка и й махна да се разкара, втренчил поглед в монитора на компютъра.
	— Опитвам се да намеря хубав ъгъл на камера. Кажи ми, когато забележиш нещо, което…
	— Ето сега! — извика Клеър.
	— По дяволите, Клерче-меченце, какво ще кажеш да използваш тона си за затворени помещения? — обади се Наш иззад рамото й.
	Тя се наведе и докосна монитора.
	— Това е задната врата на рибния магазин. Коя улица е това?
	Клоз цъкна на информационното поле до графично изображение на охранителна камера.
	— Ъгълът на Шестнайсета и Мортимър.
	— Можеш ли да приближиш малко?
	— В момента съм на пълен зуум. Коя дата ни трябва?
	— Той каза, че цистерната е открадната една седмица след Коледа. Но е подал оплакване чак на четвърти януари. Може би да започнеш на двайсет и седми декември за всеки случай?
	Клоз въздъхна.
	— Голям времеви прозорец ми даваш.
	— По-добре да хвърлим голяма мрежа.
	Наш се наведе от другата страна.
	— Мислех, че тези неща ти дават възможност да търсиш по марка и модел?
	Клоз се облегна на стола си.
	— Какво ще кажете за малко лично пространство? Смърдиш на ряпа!
	— Ядох салата на обяд — отстъпи крачка назад Наш. — Опитвам се да полагам целенасочени усилия да се храня по-здравословно.
	— Обядвал си салата в Макдоналдс и тя е плувала в майонезен сос. Едно от най-затлъстяващите неща в менюто им…
	— Глупости.
	— Не се майтапя.
	— Съсредоточете се, господа! — намеси се Клеър. — Можете ли да търсите по марка на превозното средство?
	Клоз поклати глава.
	— Не съвсем.
	— Това _не е съвсем_ отговор.
	— Камерата не може да определи марката и модела на една кола, но чете и записва табелите с номерата. Мога да сверя тази информация с Агенцията за транспортните средства и…
	— Значи, стига нашият извършител да не смени табелите на колата, можеш да търсиш номерата, снимани от камерите, и да изолираш всички автомобили тойота тундра от същата година, минали през това кръстовище, без нужда от дата и час — обобщи Клеър. — Давай.
	Клоз се захвана да пише.
	— По-добре работя с кафе.
	— Ако намериш нещо, целия месец ще ти купувам от Старбъкс.
	— Това е прекрасна проява на щедрост, но не решава настоящото ми положение.
	Клеър подбели очи към Наш.
	— Върви му намери нещо за пиене.
	Наш отвори уста, приготви се да спори, след това размисли. Тръгна към малката стая за отдих в ъгъла на компютърния отдел.
	Клеър снижи глас и се наведе към компютърджията.
	— Говорил ли си със Сам?
	Клозовски не отклони поглед от монитора.
	— Не се очаква да се свързваме с него. Никога не бих посмял да наруша пряка заповед.
	— Опитах да го намеря три пъти. Все с гласова поща се сблъсквам.
	— Наш също се обади преди няколко часа. Същото нещо — призна тихо Клоз.
	На екрана му се появи списък. Той избра няколко обекта и натисна „ентър“.
	— Виж, последното, което ми се ще, е да звуча като единствения възрастен в стаята. Портър ми е приятел и на мен, но ни прецака. Федералните връхлетяха и ни взеха случая с У4М, това го приемам. Така стават нещата в истинския свят. Измих си ръцете и продължих нататък. Ти също. Както и Наш. Портър също е трябвало да го направи… — компютърджията спря да пише и сви рамене. — Нали си оставила случая на мира? Нямаш скрита лаборатория за борба с престъпността, нали?
	Той започна да пише отново, преди Клеър да е отговорила, но после добави:
	— Харесвам си работата. Ще ми се да преуспея в нея, така че правя, каквото ми е наредено. Може би това ме нрави леко странен, но спя като бебе, без тревоги в главата. Олеле.
	— Какво?
	— Тойота тундра били много популярни.
	— Колко са?
	— Шестстотин и дванайсет между двайсет и трети и двайсет и девети декември.
	Наш се върна, внимателно балансирайки три стиропорени чашки. Остави една до Клоз, а друга връчи на Клеър.
	Тя погледна екрана.
	— Можеш ли да подредиш списъка според броя на появите им? Либи Макинли е работила в този рибен магазин само един ден и това не е съвпадение. Ако по един или друг начин действа в тандем с извършителя и е проучвала мястото, това ще рече, че на него не му се е налагало да го прави, така че преминаванията му край камерата са ограничен брой. Повечето появи може би са редовен маршрут на някоя кола, примерно едни и същи хора отиват на работа и се връщат всеки ден.
	Клоз настрои някои от данните в горния прозорец на екрана си и натисна отново кончето.
	— Добре. Най-високият брой преминавания са четиринайсет. Сто и шест единични преминавания, деветдесет и три двойни… Ще сортирам от най-ниското до най-високото, след това ще извадя статични кадри.
	Клеър проследи изчезването на списъка, заменен от дузина снимки на пикапи, всички направени от един и същ ъгъл.
	— Търсим кола, която кара водна цистерна.
	Прегледаха снимките. След няколко секунди Клоз цъкна на „Следваща страница“ в дъното на екрана. Появи се нов набор снимки. Те ги огледаха, после той кликна отново за следващата страница, после потрети процедурата. Прехвърлиха дванайсет екрана, преди да го открият.
	— Ето, заповядай — каза Клоз.
	— Определено е същият пикап, който видяхме на камерата от Джаксън Парк — потвърди Наш.
	— Трябва да пуснем номера и да извадим име и адрес — заяви Клеър. — Можеш ли да увеличиш шофьора?
	— Аха — Клоз премести един плъзгач с мишката и снимката се разду, за да заеме целия екран. Той цъкна два пъти върху екрана, така че да се центрира върху лицето на шофьора.
	— О, мамка му! — промърмори Наш.
	— Това не е ли… — зяпнал, Клозовски се прегърби на стола си. Разтри врата си.
	— Това е Бишъп — каза тихо Клеър.


>	55.
>	Портър

	_Ден трети, 13:35 ч._
	Сара Уернър простена:
	— Хиропрактикерът ми хич няма да остане доволен!
	Тя лежеше на бюрото в стая за наблюдение и беше избутала настрана компютърния монитор и клавиатурата.
	Надзирателите ги проверяваха редовно на трийсетина минути и Уернър всеки път ги отпращаше.
	Портър се намести по-удобно на стола. И него го болеше навсякъде.
	Погледна закачения в ъгъла часовник.
	— Минаха близо три часа. Какво прави тя там?
	Сара извърна глава и надзърна през еднопосочния прозорец.
	— Все още чете. Май трябваше да си донесем обяд.
	Стомахът на Портър изкурка в съгласие.
	— Искам да съм тук, когато свърши. По-добре да не й даваме време за храносмилане.
	— Без метафори, свързани с храна, моля.
	— Извинявай.
	Детективът вдигна ръце над главата си и се протегна. Преглътна една прозявка.
	— Няма нужда да чакаш с мен, ако имаш нещо друго за правене. Не искам да те задържам.
	Сара се прозя, като прикри устата си.
	— Днес нямам абсолютно нищо друго.
	— Няма ли важен човек в живота ти?
	Тя се засмя.
	— Аз се занимавам със защита на престъпници в един от най-опасните градове в страната. Направих грешката да избера офис с апартамент над него, което означава, че работата ми буквално се прибира вкъщи с мен, само на няколко крачки разстояние. Не че разположението е от значение, понеже прекарвам по осемдесет и повече часа седмично с глава, заровена в папките с делата. Ако не съм пуснала корени зад бюрото, значи съм или тук, или в съда, понякога в полицейското управление. Всяко решение, което взема, саботира каквито е да е възможност за личен живот… — тя завъртя глава и му се усмихна. — Това е най-близкото до среща преживяване, което съм имала от близо четири месеца.
	Портър неволно се изчерви.
	— Така ли? И как се справям?
	Сара отново насочи поглед към тавана и огледа ноктите си. Детективът забеляза, че не са много дълги. Лакът, ако имаше такъв, сигурно беше прозрачен.
	— Получаваш точки за оригиналност, това е сигурно. Изборът ти на място за срещата е малко смотан, но все пак по-добър от някои други.
	— Може би ще успея да те изведа на вечеря? Като извинение? — Репликата му се изплъзна, преди Портър да осъзнае какво казва, и веднага му се прииска да си вземе думите обратно.
	Беше ред на Сара да се изчервява. Но кимна към ръката му.
	— Може би трябва да се консултираш с домашните, Ромео. Може да съм от желязо, но не съм готова да прекрача границата. Та аз дори нямам котка.
	Портър потърка с палец ръба на венчалната си халка. Сведе поглед към нея.
	— Съпругата ми почина миналата година. Вероятно не е редно да продължавам да нося халката, но като я сваля, пръстът ми неестествено олеква.
	Сара пак се обърна към тавана.
	— Срещата ни току-що официално нагази в неподходящи води. Много съжалявам.
	— Изгубил съм форма. В гимназията успявах да стигна до интимност на среща за под четири минути.
	— О, голяма работа си бил в училище, а? Кой знае какъв пич си бил…
	Портър се позамисли за малко, далечните спомени го гъделичкаха, едва видими през дългия тунел.
	— Понякога всичко това ми се струва ужасно отдавна. Друг път имам чувството, че е било вчера.
	— Видът спомени обозначава видимото разстояние във времето.
	— Какво ще рече това?
	Сара въздъхна пренебрежително.
	— О, просто като студентка то прочетох в някаква статия по психология. Мозъкът възприема щастливите мигове като скорошни случки, когато си ги припомня. Ужасните спомени обаче са изтласкани много назад, понякога забравени или направо блокирани. Вероятно е някакъв защитен механизъм. Обгради се с хубавото, остави известно разстояние между себе си и лошото, такива работи.
	— Май аз би трябвало да лежа пред теб, докторе.
	— Искаш ли да се разменим?
	— Кавалерът джентълмен в мен никога не би подложил дама на изпитанията на този стол. Проклетото чудо е направо варварско мъчение… Портър се размърда, а студената дървена седалка се вряза в задните му части.
	— Ако беше в стаята за разпити, разбирам — дръж заподозрения на нокти, но тук…? Някой нещастен надзирател сигурно прекарва голяма част от живота си върху този стол.
	— На това бюро също ужасно му липсва подложка от мек стиропор. No bueno — Сара пак се извърна към него и отпусна глава на дланта си. — Какво си спомняш?
	— От гимназията ли?
	Тя кимна.
	— Много време ли прекарваше, натикан по шкафчетата, или ти се занимаваше с натикването на другите?
	Портър се засмя.
	— Сигурен съм, че все някой щеше да ме е натикал там, ако се побирах вътре. Бях малко пухкавичък.
	— Така ли?
	— О, да. Като първокурсник бях метър петдесет и седем и тежах близо осемдесет кила.
	— Не е толкова зле. И явно си ги израсъл.
	— Аз _бях_ мишена номер едно в игрите на народна топка. После, във втори курс, израснах към трийсет сантиметра отведнъж. Все едно някой ме беше стиснал за главата и ме беше разтегнал. Така и се чувствах. Помня, че адски болеше и изгубих за известно време всякаква координация. Ръцете и краката ми изглеждаха прекалено дълги. Препъвах се на равно място в коридора на гимназията. Бях съсипан.
	— Обзалагам се, че тогава вече никой не е смеел да те закача. Бил си твърде висок за училище.
	Портър сви рамене.
	— Те и преди това не ме закачаха особено. Бях клоунът на класа. Ако някой се опита да се сбие, пусках в ход шегите и изглаждах положението.
	— Жалко, че не си запазил чувството си за хумор след порастването… — ухили се Сара, а в очите й на мъждивата светлина блеснаха искрици.
	— Благодаря.
	Тя преметна крака през ръба на бюрото, седна и приглади сивата си пола.
	— Какъв е най-хубавият ти спомен от гимназията?
	Портър се замисли за момент, не се сети нищо, после се надигна по-изправен в стола.
	— А, не, вече споделих нещо с теб. Сега е твой ред. Хубавица си. Обзалагам се, че училището е било рай за теб.
	— Ха. Не съм сигурна в какво да се вглъбя повече. Фактът, че ме нарече _хубава_, или че заговори за рай.
	— По дяволите, явно не си пропускала нито една лекция от курса по психология, нали?
	— Нито една.
	— Почти сигурен съм, че в някакъв момент всички ставаме мъже и жени, но не съм сигурен на каква възраст се случва. Все още се чувствам като дете и се мисля за юноша — призна й Портър.
	— Май към момента, когато се сдобиваме с ипотека и си намираме истинска работа. Когато спрем да сме чужда отговорност и се нагърбим с наши собствени задачи.
	— Когато добием пълна видимост — каза тихо Портър.
	— Какво?
	— Просто спомен от написаното в дневника на Бишъп. Според него малките деца са невидими за целия свят и с възрастта губят прозрачност. Ние сме напълно видими като възрастни, после отново избледняваме по време на състаряването, докато обществото повторно спре да ни вижда — обясни Портър.
	— Ха. Много проницателно. Май ще си го запазя — обяви Сара.
	— Предпочитам да не взимам психологически и духовни напътствия от психопати.
	— Но пък си научил точно това наизуст.
	Удар по стъклото я накара да скочи от бюрото с писък.
	Портър се изправи и втренчи поглед в еднопосочното огледало.
	Там, от другата страна, на сантиметри от тях, стоеше Джейн Доу. Дневникът бе прикован към стъклото под разперената й длан.


>	56.
>	Пул

	_Ден трети, 13:35 ч._
	Специални агенти Франк Пул и Стюърт Дийнър седяха в паркирания джип чероки на Пул, предвидливо спрян доста по-настрани от Форти Фърст Плейс 519. Уличката беше тиха.
	Пул проучваше имота през бинокъла си „Цайс 5260004“ — тежък, но изумително ефективен.
	Къщата беше малка, вероятно с две спални и само една баня. Едноетажна. Светлозелената боя беше избеляла и напукана. Имотът бе скрит зад телена ограда. Табела „Под наем“ висеше странично на вратата, закрепена на място с една черна свинска опашка в ъгъла. Алеите, дворът и входът към гаража бяха заринати под поне една педя сняг. Явно скоро не беше изриван. Пред гаража нямаше кола. Дебели пердета закриваха прозорците и пречеха да се надзърне вътре.
	— И актът за раждане, и паспортът са пратени тук. Записът от охранителните камери в Транспортната агенция показва Либи да си получава шофьорската книжка лично, с помощта на фалшивите документи, само три дни след освобождаването й от затвора — сподели Дийнър.
	— Изглежда ми като изоставена къща. Няма отпечатъци в снега, които да водят към нея. Не виждам какво има вътре, завесите са спуснати — Пул свали бинокъла. — Сигурно е някаква междинна станция. Който и да е помогнал на Либи да получи документите, използва това място за адрес и нищо повече.
	Той си закопча якето и уви шала около врата си.
	— Отивам да хвърля едно око отблизо.
	Дийнър изгледа изпод вежди сипещия се сняг.
	— Кога се предполага да се разкара тази гадост?
	Пул не се дразнеше много от снега. Понякога беше по-добре грозотата на света да остане скрита под бяло одеяло.
	Вратата на джипа изскърца при отварянето. Пул я хлопна силно. Понякога тази откъм шофьора не се затваряше добре в студа. Чу Дийнър да излиза от другата страна и да заобикаля колата, а снегът хрущеше под подметките му.
	Вървяха по тротоара, докато не застанаха срещу имота, след това пресякоха улицата. Пул все още не беше видял нито една кола. Движението изглеждаше ограничено само до местните жители. Това правеше мястото странен избор за пощенска кутия. За такива цели се предпочитаха места с натоварено движение. Хората и спокойните квартали забелязват непознатите, а онези, които използват подобни пощенски кутии, не обичат да бъдат забелязвани.
	Кадри от къщата на Либи Макинли заляха мислите на Пул, особено такива на откритото от него вътре. Усети киселина в устата си. Щеше му се да може да забравя подобни неща, но умът му упорито ги нареждаше направо на витрината.
	Имаше две пощенски кутии, и двете — на стълб на края на пътеката в двора. Тази отляво беше предназначена за вестници, нямаше вратичка и беше празна. Пул отвори металната кутия до нея и извади няколко пощенски пратки.
	— Разпродажба на книжни издания, адресирана до Либи Макинли, и карта за дарения на ветерани, адресирана до „Получател“, и двете пратени тази седмица. Някой следи тази кутия… — каза Пул на Дийнър, преди да ги прибере обратно вътре.
	Дийнър огледа улицата.
	— Около половината пътеки са изринати наскоро. Щом проверим вътре, би трябвало да говорим със съседите. На тиха уличка като тази несъмнено ще намерим някой достатъчно любопитен, вторачен в тази къща.
	Вратата в зелената ограда беше замръзнала на място и на Пул му се наложи да я подръпне, преди да успее да отвори резето. Тя се завъртя колебливо през дебелия сняг и двамата тръгнаха по пътеката към входната врата.
	— Франк! — Дийнър тихо повика партньора си по име и посочи с ръкавица към вратата. Ключалката липсваше, на нейно място направо зееше дупка. Бравата изглеждаше разбита. Горният й ръб беше издраскан и очукан. Някой го беше удрял. И рамката беше цялата в драскотини.
	Пул разкопча якето си и бръкна за пистолета, преди да бутне вратата. Посочи с пръст Дийнър, след това ъгъла на къщата. Партньорът му извади оръжието си и изчезна отзад в търсене на задната врата.
	Пул посегна към бравата. Въпреки че поддаде, му се наложи да я задържи, за да не се разпадне. Болтовете, които трябваше да поддържат цялата конструкция, или бяха свалени, или разхлабени и той имаше чувството, че всичко ще се разглоби в ръцете му. Езичето се прибра с тракане. Той бутна леко вратата.
	Тя водеше към малка дневна. Някой бе нападнал с нож възглавниците на износения кафяв кожен диван. Купчини пълнеж отрупваха стаята, бял тополов пух. Отоплението беше изключено.
	— Проверка от ФБР! Излезте незабавно на открито! — гласът му отекна из къщата с отзвук, какъвто имат само празните, изоставени жилища.
	Той влезе вътре.
	Стените бяха покрити с графити. Многоцветни емблеми на банди, имена и всевъзможни послания: „Даша те обича“, Литъл Микс и „Екс-трейн се събира“ Пул нямаше представа какво означават дори и половината.
	В другия край на къщата задната врата се отвори с шумно изпукване. Дийнър влезе в кухнята с изваден пистолет и дуло, насочено към тавана. Кимна на колегата си и зави в коридора от дясната си страна. Извади от джоба си малко фенерче, включи го и го намести под оръжието. Завъртя лъча из коридора.
	Пул пресече стаята и го последва. Мазилката тук беше ритана или удряна — имаше десетки дупки от горе до долу. Някой беше търсил скривалище в стените или просто хлапета се бяха забавлявали, и двете версии изглеждаха еднакво логични. Някога златист, сега мръснокафяв, мокетът вонеше на урина.
	В първата спалня откриха на пода матрак, заобиколен от празни кутии от храна и напитки. В ъгъла имаше смачкано одеяло. Някой беше залепил вестници за прозорците под пуснатите пердета. Тоалетната беше използвана наскоро, но тъй като нямаше вода, чинията преливаше със замръзнала каша, в която Пул отказа да се вгледа. Ваната не беше в много по-добро състояние. Вратичките към спирателния кран липсваха и разкриваха напукани пластмасови тръби.
	Продължиха към втората спалня.
	Тук нямаше матрак, само скъсан спален чувал и очукано газово котлонче за къмпинг. Някой го беше използвал или за готвене, или да се топли, или и за двете. В стаята смърдеше на застоял дъх на трева.
	Върнаха се в дневната. Мазе нямаше. Къщата беше празна.
	— Според мен тук се навъртат бездомници, а може да е и скривалище за местни хлапета. Има смисъл да е междинна станция — Пул прибра оръжието си. — Откога е необитавана къщата?
	Дийнър се беше върнал в кухнята да рови из чекмеджетата и шкафовете.
	— Над година… — той се втренчи в сифона на мивката. — Някой е налял тук цимент.
	— Хлапетата правят такива работи… — Пул се загледа в графитите по стените на дневната.
	Дийнър продължи:
	— Не успях да открия много информация за имота. Първоначалният собственик е починал, а къщата остава на трите му деца. Те живеят извън щата. Обявена е за продан. Според мен са се опитали и да я дадат под наем — но не се е намерил кандидат… — той извади мъртва мишка изпод мивката, държеше я за опашката и я хвърли в ъгъла. — Не разбирам защо. Чаровна къщурка.
	Пул не обърна внимание на мишката, която тупна на пода недалеч от краката му.
	— Може и да има нещо тук… — проследи графитите с лъча на фенерчето си.
	Дийнър дойде при него и излезе на светло.
	— Прилича просто на хлапашки драсканици. Вандали, банди, такива неща.
	Пул посочи малко каре с текст, написан с черен маркер.
P>
	Понеже за Смъртта да спра не съумях,
	охотно тя спря да ме вземе.
	Тъй с нея насаме в каретата седях
	с Безсмъртието.*
	[* Емили Дикинсън, „Каретата“ — превод Е. Павлова. — Бел.прев.]
P$
	— Това не са хлапашки работи, а цитат от „Каретата“ на Дикинсън. Виж и това… — той посочи друго каре с текст, написан със същия почерк:
P>
	Кръговрата на живота и смъртта
	с вода и лед аз бих сравнил
	замръзне ли водата — става лед
	ледът стопи ли се — създава се вода
	умреш ли — значи пак ще се родиш
	родиш ли се — обречен си на смърт
	между {m underline}водата{/m} и {m underline}леда{/m} преграда няма
	красив е и {m underline}животът{/m} и {m underline}смъртта{/m}.*
	[* „Стихове от Студената планина“ — Ханшан, превод А. Николова, М. Клисурски, С Катърова. — Бел.прев.]
P$
	— Това е от Ханшан, китайски поет от династията Тан — отбеляза Пул.
	— Откъде, дявол да го вземе, знаеш пък за него?
	— В колежа имах приятелка, която си падаше по будизма. Цитираше постоянно стихове от една книга и това също беше в нея.
	— Ясно. А защо е подчертано?
	Пул се замисли за момент и поклати глава.
	— Не знам.
	Дийнър се премести на няколко стъпки нататък по стената.
	— Тук има още едно, със същия почерк.
P>
	Да се завърнем у {m underline}Дома{/m}, да се върнем назад,
	без полза са стремежите ни пресметливи,
	наслада просмуква деня от начало до край.
	От синия океан на смъртта
	животворната сила като амброзия блика.
	Животът крие смърт; смъртта таи живот
	Тогава има ли място страхът къде е {m underline}страхът{/m}?
	Птиците в небето пеят няма смърт, няма {m underline}смърт{/m}!
	Ден и нощ приливът на Безсмъртието
	Се спуска тук на земята.*
	[* Песен на Суриндра Мохан Мукопадхяй (текст) и Райчанд Барал (музика), популяризирана от Шри Чинмой в проповедите му. — Бел.прев.]
P$
	Пул се намръщи:
	— Струва ми се, че това е тибетска молитва, но може и да греша. Не съм сигурен защо са подчертани и тези думи — дом, страх и смърт.
	Дийнър се почеса по врата.
	— Умни деца, но все пак деца. Не мисля, че това има нещо общо с Либи Макинли.
	Пул извади телефона си и се приготви да снима стената.
	— Защо не идеш да поговориш със съседите? Искам да документирам това, просто за всеки случай.
	Колегата му изсумтя.
	— О, не, аз обикалях квартала при убийството на Макинли, докато ти си седеше удобничко на топло в управлението. Ако някой ще излиза навън в този студ да ходи от врата на врата, това си ти.
	Пул колебливо погледна стената.
	— Не се притеснявай, всеки сантиметър ще заснема — увери го Дийнър.
	Агентът кимна, бутна входната врата и излезе на ледения вятър навън.


>	57.
>	Мъжът с черната плетена шапка

	_Ден трети, 13:35 ч._
	Мъжът с черната плетена шапка долепи пръсти към слепоочията си и натисна. Мислите му блъскаха отвътре, опитваха се да се измъкнат и болеше. Толкова много болеше! Той не осъзна, че пак е закрещял, докато звукът не се откъсна от устните му, а по яката на фланелата му протече малко слюнка. Отвори очи и светлината на прозореца нахълта в тях, накълца зениците му и ретините, наложи нова болка върху старата.
	Той се затутка с капачето на шишенцето с обезболяващи в лявата си ръка, обезопасената срещу деца бяла горна част три пъти се изплъзна изпод окървавените му пръсти, преди най-сетне да успее да отвори шишенцето. Изтърси две таблетки, сложи ги в устата си и ги глътна без вода, бяха тебеширени на вкус и дращеха на слизане в гърлото.
	Изтърва шишенцето върху бюрото си и останалите хапчета се разпиляха по рисунките му, няколко нападаха по пода. Не му пукаше.
	Погледна лявата си ръка и окървавените пръсти. Чешеше разреза на главата си, докато пусне кръв, но дори това не го спираше. Облекчението беше краткотрайно, броени секунди. След това сърбежът започваше отново, подемаше от лявото му ухо и преминаваше към тила, все едно хиляди насекоми са тръгнали на смъртоносен марш под повърхността на кожата му и се заравят дълбоко в главата му.
	Насекомите ядяха мислите му. Вече го знаеше. Хранеха се със спомените му. Ето защо имаше такива проблеми да си спомни. Хранеха се и се множаха, а сърбежът се усилваше с умножаването им — в началото бяха само няколко, а сега страшно много.
	Той посегна към телефона и не улучи от първия път. Сграбчи го и натисна първото програмирано с номер копче, _неговия_ номер. Единственият записан. Отсреща звънна веднъж, два пъти, три пъти…
	_Гласовата поща, с която се свързахте, не е настроена от потребителя и следователно в момента не може да приема входящи съобщения. Моля, опитайте да се обадите по-късно._
	Той натисна копчето за край на разговора, след това пак набра номера. Три позвънявания…
	_Гласовата поща, с която се свързахте, не е настроена от…_
	Той затвори. Искаше му се да запрати телефона през стаята. Копнееше да види евтината пластмаса да се троши на хиляди парченца при удара в стената. Не го направи обаче. Не можеше.
	Нуждаеше се от ново момиче.
	Нуждаеше се от мъжа, който да му намери ново момиче.
	Някоя, която да прозре. Някоя, която да прозре колкото може по-скоро.
	Хапчетата подействаха и зрението му се проясни, така че сведе поглед към рисунките, разпилени пред него. Спомняше си как скицира този конкретен образ, дъщеря му, качена на колело по тротоара пред къщата им. Не беше преди толкова много време, едва миналата есен, горе-долу, когато започват да падат първите листа. Рисунката беше грешна обаче, понеже колелото трябваше да е червено. Дясната му ръка се вкопчи в меката тъкан на пуловера на дъщеря му. Не си спомняше да го е взимал, но ето го на, смачкан в шепата му, а показалецът му стърчеше през мъничкото деколте.
	Поднесе пуловера към носа си и го подуши.
	Нищо.
	Не беше съвсем сигурен кога обонянието му го е напуснало, но знаеше, че е станало наскоро, вероятно през последните няколко дни.
	То изчезваше заедно със сетивата му, с мислите му, със спомените, с които пируваха насекомите.
	Мъжът порови в съдържанието, пръснато по плота на бюрото, и намери червен маркер. Свали капачката. Внимателно поднесе връхчето към хартията и се прицели в металната рамка на колелото. Знаеше, че треперенето ще дойде и го очакваше с лице, пламнало от кръвта, която тревожността трупаше под плътта му. Връхчето на маркера опря в страницата, но ръката му остана стабилна дори когато внимателно я задвижи насам-натам. Докато оцветяваше рисунката, сълзите му бликнаха, а ръката му се движеше както едно време, сигурна и стабилна. Сълзите покапаха върху рисунката, дъщеря му на новото си лъскаво колело.
	От мазето се разнесе задавен нисък, но той не му обърна внимание.
	Мразеше момичето заради онова, което беше сторила.
	Увредена.
	Неспособна да прозре.
	Безполезна.
	Трябваше да страда заради греховете си. Трябваше да гори!
	След като оцвети колелото, той пристъпи към оцветяването на пуловера, идентичен с онзи, който държеше в ръката си. Червеният пуловер, винаги червеният пуловер. Оцветяваше дрехата с внимателните щрихи, каквито владееше навремето, преди, когато всичко беше наред със света.
	Дори сърбежът бе изчезнал. Не напълно, но бе отслабнал и той си каза, че не бива да чеше повече разреза. Не биваше да рискува да отвори раната отново.
	От мазето се разнесе ново стенание, този път — по-силно от предишното.
	Сърбежът го погъделичка за момент. Не достатъчно, че да изисква почесване. Не, нямаше да се чеше!
	Завърши пуловера и взе синия маркер, за да поработи върху небето. Есенното небе в Чикаго обикновено беше прошарено със сиво, но тази разходка с колелото беше щастлив миг, а такива моменти изискваха сини небеса.
	Толкова беше погълнат от работата си, че не видя човека, който пресече улицата под прозореца му, нито го видя да приближава входната врата. Не го забеляза изобщо, докато не чу почукването — тежки удари с кокалчетата на юмрука.
	Разрезът го засърбя, когато насекомите се пръснаха с малките си краченца в търсене на скривалище.

>	58.
>	Портър

	_Ден трети, 13:36 ч._
	— Мисля, че приключи — каза Сара, притиснала длан към разтворените си устни.
	— Смяташ ли? — изпъшка Портър.
	Джейн Доу стоеше изпъната, притискаше дневника между дланта си и стъклото, а ударът още кънтеше из стаята.
	Сара тръгна към вратата.
	— Дай ми секунда. Нека поговоря с нея, преди да се върнеш вътре.
	Портър кимна, без да откъсва поглед от жената от другата страна на стъклото. Знаеше, че тя не го вижда, но това не променяше усещането, че гледа право в него. Очите й бяха пъпни с гняв, тъмни и хлътнали, но дишането й изглеждаше спокойно. Не беше лесна за разгадаване. Сърцето й би могло да препуска или пък да бие бавно и равномерно. Той предположи, че е по-скоро второто. По време на кариерата си се беше сблъсквал с много хора, способни да контролират до определена степен телата си и техните психологически реакции, тренираха се да остават спокойни, когато ги връхлетят разтърсващи емоции. Очите им обаче… Не съществуваше такъв филтър за очи.
	Сара се появи от другата страна на стъклото и Джейн като че ли не я забеляза веднага. Остана неподвижна. Едва когато адвокатката й седна на масата, тя най-сетне се обърна. Пресече стаята и се настани до Сара, а тетрадката остави на масата.
	Наведе се и прошепна нещо в ухото на адвокатката си, която стреснато се озърна — вероятно за първи път чуваше клиентката си да говори. Отвърна нещо твърде тихо, за да я чуе Портър, после стана и отиде при таблото за камерите в отсрещния ъгъл. Детективът я видя да щрака два от стенните ключове. Първият изключваше видеозаписа, а вторият — аудиото. В наблюдателната стая настъпи мъртвешка тишина, а Сара се обърна към детектива от другата страна на стъклото, погледна малко по-наляво, понеже не знаеше къде точно се намира той, и после се върна на мястото си до Джейн Доу.
	Едва тогава затворничката се усмихна — лекичко, честно казано, но все пак усмивка. След това се обърна отново към адвокатката си и се наведе към нея.
	Портър гледаше устните им да мърдат — пред него се разиграваше ням филм, ръцете и телата им разказваха история, която той не успяваше да разбере добре. Джейн няколко пъти се пресягаше за дневника, като разгръщаше на конкретни страници и прокарваше пръсти по текста, който четеше на адвокатката си. През цялото време Сара Уернър слушаше. Кимаше, клатеше глава, мръщеше се. Прочете отделни части от дневника, които клиентката й показваше. Портър едва се удържаше да не вдигне стола, да разбие стъклото и да нахълта в отсрещната стая. Искаше го повече от всичко на света.
	Накрая, близо трийсет минути по-късно, Сара се изправи и излезе от стаята. Клиентката й зарови лице в шепите си.
	Вратата на наблюдателната стая се отвори и адвокатката пъхна глава вътре.
	— Хайде, вече иска да твори с теб.
	Портър осъзна, че ръцете му треперят. Тук вътре не беше повече от 18 градуса, но челото му плуваше в пот.
	— Добре ли си?
	Той кимна и тръгна към вратата.
	Сара го преведе зад ъгъла до стаята за консултации. Междувременно надзирателят в коридора се беше сменил. Този беше по-млад, латиноамериканец. Огледа и двамата с безразличие, преди да насочи отново поглед към интересно петно на пода.
	Портър влезе в стаята за консултации и отново седна срещу Джейн. Сара се настани до нея. Надзирателят затвори вратата след тях.
	Джейн плъзна дневника през масата към детектива, но задържа ръка върху черно-бялата корица.
	— Нещата не са се случвали по този начин.
	Той не беше сигурен как очаква да прозвучи гласът й. Дрезгав и властен, вероятно. Изобщо не беше такъв. Думите се изсулваха от езика й с гладкостта на лък по цигулка. Не долови очаквания от него гняв. Тя беше спокойна и овладяна. Забелязваше се обаче лек южняшки акцент.
	— Така ли?
	Тя отдръпна пръсти от дневника. Долепи ги до ръба на масата, наклони леко глава наляво.
	— Ансън винаги е имал буйно въображение, склонно съм самозадоволяване.
	Сара седеше кротко зад масата срещу Портър, погледна първо дневника и после него.
	Детективът се наведе към клиентката й.
	— Знаете ли къде мога да го намеря?
	Майката на Бишъп размърда пръсти и потропа с нокти по алуминиевия плот.
	— Знаете ли къде е той?
	Ето я пак същата усмивка, макар че тя се помъчи да я прикрие, само намек в ъгълчетата на устните й.
	— Дайте ми химикалка.
	— Нямам в себе си.
	Тя се намръщи.
	— Всъщност е логично. Притесняват се, че някой като мен може да я забие в шията ви. Властимащите са толкова недоверчиви… — подритна с крака под масата. — А пък аз, съвсем без окови, готова да ви скоча…
	— Дай й химикалка — нареди Портър на Сара, без да сваля поглед от клиентката й.
	Адвокатката присви очи.
	— Сам, не мисля…
	— Моля те!
	Тя се вцепени, тонът на гласа му я хвана неподготвена. Издиша и бръкна в куфарчето си, откъдето извади синя химикалка и я остави на масата пред Джейн.
	Жената я взе и свали капачето. Замахна със свободната си ръка през масата и Портър бутна стола си назад, почти падна. Върна си равновесието, докато тя сграбчи дневника и го придърпа към себе си с тих смях.
	— Няма нужда да си на нокти, Сам. Обикновено не хапя!
	Излязло от нейната уста, името накара студени мъртвешки пръсти да полазят по гърба му.
	Затворничката отвори корицата на дневника и се зае да пише на първата страница. Когато свърши, сложи капачката на химикалката и я върна на Сара, която пък бързо я пъхна в куфарчето.
	Портър посегна през масата, взе дневника и отвори корицата.
	— Това какво е?
	Джейн се усмихна, после се изправи.
	— Вече бих искала да се върна в килията си.
	Отправи се към вратата и почука двукратно по стъклото.
	Лицето на пазача се появи в малкото прозорче и на нивото на кръста се отвори малка врата. Джейн се обърна с лице към посетителите си и пъхна и двете си ръце в отвора. Надзирателят щракна чифт белезници на китките й и ги затегна с щракване зад гърба й. Тя пристъпи напред и вратата се отвори. Тъмничарят я улови за рамото.
	— Пак ще поговорим, Сам! Очаквам го с нетърпение… — на вратата Джейн се спря и добави. — Потърси мястото, където се крият чудовищата, детектив. Там ще намериш и отговорите си.
	С тези думи пазачът я отведе и шляпането на меките й подметки се отдалечи по коридора.
	Сара се обърна към Сам.
	— Какво ти написа?
	Той обърна дневника, така че и тя да може да види:
C>
	Дженкинс Кроул Роуд 12
	Симпсънвил, Южна Каролина
C$


>	59.
>	Пул

	_Ден трети, 14:03 ч._
	Пул почука отново, този път по-силно.
	Леденият вятър вцепеняваше бузите и шията му и той изруга, че не е сложил шал.
	Почукването му по вратата на къщата от лявата страна на изоставения имот остана без отговор. Надзърна през прозорците и не му се стори да има човек вкъщи. Забеляза го някакво куче, изгледа го изпод одеяло на пода и продължи да спи, без да излае нито веднъж.
	Съседка от дясната страна на изоставения имот си беше у дома, но не можа да предложи много полезна информация. Отвори запъхтяна, стискаше здраво дебелия си розов пеньоар около доста заоблените си телеса. Зад нея седемдесетинчовият телевизор с усилен до небивали висини звук бълваше коментари към състезание по голф. Екранът изглеждаше абсолютно не на място, твърде голям за малката дневна и остарелите мебели. Празни кашони от Амазон бяха складирани на паянтова купчина точно до вратата, в съседство със закачалка, препълнена с поне дузина палта, шапки и шалове. Две малки кученца скочиха от дивана и се разджафкаха при почукването на Пул, възбудата им нарасна при отварянето на вратата и появата му пред погледа им. Къщата вонеше на сирене.
	Жената се намръщи срещу него, показаха се пожълтелите й зъби зад напуканите устни.
	— Кво?!
	Пул вдигна значката си.
	— Агент съм от ФБР. Искам да ви задам няколко въпроса за къщата в съседство.
	Жената пренебрегна значката и остана втренчена в него.
	— Нищо не знам за съседите! — отсече и се обърна към кучетата. — Я млъквайте, мамка ви! И двамата!
	Те замлъкнаха само колкото да си поемат дъх и пак се разврещяха.
	— Да сте виждали някой да влиза или излиза през последните няколко седмици?
	— На собствениците въобще не им пука за това тяхното жилище. Откакто Хектор пукна, хлапетата му го оставиха да иде по дяволите, неблагодарна пасмина такава. Той трябваше да остави къщата на мен. Нали аз се грижех за него, когато ракът взе да го изяжда и не можеше вече да ходи до магазина. Само аз му бях!
	Пул не искаше и да си представя що за грижовност е проявявала тази жена.
	— Ами след смъртта на Хектор кой живееше в къщата?
	Тя вдигна ръка и се почеса по бузата, от което сухата кожа се зачерви.
	— Никой не щъка там, освен може би хлапетата. По-добре там да се навъртат, отколкото по улиците, та никой не им опява много. Ако пасмината на Хектор не ги ще там, да си турят по-добра ключалка. Пък да рекат и да пребоядисат. Хектор нямаше да зареже къщата да се разпада.
	— Ами пощата? Някой наглежда ли пощенската кутия от името на децата на Хектор? Не видях да се трупа поща, значи някой я събира.
	— Оня мъж от другата страна на улицата се грижи за това. Мил човек.
	— Коя къща?
	Жената посочи.
	— Зелената, ей там.
	Когато пусна халата си, оръфаната хавлия се отвори достатъчно, та Пул да види какво има отдолу и му се прииска да си беше затворил очите.
	Ето че сега стоеше пред зелената къща от другата страна на улицата.
	Пак почука.


>	60.
>	Човекът с черната плетена шапка

	_Ден трети, 14:04 ч._
	Чукане.
	Толкова шумно!
	Проклетият разрез отстрани на главата го болеше от шума и той искаше да кресне, да нареди да спрат веднага, да се сложи край. Но чукането се повтаряше и не спираше, всеки път все по-силно, докато накрая ме го изправи зад бюрото с ръце, притиснати към ушите, а маркерът падна от пръстите му право на пода в краката му.
	Дявол да го вземе.
	Затътри се към вратата на малката стая, надолу по стълбите, и за малко да се препъне в разпилените дрехи на дъщеря си.
	Слезе по стъпалата внимателно, като пусна ушите си само колкото да се държи за перилото.
	Всяко почукване отекваше в главата му.
	Болката беше по-ужасна от мигрена. По-ужасна от забит в окото нож.
	Искаше да спре.
	Трябваше да я спре!
	Стигна долната площадка и се запрепъва през фоайето към входната врата. Когато я стигна, пръстите му се плъзнаха по никелираната брава и си пое дълбоко дъх. Натика въздух в дробовете си, в мускулите и плътта. Напълни тялото си с успокояващ дъх и болката отслабна. Усети парене, когато бузите му се отпуснаха. Усети болката да намалява. Мислите му се проясниха.
	Лепна усмивка на лицето си и отвори вратата.


>	61.
>	Пул

	_Ден трети, 14:04 ч._
	Когато вратата се отвори, Пул гледаше към значката в лявата си ръка, вдигнал дясната да почука отново.
	Когато вратата зейна пред него, той изобщо не осъзна, че му е отворил Ансън Бишъп. Не погледна лицето на човека отсреща, преди той да забележи значката му.
	Имаше време колкото да осъзнае грешката си, преди лапата на Бишъп да се вкопчи в яката на якето му и да го дръпне в зелената къща със силата на човек, който има прилив на адреналин. Имаше време, колкото да чуе пет думи да се отронват от устните на Бишъп, преди той да го изтегли вътре и да го запрати срещу малка масичка в коридора, да го преметне през нея и да го стовари на пода.
	— Ти не си Сам Портър!


>	62.
>	Човекът с черната плетена шапка

	_Ден трети, 14:04 ч._
	Той отвори вратата.
	На прага стояха двама души. Тийнейджъри, момче и момиче на около шестнайсет.
	Момчето заговори първо. Носеше бяла риза и черна вратовръзка под дебело вълнено палто.
	— Добър ден, господине. Днес посещаваме вас и съседите ви, за да разпространяваме истината. Имате ли нещо против да попитам какви са религиозните ви убеждения? Протестант ли сте? Католик?
	Момичето зяпаше раната на главата му с неловка усмивка на лицето.
	Той дръпна надолу черната вълнена шапка и прикри възпаления разрез колкото му беше по силите. Отвърна на усмивката й.
	— Аз… наскоро ме оперираха. Извинете, обикновено прикривам белега. Доста е… отблъскваш.
	Момчето погледна към момичето, после отново се обърна към него.
	— Ако все още сте тук, значи господ очевидно е решил да ви пощади. Белезите не са отблъскващи. Те са знак за лечение, доказателство за вяра, както и за изпитанията, които водят до тях.
	Мъжът с черната плетена шапка се хвана да кима, болката и сърбежът почти бяха изчезнали.
	— Ще желаете ли да влезете? Да се махнете от студа?
	Момичето потропа с крака. Хвана се здраво за ръката на момчето до нея.
	То се усмихна.
	— С голямо удоволствие.


>	63.
>	Пул

	_Ден трети, 14:05 ч._
	Малката масичка се строши и рамото на Пул пламна — той се стовари на пода под дъжд от парчета дърво.
	Бишъп го сграбчи за коляното с една ръка и точно под рамото с другата, вдигна го и с половин завъртане го запрати в срещуположната стена на коридора. Пул усети главата му да се удря първо в стената, после и в дюшемето на пода с мощен трясък. Пред очите му пламна поток бяла светлина, последван от толкова силна болка, че се озова на ръба на припадъка. Болката започваше в рамото му, точно под врата, и продължаваше по протежение на цялата ръка.
	Агентът се свлече на пода като купчина, прикладът на пистолета му беше забит в чувствителната плът под мишницата му.
	Бишъп го ритна в ребрата.
	Нова болка, по-силна от първата.
	През замъглените си очи агентът видя убиеца да отстъпва и да вдига единия крак от счупената маса. Коленичи до Пул.
	— Ще трябва да ми простиш — не очаквах гости. Ако знаех, че идваш, щях да взема почерпка от пекарната на ъгъла. Правят страхотни кифлички, не прекалено сладки. Смятам, че пекарят им слага и мед, макар че се старае да го пази в тайна…
	Бишъп вдигна крака от масата и го стовари в основата на врата на Пул. Всичко потъна в мрак.


>	64.
>	Мъжът с черната плетена шапка

	_Ден трети, 14:05 ч._
	Мъжът с черната плетена шапка вкара двамата си посетители вътре и им предложи да си свалят палтата. Момчето съблече своето и му го подаде. Момичето отказа. Дори не се разкопча.
	Мъжът им се усмихна и на двамата.
	— Тъкмо щях да си варя горещ шоколад. Защо не ми направите компания? В студен ден няма по-хубаво нещо от чаша горещ шоколад. Нека се настаним в кухнята и ще ми разкажете всичко по темата, която обсъждахме.
	Без да чака отговор, той им обърна гръб и се упъти по късия коридор към кухнята. Момчето го последва, момичето тръгна след тях. Именно нейните стъпки слушаше той, колебанието, преди да направи всяка. Ботушите й имаха твърди подметки.
	В кухнята той дръпна два стола покрай масата.
	— Моля, настанете се удобно. Ще отнеме само минута.
	— Много мило от ваша страна — обади се момчето.
	С ъгълчето на окото си мъжът с черната плетена шапка го наблюдаваше как дръпна единия стол още по-назад, за да седне момичето. Тя го изгледа странно и седна. От устните й се откъсна тиха благодарност.
	— Ще се радвам да науча имената ни! — Мъжът взе дълбок меден чайник от шкафа над печката, наля вътре малко мляко и го сложи на газовия котлон. Синьото пламъче близна дъното му.
	— Аз съм Уесли Харцлър, а това е приятелката ми Кейти Куигли — представи ги момчето, като нареди на масата няколко брошури, преди да скръсти ръце.
	Бяха _„Наблюдателна кула“_ и _„Събуди се!“_.
	— От Свидетелите на Йехова ли сте?
	— Запознати ли сте с тях? — попита момичето. И тя бе сложила ръце на масата, но все още носеше дебели ръкавици и пръстите й не спираха да трепкат нервно.
	Имаше сладък глас. Като звън на кристална камбанка.
	Мъжът взе голяма дървена лъжица от чекмеджето от лявата си страна и започна да разбърква млякото.
	— Запознат съм с божието слово в много негови форми. Налага се да призная обаче, че когато Свидетелите наминават, обикновено са много по-възрастни от вас двамата.
	— Ние сме на шестнайсет, господине. Възраст, напълно достатъчна за разнасяне на словото — заяви момчето.
	— Уесли, нали така се казваше?
	— Да, господине.
	— Напълно съм съгласен с теб. Толкова много може да се научи от днешната младеж, а тъй често оставате пренебрегнати.
	Мъжът взе три чаши, намери кутията с какаото на прах, която държеше над печката, и сипа по една голяма лъжица в трите чаши. Когато млякото започна да се надига, раздели го на три равни части и добави капка ванилия.
	— Майка ми правеше какаото така, с ванилия, и макар да са минали доста години, още се придържам към този навик. Ванилията добавя щипка загадъчност, намек за нещо специално… — той сложи чаши пред всеки от гостите си и се върна на масата с третата в ръка. Седна и се усмихна на децата.
	— Предполагам, разнасянето на словото е трудна работа в днешния свит. Толкова хора са загубили вяра. Навярно е разочароващо.
	— Към каква религия се придържате вие, господин… — Кейти Куигли си свали ръкавиците и се вкопчи в чашата си. Мъжът забеляза, че не отпи от напитката.
	— Може да ми казвате Пол* — той й се усмихна и отпи от какаото си.
	[* St. Paul (англ.) — свети Павел. — Бел.ред.]
	— Като апостол Павел — отбеляза Уесли, преди да отпие на свой ред от чашата си.
	— Също като апостола — мъжът обърса уста с ръкава на ризата си. — Предполагам, че по религиозните въпроси съм все още в процес на търсене. Взел съм по нещо оттук и по нещо оттам. Стигнал съм до извода, че откритието може да е също тъй просветляващо като Евангелието.
	— Църквата ни е на около километър оттук. Защо не се присъедините към нас? Имаме открити срещи всяка събота, от осем вечерта нататък, и продължават само около час. Сигурен съм, че всички с радост ще изслушат представите ви… — Уесли отпи отново от какаото си. Капка шоколад остана в ъгълчето на устата му. — Много е вкусно!
	Седналата до него Кейти подскочи и го изгледа с присвити очи.
	Дали не я беше ритнал под масата?
	Уесли продължи:
	— След събранията обикновено сервират кекс и освежаващи напитки. Може да ни споделите рецептата си за горещ шоколад!
	— Струва ми се, че си прекарвате отлично!
	Кейти поднесе чашата към устните си. Мъжът проследи как души димящата напитка. Отпи малка, колеблива глътка.
	— Ммм, страхотно! — и върна чашата на масата пред себе си, като я завъртя няколко пъти, преди да отпусне ръце в скута си.
	— Радвам се, че ви допада.
	— Имаш ли семейство, Пол? — попита Кейти.
	— Имам дъщеря на твоята възраст. И тя е малко срамежлива понякога.
	— О, аз не съм срамежлива.
	— Така ли?
	Кейти поклати глава и отново пробва горещия шоколад. Мъжът не беше сигурен дали наистина пие или просто поднася чашата към устните си в опит да изглежда, все едно се наслаждава.
	— Кейти е даже много приказлива, щом веднъж опознае събеседника си — включи се Уесли.
	— Къде е дъщеря ти? Вкъщи ли е? — Кейти плъзна поглед по малката кухия.
	— Почива си горе. Не се чувства добре в последно време.
	— А госпожа Пол къде е?
	Мъжът с черната плетена шапка сведе очи.
	— Боя се, че я изгубих при раждането на дъщеря ни. Имаше… усложнения.
	— Неведоми са божиите…
	Той махна с ръка към момичето.
	— Добре съм запознат със загадъчните му пътища.
	— Има изпитания. Той те изпитва. Изпитва вярата ти — уточни Уесли.
	— Напълно е възможно това да е истина, но не прави подобни случки по-безболезнени. Вие двамата губили ли сте човек, който ви е близък? Най-скъпият на света за вас?
	Уесли и Кейти се спогледаха и поклатиха глави.
	— И двамата сте толкова млади. Да се надяваме, че няма да се случи да преживеете подобни неща още много дълго време. Да се надяваме, че господ няма причини да се обърне и към двама ви. А ако го стори, дано го хванете в хубав ден.
	— Всеки ден е хубав, щом бог го дарява — каза Уесли.
	— Да… сигурно е така.
	— Ще доведеш ли дъщеря си в Кингдъм Хол? — попита Кейти.
	Мъжът й се усмихна.
	— Сигурен съм, че много ще й хареса да посети църквата ви.
	Уесли си допи горещия шоколад и малко театрално тропна празната чаша на масата.
	— Е, Пол. Мисля, че е време да тръгваме. Имаме мнозина други за посещение днес… — той плъзна една от брошурките по масата. — Адресът на залата е написан отзад. Както казах, изобщо не е далеч оттук. Ще се радваме да ви видим. Двамата с дъщеря ви.
	Мъжът с черната плетена шапка допи горещия си шоколад и почеса раната на главата си. Под нея отново бе започнало лекото пулсиране.
	— Кажи ми, Уесли, какво според Свидетелите на Йехова се случва с душата след смъртта?
	Уесли се беше надигнал от мястото си. Погледна към Кейти и седна обратно.
	— Ами, ние смятаме, че душата умира заедно с тялото като наказание за греховете, извършени от Адам и Ева.
	— И какво, няма рай? Нито ад?
	— О, има рай, но господ е поканил в него само душите на 144000 човеци да се присъединят да властват заедно с Христа и да помогнат за създаването на рай на земята.
	— А какво става тогава с всички нас, останалите?
	Кейти скръсти ръце.
	— Според Битие 3:19 бог е казал: _Ще се върнете в земята, защото от нея сте взети. Защото сте пръст и в пръстта ще се върнете._
	— Значи, няма надежда… — мъжът обхвана с жест стаята. — Всичко това и не сме нищо повече от пръст. И всички, които обичаме, са само храна за червеите и дърветата… — той чу гнева да се надига в гласа му и го стъпка безмилостно. — Предполагам, че в такъв случай трябва да се стараем да сме сред праведниците, та да можем да се надяваме да попаднем сред тези сто четиридесет и четирите хиляди.
	Уесли побутна брошурката по-близо до него.
	— Присъединете се към нас, разпространявайте словото и това ви дава най-голяма надежда. Никога не е твърде късно.
	Мъжът с черната плетена шапка се вкопчи в празната си чаша.
	— О, не съм сигурен. За някои от нас навярно вече е късно.
	С рязък замах вдигна чашата и я стовари в слепоочието на Уесли. Порцеланът се пукна при удара и малката извита дръжка остана да виси на показалеца му за момент, преди да падне на масата. Момчето се катурна настрани и падна на пода заедно със стола си.
	В първия момент Кейти не разбра какво е станало току-що, ококорена зяпаше падналия до себе си спътник. Взираше се в него като очарован от телевизионно предаване зрител, умът й не желаеше да възприеме видяното.
	Мъжът с черната плетена шапка използва този миг на колебание да скочи и да я сграбчи за яката.
	Кейти блъсна ръката му, откопчи се от хватката му и плисна срещу него остатъка от горещия си шоколад, преди да се обърне и да хукне по коридора към входната врата.
	Течността изгаряше очите му и меката плът под тях. Но на мъжа не му пукаше. Не го усети изобщо. Прескочи стола и се втурна след момичето.
	— Кейти? Скъпа? Никой ли не ти е казал колко е грубо да ставаш от масата, без да искаш разрешение?
	Тя стигна до входната врата и задърпа бравата в стремежа си да излезе.
	Ключът беше в джоба на мъжа.
	Момичето заблъска по вратата и с двата си юмрука. Запищя. Мъжът с плетената шапка почти не я чуваше. Писъците й бяха приглушени, като под вода. Тя се извърна и опря гръб във вратата.
	— Моля ви…
	Мъжът посегна към раната си. Свали ръка с пръсти, покрити с прясна кръв. Представяше си я как се процежда през ново разкопаната пръст в някакво забравено гробище.
	— Моля ви, недейте…
	Главата й много здраво издумка, когато той я блъсна в твърдото дърво, а пръстите му оставиха кървави мазки по челото й.


>	65.
>	Портър

	_Ден трети, 14:06 ч._
	— Какво значи това? Оттам ли е тя? — попита Сара Уернър.
	Чакаха на опашка при шкафчетата да им дойде редът да излязат от затвора.
	— Не можеш да дойдеш — каза равно Портър.
	Сара му се намръщи.
	— Не съм казала, че искам да идвам. Ако исках, щях.
	— Зад тези твои очи се мъти нещо и то не ми харесва.
	— Тя е мой клиент. Имам също толкова право да отида там, колкото и ти. Каквото и да намерим, може да ми помогне да прозра случая и да го използвам да й помогна.
	— Каквото и да има там, то е част от разследването на У4М.
	— И аз искам да прочета онзи дневник.
	— Това са улики.
	Сара се ухили.
	— Улики, ама не са етикетирани и ги разнасяш със себе си без ръкавици или оглед на предаването на надзора над тях.
	Стигнаха началото на опашката. Портър пъхна ключа в шкафчето си, отвори малката вратичка и извади съдържанието: коланът си, връзките за обувки, портфейл, предплатен мобилен телефон и нож — ловен нож със сгъваемо острие.
	_Ножът на Бишъп._
	— Искаш ли да се отбием за късен обяд? — попита Сара.
	Портър разпредели различните предмети по джобовете си и си завърза обувките.
	— Трябва да отида на летището.
	— Трябва да поговорим за случилото се. Можеш да си запазиш място за полет от ресторанта — адвокатката наклони глава настрани и тъмната й коса се разпиля по рамото. — Не можеш да избягаш на празен стомах, а и не мисля, че охраната на летището ще те пусне да минеш, щом научат, че не си пробвал истинска креолска кухня по време на посещението си в Ню Орлиънс.
	— Много е трудно да ти откаже нещо човек — отвърна Портър, а тежестта на ножа се притискаше в бедрото му.


	Трийсет минути по-късно седяха на малка масичка в ъгъла на „Дуки Чейс“ на пресечката на Орлиънс авеню и Майро. Пред Портър бяха наредени три блюда — едно със скариди и лунен фасул, едно с картофена запеканка със сирене, в третото лежеше сандвич.
	От Ню Орлиънс за Грийнвил, Южна Каролина, имаше пряк полет, който заминаваше след няма и два часа. Налагаше се да наеме кола и да кара оттам до Симпсънвил — около двайсет минути път.
	— Кога точно си ял за последно? — попита Сара, втренчена в храната пред детектива. Тя си беше поръчала купа гъмбо и отпиваше от висока чаша студен чай.
	Портър се позамисли за момент.
	— Вчера ядох шоколадче, струва ми се… — вторачи се в чиниите си, преминавайки с поглед между различните вкуснотии. — Побой или скариди, побой или скариди, побой или скариди…
	— Казва се пу бой, не побой. Ще гледаш да се отървеш от местните, преди да стигнеш до бюфета.
	Портър се захвана да опита скаридите и ги прокара с хапка картофи със сирене. Очите му светнаха.
	— Хей, страхотни са!
	— Лия Чейс готви тук над седемдесет години. Вече чукна деветдесет. Все още е най-добрата кухня в града… каза му Сара. — Виждала съм тук Рей Чарлс. Мартин Лутър Кинг Джуниър се отбивал на идване в града. Дори Барак Обама й е фен. Трябва да опиташ и гъмбото.
	Тя му подаде лъжица. Портър се поколеба за секунда и пред очите му мина спомен с Хедър, която го храни — годишнината им преди две години в „Карлс Стейкхаус“.
	— Сам?
	Портър се върна в настоящето, взе лъжицата и опита гъмбото. Вкуснотия.
	— Добре ли си? Изчезна като че ли за секунда.
	Слънцето се лееше от витрина до масата им, лъчите блестяха в очите на Сара. Портър плъзна палеца на лявата си ръка по повърхността на сватбената си халка. След това се застави да отпусне ръка в скула си.
	— В затвора имаше и вторично развитие — каза, след като си гребна от картофите. — Бях на ръба да не ти спомена, но мисля, че трябва да знаеш.
	— Какво?
	Детективът бръкна в левия си джоб, извади мобилния и го остави на масата. След това бръкна в десния джоб, извади ножа и го нареди до телефона.
	— На влизане в затвора не носех нито едното, нито другото. Някой ги е сложил в шкафчето ми, докато си говорехме с клиентката ти.
	Сара се ококори.
	— Трябва да се върнем там и да кажем на директора!
	Портър поклати глава.
	— Това би било лоша идея. Най-вероятно той ще конфискува телефона, ще започне някакво разследване. Ще арестува извършителя, а аз ще изгубя възможната си връзка с Бишъп… — той щракна ножа с пръст и го завъртя на масата. — Бишъп споменава подобен нож в дневника си. Дори може да е същият.
	— Смяташ, че той ти е дал тези предмети?
	— Не лично, но е някой, който работи с него — Портър погледна към екрана. Телефонът беше включен и напълно зареден.
	— Може ли да го видя?
	Той го връчи на Сара.
	Тя прегледа различните менюта.
	— Не е смартфон. Входящите обаждания са празни, няма записани контакти, няма съобщения. Не мисля, че е бил използван досега… — тя му върна апаратчето. — И сега какво? Ще чакаме да ни се обади ли?
	Портър отхапа от сандвича си.
	— Сега ти се връщаш в офиса си, а аз тръгвам към летището.
	— Нали не мислиш, че ще те оставя да свършиш тази работа самичък?
	— Не си спомням да съм те канил.
	— Тя ми е клиент. Заслужавам да знам накъде води всичко това.
	— Ще ти се обадя.
	— От еднократния си телефон ли? — Сара се наведе през масата. — Колко ченгета пътуват по официална работа без пистолет или собствен телефон? А ще искаш ли да ми покажеш значката си? Досега съм видяла само визитки. Спокойно може да си ги направил в някой копирен център.
	— Говори по-тихо.
	Тя понижи глас, но въпреки това го сряза по-дълбоко, отколкото когато викаше.
	— Откъде да знам, че не си някакъв психопат, който се преструва на ченге?
	— Дай да ти видя телефона — отвърна кротко Сам.
	— Защо?
	— Сара, моля те…
	Тя си пое дълбоко дъх, после извади айфона от чантата си и му го подаде.
	Портър отвори произволен уеб браузър и написа името си. Появиха се дузина статии, заедно с няколко снимки не само на него, но и ни Ансън Бишъп и няколко от жертвите на У4М. Върна го на адвокатката.
	Сара погледна екрана, прочете заглавията, след това изключи телефона.
	— Бъди искрен с мен. Можеш да ми се довериш. Искам да ти помогна.
	И той й се довери.
	Разказа й всичко.


>	66.
>	Пул

	_Ден трети, 14:22 ч._
	Клепачите на Пул трепнаха. Забеляза част от коридора, опита се да стане и пак припадна.
	Не беше сигурен колко време е бил в безсъзнание първия път или кога се събуди отново. При второто събуждане си остана на пода. Огледа коридора през насълзените си очи. Опита се да се вслуша в къщата, но звукът на собствената му кръв, блъскаща в ушите, му пречеше и заглушаваше почти всичко друго.
	Полежа няколко минути, може и секунди да са били. Времето и съзнанието вече не бяха плавни, а се бяха превърнали във въжена стълба без начало и без край, на която само се мъчеше да се задържи.
	Бученето в ушите му заглъхна, заменено от равномерното тиктакане на стария часовник в дървена кутия в края на коридора. Виждаше част от него, но циферблатът беше обърнат настрани и стрелките сочеха към нещо друго.
	Освободи дясната си ръка и измъкна глока от презраменния кобур.
	Нямаше и следа от Бишъп.
	Пул седна полека, първо приведен, в очакване замайването да отмине. С лявата ръка напипа чувствително място отзад на тила си, където Бишъп го беше ударил. Там имаше буца с размер на юмрук. Нямаше обаче кръв. Можеше да се окаже със сътресение, не беше сигурен. Успя да подвие крака и се застави да се изправи. Пред очите му се разлюля бяла вълна и той се облегна на стената, за да не припадне пак.
	Пистолетът му тежеше и за малко да изпадне от ръката му. Стисна го по-здраво и нарочно притисна пръст в острия ръб на предпазителя, усещането за болка му помогна да се съсредоточи.
	Пул тръгна по коридора, изпънал ръце като за стрелба и насочил дулото на пистолета към пода пред себе си.
	Коридорът от входа водеше към дневна и трапезария отворен тип с кухненски бокс в дъното, оскъдно обзаведени. Той огледа и трите пространства, а после съсредоточи внимание върху другия коридор от отсрещната страна на къщата, вляво спрямо дневната част. За разлика от този на входната врата, другият беше тесен. Откри малка баня в единия му край и единична спалня в другия. Чаршафите на двойното легло бяха опънати по войнишки. Бишъп го беше оправил.
	В дъното на стаята имаше тоалетка. Три от чекмеджетата бяха отворени и празни. В банята Пул завари мивката мокра, но обичайната козметика липсваше.
	Имаше чувството, че Бишъп е бил тук допреди малко, че това е някакъв вид убежище. Не беше очаквал федерален агент да изникне на прага му. Беше се уплашил и се беше изнесъл набързо.
	Пул посегна към телефона си. Нямаше го.
	Върна се в коридора с мисълта, че го е изтървал по време на борбата с Бишъп, но не го намери и там.
	_Дийнър!_
	Отправи се към вратата и дръпна бравата.
	Заключена.
	Бишъп си беше дал труда да заключи вратата на излизане.
	Пул се помъчи с ключалката, движенията му още не бяха напълно сигурни.
	Зимният вятър нахлу в къщата.
	От другата страна на улицата вратата на изоставената къща зееше отворена.
	Пул се втурна през улицата, все още стиснал пистолета пред себе си, смътно си давеше сметка, че в съседската къща завесите пърхат издайнически, а силуетът на съседката се очертава от голям зелен екран зад нея, на който голф турнирът отстъпва на реклама на коли.
	Не осъзнаваше, че е изкрещял името на Дийнър, докато звукът на собствения му глас не отекна срещу него в иначе тихата къща, първоначално не забеляза и тялото, облегнато на стената в ъгъла на дневната с шия, яке и риза, просмукани с кръв.


>	67.
>	Пул

	_Ден трети, 14:26 ч._
	Кръвта беше топла.
	Пул притисна показалец към шията на Дийнър, беше наясно какво ще открие, но е длъжен да провери все пак. Едното безжизнено око на партньора му го следеше, втренчено през тесен процеп. Лявото беше извадено и на мястото му зееше черен отвор. Лявото ухо и езикът на Дийнър също липсваха.
	Бишъп беше пронизал агента в шията, точно под брадичката, след това беше теглил разрез право надолу и беше разрязал вена. Ръката и рамото на агента целите плуваха в кръв. Очевидно се беше опитвал да спре кървенето, но усилието се беше оказало безплодно. Най-вероятно бе изкървил за по-малко от минута.
	Пул виждаше дръжката на пистолета на Дийнър на сигурно място в презраменния му кобур. Бишъп бе успял да го изненада — не бе имал време да извади оръжието. Сигурно беше чул входната врата и беше приел, че се връща колегата му.
	Около липсващите ухо и око нямаше много кръв, което подсказваше, че са били отстранени след смъртта.
	Пул не се затрудни особено да открие липсващите телесни части.
	Част от графитите бяха отрязани от мазилката — общо четири квадрата. Бишъп беше изрязал поемите, написани с черен маркер, и беше поставил окото, ухото и езика на Дийнър в три от празните четири кухини.
	Сърцето на Пул се разблъска диво в гърдите му и цицината на тила го заболя. Наведе се отново и претърси трупа на Дийнър за телефона му.
	Нямаше го.
	Когато се изправи, от внезапното движение му призля. Посегна към стената и застърга с пръсти по мръсната мазилка.
	Десет минути щяха да минат, преди да намери сили да се добере до съседната къща и да повика помощ.


>	68.
>	Клеър

	_Ден трети, 14:30 ч._
	— Защо Бишъп ще работи с Либи Макинли? — попита Клеър.
	— И което е по-важно, защо Либи Макинли ще работи с него? Убил е сестра й, за бога! — отвърна Наш.
	Бяха се върнали в координационния център.
	Снимката на Бишъп в пикапа беше увеличена и принтирана, и вече залепена на една от белите дъски в предната част на стаята.
	— Трябва да го споделим с ФБР — заяви Клоз от заседателната маса. — Тези случаи са свързани с У4М. Те трябва да знаят.
	И Клеър, и Наш го зяпнаха.
	Той вдигна ръце.
	— Какво? Не можем да го скрием!
	— Къде е сега Либи Макинли? Излязла е от затвора, нали? Има ли си надзорник или някой, който я следи? — попита Клеър.
	Клозовски придърпа лаптопа си. След няколко натискания на копчетата, пребледня.
	— Какво?
	Той се ококори и прегледа набързо резултата.
	— Това не е добре.
	Клеър поклати глава, пресече стаята и обърна лаптопа, за да може да прочете какво има на екрана му.
	— Давай и бездруго не го четях — сопна се Клоз.
	Тя вдигна ръка и му даде знак да замълчи.
	Колелцата на стола му заскърцаха, когато сърдито се отблъсна от масата.
	— Мамка му, мамка му, мамка му! — възкликна накрая Клеър и пак обърна екрана към него.
	— Аха — съгласи се той.
	— Какво има? — попита Наш и отиде да застане зад тях.
	— Либи Макинли е намерена снощи мъртва от Пул и компания. Очите са извадени, отрязани са едното ухо и езикът. Освен това е измъчвана — отвърна Клеър.
	Наш се намръщи.
	— Ако Либи и Бишъп са работили заедно, защо ще я убива? Това е безсмислено!
	— Какво около него ти се вижда смислено? — Клеър погледна към вратата и стаята през коридора, заета от ФБР. — Защо тези типове не са ни казали?
	Клоз изпъшка.
	— Преди две секунди искаше да скриеш какво сме научили за Бишъп, а сега се чудиш защо ФБР ни е отрязало от случая? — и разпери и двете си ръце. — Техен случай, наш случай. Съвсем различни са.
	— Досега — каза Наш.
	— Досега.
	Клеър пресече стаята и огледа коридора.
	— Не съм виждала тези типове от вчера, а вие? Вратата им е затворена.
	— Не съм виждал никой от тях от апартамента на Портър насам — каза Наш.
	Клеър се извърна към него.
	— Трябва пак да опитаме да се обадим на Сам.
	Наш извади телефона си и набра номера. След малко поклати глава.
	— Все така гласова поща, няма отговор.
	— Трябва да идем до тях — предложи Клозовски. — Нещо не е наред.
	— Мислех, че те е страх да се забъркваш в неприятности. Че според теб той трябва да си изпие лекарството и да следва заповедите — обади се Клеър.
	— Това беше преди час. Сега имам чувството, че нещо не е наред.
	Наш се взираше в екрана на телефона си.
	— Хлапето е право, странно ми се струва. Сам не изчезва от радара просто така. Щеше да отговори на някой от нас.
	Клеър въздъхна.
	— Добре. След като намислим следващия си ход, тръгваме към апартамента му, така и така ще сме навън.
	Наш кимна.
	— Да, става и така.
	Клеър се върна към белите дъски.
	— Добре, да се съсредоточим върху това. Трябва да свържем тези точки. Каква е ролята на Бишъп в тази каша?
	На вратата се почука и тримата се извърнаха да видят Софи Родригес на прага.
	Сърцето на Клеър слезе в петите.
	— О, не!
	Софи влезе. Под очите й имаше торбички. Ръцете й висяха покрай хълбоците.
	— Обадиха ми се преди десет минути. Лариса Бийл. Горе-долу на същата възраст като останалите. Трябвало да ходи на училищни танци тази вечер. Майка й искала да я изненада и купила за двете им спа терапия. Тази сутрин отскочила до работа за няколко часа и когато се прибрала, Лариса я нямало. Започнала да се обажда на приятелки. Никоя не я била виждала. Заради момичетата по новините бързо се паникьосала и се обадила на „Издирвани деца“… — Софи спря за момент. — Не знам, може да прибързваме, но нещо ми подсказва, че положението е лошо.
	— Кога е видяна за последно? — попита Клеър.
	— Майка й каза, че спяла, когато сутринта тръгнала на работа. Било е около шест и половина. Баща й заяви, че няма следи от влизане с взлом и стаята й изглежда нормална, по неговите думи. Ботушите й, якето и телефонът липсват.
	Наш се пресегна за своето яке.
	— Трябва да опазим родителите. Ако зад случката стои Бишъп, те може да са в опасност като останалите.
	Софи се намръщи.
	— Какво ви кара да мислите, че може да е Бишъп?
	— Ще ти кажем по пътя — той се обърна към Клозовски. — Клоз…
	Партньорът им се беше върнал на компютъра.
	— Вече съм се заел. Проверявам всички некролози, публикувани миналата седмица за Бийл. Как се казват родителите?
	— Дарлийн и Лари.
	— Имаш ли мобилния телефон на Лариса? Ще го пусна за проследяване.
	Телефонът на Клозовски звънна.
	— Пратих ти имената — осведоми го Софи. — Заедно с домашния им адрес.
	— Прати там униформените, кажи им, че идваме — извика Клеър през рамо, докато и тримата тичаха по коридора.


>	69.
>	Пул

	_Ден трети, 17:18 ч._
	Пул стоеше в средата на зелената къща — къщата на Бишъп — с пакетче лед, притиснато към тила. Федералните агенти бяха опънали лента около този имот, както и около изоставената къща от другата страна на улицата, и сега и в двете гъмжеше от тях. Преди около час проследи как отнасят безжизненото тяло на Дийнър, след като събраха всички улики и щателно документираха местопроизшествието.
	Жената с розовия халат премести стол до панорамния си прозорец и гледаше случващото се с чаша в ръка, отдавна забравила голфа. Агентите я разпитаха при пристигането си, но не научиха нищо повече от казаното вече на Пул.
	Ръководителят на случая, специален агент Фостър Хърлес, стоеше до Пул с обичайната гримаса, закована на лицето му.
	— Разкажи ми пак какво се случи.
	— Не видях кола на алеята. Тръгнал е пеша. Нищо чудно още да е наблизо. Не върша никаква полза като стърча тук — възмути се Пул.
	— Медицинският екип иска да си наблизо и имаме мъртъв агент. Пратил съм хора да обхождат от врата на врата. Единствените стъпки отвън са на пътеката и на алеята. Няма гараж — каза му Хърлес. — Къщата е малка.
	— Е, щях да помня да е имало кола.
	— Може да е паркирал на улицата. По протежение на тротоара има коли.
	Пул не отговори.
	— Разкажи ми пак.
	— Няма много за разказване. Проследихме фалшивата идентификация до пощенския адрес — изоставената къща на другия тротоар. Проверихме я. Изтеглих късата сламка и Дийнър реши да снима вътрешността, по-конкретно стените с графитите, докато си говоря със съседите. Жената отсреща каза, че пощата събира мъжът, който живее тук, така че го посетих. Не очаквах Бишъп да отвори вратата. Изненада ме. Сборичкахме се. Той ме победи, понеже докопа крака на масата. Когато се събудих, проверих къщата, после отидох отсреща и открих специален агент Дийнър.
	— Значи си знаел, че някой използва къщата отсреща като пощенска станция, знаел си, че е дошъл оттук, и все пак си тръгнал да чукаш на вратата без подкрепление?
	Пул усети лицето си да пламва.
	— Нямах причина да смятам, че ще попадна в опасност. И съвсем определено не очаквах Бишъп.
	— А той е очаквал Сам Портър, така ли? Детективът от полицията?
	— Точните му думи бяха „Ти не си Сам Портър“. Не съм сигурен какво ще рече това.
	— Ще рече, че е нямало да се изненада да открие Портър на прага си.
	Пул поклати глава.
	— Знам какво си мислиш, но Портър е добро ченге. Направил е някои грешки, но не е кривнал от правия път, няма да се сдуши с врага. Той иска да открием този тип, нищо повече.
	Хърлес се почеса по брадичката.
	— Може да е така, може и да не е. Току-що научих, че е имало дневник у трупа, който са намерили преди няколко месеца — блъснатия от автобуса, когото известно време са мислили за У4М. Явно е бил дневникът на Бишъп. Портър така и не го е завел като доказателство. Споменава се в доклада, но полицията не го притежава, не е попадал у тях.
	— Че защо би задържал улика?
	— Защо Бишъп би го очаквал на вратата?
	Пул се намръщи и притисна ледената торбичка по-здраво към тила си.
	— Защо ще споменава дневника, ако се кани да го скрие?
	— Дневникът е споменат в доклада на детектив Наш, не на Портър. Той не го описва нито веднъж в четирийсетте и три страници печатен текст.
	Към двамата се приближи криминалист, една от екипа специалисти по местопрестъплението и застана мълчаливо до Хърлес в очакване на пауза в разговора. Заговори веднага щом двамата агенти я погледнаха.
	— Сър. Приключихме предварителния оглед на тази къща. Няма отпечатъци. Намерихме следи от латексови ръкавици върху много повърхности, така че най-вероятно извършителят е носил ръкавици, докато е стоял тук. Другите повърхности са изтрити.
	— А кракът на масата, с който ме удари?
	— Изтрит.
	Пул кимна към банята и съжали за движението в момента, в който го направи.
	— Ами ваната или душът? Може да се е къпал тук?
	— Ваната е суха и покрита с петна от белина. Смятаме, че я е чистил след всяка употреба — както и мивките и в банята, и в кухнята. Свалил е мрежичките и на сифоните. Ще вземем всички останали тръби с нас, в случай че нещо се е запазило вътре. Освен това минаваме с прахосмукачка всички повърхности. Ще намерим нещо! — увери ги криминалистът. — Никой не може да се скрие напълно.
	— А има ли как да се познае колко време е бил тук? — попита Пул.
	Тя поклати глава.
	— Бил е готов да се изнесе всеки момент. Вероятно е тръгнал за по-малко от десет минути. Но може да е стоял в къщата дни или месеци.
	— Жената отсреща твърди, че помни да го е виждала минимум от шест месеца — каза Хърлес.
	— Значи Бишъп е подготвил мястото за убежище още преди да го разкрият като У4М.
	— Така изглежда. Според регистрите къщата е собственост на дъщерна компания на „Талбът Ентърпрайзис“. Те изкупуват къщи в този район от две години насам и ги дават под наем. Поддържат водопровода и тока, за да не замръзват тръбите, докато къщите са празни. Кварталът привлича бездомници и скитници като мухи. Щом е преодолял ключалката, Бишъп е могъл да влиза и излиза както му е изгодно. Не е трудно да носи маскировка в такова време. Всички са увити като мумии. Нямало е да изпъква.
	— Ако е приготвил това убежище предварително, най-вероятно има и други.
	— И аз така бих предположил.
	Пул се обърна към криминалиста.
	— Ами мобилните телефони? Бишъп взе моя и на агент Дийнър.
	— И двата са спрели да излъчват в два и двайсет и четири този следобед.
	Пул свали торбичката с лед и се извърна към старши агент Хърлес.
	— Може ли да се върнем в другата къща? Искам да огледам по-добре онази стена.


	Тялото на Дийнър липсваше, но тъмночервеното петно стоеше. Пул все още чуваше дрезгавия глас на партньора си и тътренето на подметките му. Направо го очакваше да излезе от задната стая, следван от някой от останалите криминалисти.
	Специален агент Хърлес посочи стената с графити.
	— Какво можеш да ми кажеш за отрязаните участъци? Окото на Дийнър все още се крепеше на ръба на прашната мазилка, до него беше поставена табелка с надпис 37.
	Пул прокара пръст по ръба на отвора.
	— Тук имаше куплет от Дикинсън. Написан с черен маркер или тънкописец. Гласеше:
P>
	Понеже за Смъртта да спра не съумях,
	охотно тя спря да ме вземе.
	Тъй с нея насаме в каретата седях
	с Безсмъртието.
P$
	Отиде до втората дупка, където сега бе положено ухото на Дийнър с табелка 38.
	— Тук беше Ханшан… — и си спомни поемата наизуст:
P>
	Кръговрата на живота и смъртта
	с вода и лед аз бих сравнил
	замръзне ли водата — става лед
	ледът стопи ли се — създава се вода
	умреш ли — значи пак ще се родиш
	родиш ли се — обречен си на смърт
	между {m underline}водата{/m} и {m underline}леда{/m} преграда няма
	красив е и {m underline}животът{/m} и {m underline}смъртта{/m}.
P$
	В третия отвор сега лежеше езикът на Дийнър в мълчаливо отражение на думите, заемали мястото преди това, с номерче 39 до себе си:
P>
	Да се завърнем у {m underline}Дома{/m}, да се върнем назад,
	без полза са стремежите ни пресметливи,
	наслада просмуква деня от начало до край.
	От синия океан на смъртта
	животворната сила като амброзия блика.
	Животът крие смърт; смъртта таи живот
	Тогава има ли място страхът къде е {m underline}страхът{/m}?
	Птиците в небето пеят няма смърт, няма {m underline}смърт{/m}!
	Ден и нощ приливът на Безсмъртието
	Се спуска тук на земята.
P$
	Той посочи отвора и невидимите думи:
	— Дом, страх, смърт, всички — подчертани. Стихотворението е стара тибетска молитва.
	Най-силно го вълнуваше четвъртият отвор, по-високо от графитите на стената и доста надясно. На него нямаше нищо, просто празно място в мазилката, но очевидно изрязано от Бишъп със същата майсторска техника, използвана и за другите — липсваше почти съвършен квадрат.
	Пул не беше изучавал онова, което се е намирало тук, в подробности, както останалите. При тях беше прочел думите, беше анализирал премерения почерк. Виждаше всяка буква ясно зад клепачите си. Тази дупка беше различна. В най-добрия случай просто бе погледнал към този участък на стената.
	— Ами това тук? — попита Хърлес. — Какво беше написано тук?
	Пул вдигна ръка да го накара да замълчи, затвори очи и се съсредоточи, фокусиран върху видяното при първото му влизане в празната къща. Беше видял тази стена, но не я беше _погледнал_. Не беше положил съзнателно усилие да я запомни, да я запечата. Надрасканите шарении и думи бяха просто петно в паметта му, картина на Полък, леко изместена от фокус.
	_Опитваш ли се да ми кажеш нещо, Бишъп, или криеш нещо?_ — запита се Пул.
	Представи си стената, сантиметър по сантиметър. Представи си как минава покрай нея, очите му поемат всяка искрица цвят, плъзгат се по точно това място, това липсващо място… Същите черни, печатни букви. Виждаше ги, но не бяха на фокус, като фон на снимка с обект отпред и в средата, а другото е замъглено. Съсредоточи се върху черните думи, върху петното, не толкова върху значението им, колкото да си ги представи. Продължи да се напряга, докато дойдат на фокус една по една, и едва тогава ги прочете и ги изрече на глас:
	— Не можеш да си играеш на господ, без да си се запознал с дявола.


>	70.
>	Кейти

	_Ден трети, 17:20 ч._
	Кейти Куигли се събуди стресната. Пробуждането й беше бавно, плавно изплуване от съня, но в последния миг съзнанието й се изкатери по кладенеца и изригна от отвора на върха му ужасно бързо и я накара да подскочи.
	Ръцете й бяха вързани зад гърба. Краката й също бяха вързани. Очите й бяха прикрити под някаква превръзка. Под себе си усещаше влажна повърхност. Въздухът миришеше неприятно — на фекалии, урина и още нещо.
	— Ехо?
	Собственият й глас й се стори изтънял, глас на непознат. Болка пулсираше в слепоочията й и за момент тя не успя да си спомни защо. След това спомените от случилото се нахлуха бясно — ужасен порой кадри, които завършваха с мъжа с отвратителната рана на главата, който я преследваше по коридора и я блъсна във вратата.
	_О, боже!_
	— Уесли?
	До нея, само на няколко крачки, се разнесе тътрещ шум.
	Слаба светлина се прокрадна през парцала на очите й, но не достатъчно, за да й позволи да вижда — само смътни форми и сенки, странни чудовища, танцуващи и далечината.
	— Уесли? Това ти ли си? Добре ли си?
	Кейти си спомни грозния мъж да се хвърля през масата и да блъска чашата си с какао в главата на Уесли, както и ужасното пращене, което се чу, и как той падна пода. Тогава тя избяга. Трябваше да се опита да му помогне, но вместо това избяга, мислеше само за себе си, а грозният мъж я погна…
	— Съжалявам, Уесли — каза сега тихичко, риданията заплашваха да заглушат думите й.
	След това се разнесе отново стенание, само на няколко крачки — явно не беше Уесли. Гласът беше момичешки. Макар и приглушен и слаб, все пак според Кейти си личеше.
	— Кой е там? Коя си ти? — Тя присви колене към лицето си и се опита да смъкне превръзката с коляно. Не се получи обаче. Платът беше прекалено стегнат.
	Тя се загърчи в посока на гласа, като глист, изтласкваше се цялата само с крака. Болката в слепоочието се обаждаше при всяко движение, заливаше я като вълни от гадене. Това обаче не я спря. Продължи да се движи към гласа, докато не пипна с ръка нещо меко и топло.
	Другото момиче се стресна при първия им допир, а след това издърпа помежду им нещо като одеяло или завивка.
	— Коя си ти? — попита Кейти, доловила движението до себе си.
	— Тя не беше чиста и няма да прозре. Вместо това се хвърли в огнено езеро да се удави в кръвта си.
	Кейти скочи при този глас и цялата се разтрепери, все едно я полазиха пръсти от отворил се ковчег.
	Гласът на мъжа — мъжът с раната. Той имаше проблеми с изговарянето на {e}ш{/e}-то. Произнесе репликата си почти шепнешком, само на няколко стъпки встрани и от посоката, в която току-що се беше придвижила Кейти.
	Тя се примъкна по-плътно до топлото тяло до себе си. Усети го да се гърчи под одеялото.
	— Къде сме? Къде е Уесли?
	Мъжът се закашля, задави се, звукът беше влажен.
	— Приятелят ти Уесли е тук при теб. Не се справя добре.
	Кейти се сети за миризмите — фекалии, урина и още нещо. Не искаше да си представя какво може да е то.
	— Всички в Кингдъм Хол знаят къде сме. Знаят, че сме на тази улица и кои къщи сме планирали да посетим. Ако ме пуснеш, ще им кажа, че е било нещастен случай. Ще им кажа, че Уесли е паднал и си се опитал да му помогнеш…
	— Не ми пука дали ще дойдат да те търсят. Нито дали ще търсят мен. Дотогава ще сме приключили.
	Сега гласът му се приближи. Кейти чу мъжа да пресича помещението, леко тътреше крака. Имаше нещо нередно в походката му.
	Чу се дрънчене, метал върху метал. Отваряне на врата.
	— Ще погледнеш ли вместо мен?
	Вече беше до нея. Тя долавяше горещия му дъх на врата си.
	— Ще ми кажеш ли какво виждаш?
	Кейти изпищя и в мига, когато звукът се изтръгна от устните й, той й пъхна нещо в устата, парцал или кърпа. Имаше вкус на мръсотия и нещо кисело. След това я подхвана и я вдигна от земята. Понесе я. Иззад одеялото до нея се подаде ръка и се вкопчи в нейната за кратък миг, преди да се свлече обратно.
	— Ти си вярваща, набожна. Ще _прозреш_!
	После полетя.
	Мъжът я пусна или я отпусна, не можеше да разбере. Усети първо водата, след това ръцете на похитителя изчезнаха и Кейти потъна надолу, в каквото и да се намираше. Потъна, докато не се потопи почти напълно, над повърхността остана само лицето й, с превръзка на очите, бясно търсеше въздух в най-високата точка. Ръцете и краката й докосваха дъното и ако наклонеше глава, успяваше да я задържи над нивото на повърхността.
	Водата беше топла, почти гореща.
	Ако Кейти можеше да вижда, щеше да проследи как мъжът с черната плетена шапка сваля брезента от купчина автомобилни акумулатори, свързани един с друг до фризера, превърнат в цистерна. Щеше да го види да взима двата края на кабелите за подаване на ток, прикачени към последния от акумулаторите. И да го види как пуска и двата във водата.
	Кейти не видя нищо от това.
	И изобщо спря да вижда, когато токът накара тялото й да се сгърчи с такава сила, че скъса свинските опашки на ръцете и краката й.
	Не видя друго, освен най-ярката бяла светлина във вселената.


>	71.
>	Клеър

	_Ден трети, 17:43 ч._
	— Няма да седя тук, заключен като обикновен престъпник, докато някакъв маниак държи дъщеря ни! — изкрещя Лари Бийл. Продължи да обикаля малката хотелска стая — бяха тук вече от близо два часа, и още не беше спрял да се движи.
	— Лари, това не помага. Моля те, ела и седни до мен! — обади се Дарлийн Бийл от леглото.
	Клеър ги гледаше и двамата от малка масичка точно до вратата.
	Униформените полицаи бяха пристигнали в дома на Бийл в рамките на четири минути от обаждането на детективите. И двамата родители бяха открити на сигурно място вътре в тесния си триетажен дом на Уест Сюпириър стрийт. Дарлийн Бийл беше на телефона и звънеше на приятелките на дъщеря си за пети път, а съпругът й, Лари, седеше на компютъра на Лариса и ровеше в данните. Можеше да се оправя с компютрите и още преди две години беше инсталирал на нейния, програма за родителски надзор, наречена KidsBeSafe. Колебливо го връчи на Клеър, която на свой ред спешно го прати на екипа на Клозовски в участъка.
	След това тя им обясни, че макар да нямат причини да смятат, че настоящият заподозрян е отвлякъл дъщеря им, особено след като бе минал само половин ден, откакто я бяха видели за последно, би искала да ги отведе и двамата по програма за защита на свидетели, докато не изключат тази възможност. Отне още двайсет минути да ги убеди да напуснат дома си. Дарлийн действаше чевръсто. Работеше в областта на фармацевтичните продажби, прекарваше много време на път и държеше пътна чанта, опакована и готова. За няма пет минути се озова пред входната врата. Лари не беше толкова бърз. Мотаеше се във всяка стая, сякаш очакваше дъщеря им да се появи от някой тъмен ъгъл след проточила се игра на криеница, докато накрая Дарлийн не му събра багажа и не го натовари в чакащата ги полицейска кола.
	Макар че чикагската полиция притежаваше три убежища, Клеър предпочете да ги заведе в хотел в центъра, който избра наслуки и плати в брой. Ако Бишъп бе въвлечен в тази история, нямаше намерение да оставя хартиена следа. Само Наш знаеше къде се намира тя. Те със Софи Родригес останаха в къщата на Бийл да надзирават претърсването. Коли под прикритие бяха паркирани на различни места из квартала, готови да действат, ако извършителят се появи.
	— Лари, изнервяш ме, моля те, седни! — повтори Дарлийн.
	Лари Бийл пресече стаята още веднъж, след това се намести на леглото до жена си и извърна зачервеното си лице към Клеър.
	— Колко момичета, казахте, че е отмъкнал този тип?
	— Поне две други, за които знаем. Но нека наблегна, нямаме причини да вярваме, че този човек държи дъщеря ви. Сам казахте, че може да е с приятелите си. Просто взимаме предпазни мерки.
	— Тя не е при приятелките си — заяви Дарлийн Бийл. — Планираше да ходи в къщата на Кери Ан да се подготви за танците, а Кери Ан не я е чувала цял ден. Никоя от другите й приятелки не се е чувала с нея днес. Никога не е изчезвала просто така. Винаги ми казва къде отива. Не пазим тайни една от друга.
	— И този тип убива и родителите, така ли? — попита Лари Бийл, без да изслуша жена си. — Мъжът, намерен в задния си двор, запечатан в снега, това ли се е случило с него? За него ли става дума?
	— Не мога да коментирам, докато тече следствието.
	— Журналистът каза, че вратът му бил така прерязан, че главата почти паднала.
	— Тук сте в безопасност. Няма да позволим да ви се случи нищо.
	Лари прокара пръсти по шперплатовото нощно шкафче и взе да трополи нервно с нокти. Клеър започваше да си мисли, че е било по-добре да го оставят да обикаля.
	На вратата се почука и той подскочи.
	Детективът вдигна ръка.
	— Аз ще поема, моля, не мърдайте.
	С ръка на пистолета надзърна през малката шпионка, отдъхна си и отвори вратата. Беше поръчала на един патрулен полицай да донесе пица.
	Той й връчи и двете кутии и протегна ръка с надежда за бакшиш.
	Клеър му затвори вратата в лицето, пусна резето и заключи отвътре, след това остави и двете кутии на масата.
	— Имаме със сирене и пеперони.
	— И залък не мога да хапна! — обяви Лари.
	— Надяваме се всичко да приключи много бързо, но винаги е по-добре човек да си пази силите — каза му Клеър.
	Дарлийн си взе парче от пицата със сирене и седна на ръба на леглото. Макар да изглеждаше спокойна, ръцете й трепереха. Сиренето се стече по пицата й и тупна на пода.
	— Много съжалявам, малко съм притеснена…
	Лари се изправи и отново взе да обикаля. На третото преминаване си взе парче пеперони.
	— Трябва да лепим плакати, трябва да говорим с медиите! Ще събера куп народ от строителния обект да претърсим квартала. Не мога да седя тук просто така! Не мога да кърша пръсти, докато някакъв психар държи момиченцето ми! Този тип няма да ме нарани. Ще го разкъсам на парчета, ако се опита! Ще го убия, ако докосне момиченцето ми!
	Лари беше едър тип. Работата му го държеше във форма. Но Рандал Дейвис беше два метра висок и не беше пропускал тренировка. Също и Флойд Рейнолдс. И двамата вече бяха мъртви.
	Телефонът на Клеър зазвъня.
	— Хей, Клоз, намери ли нещо?
	Дарлийн стана от леглото, втренчена в ръцете си. И двете бяха оцапани със сос от пицата.
	— Ще ида да се измия.
	Клеър й кимна и проследи влизането й в банята. Лари продължи да обикаля.
	— Намерих некролога. Пуснат е преди два дни в „Сън Хералд“ — каза от другия край на телефонната линия Клоз.
	— Значи не е в „Чикаго Екзаминър“?
	— Или нашият тип пробва нови варианти, или е пускал некролозите в много вестници и просто с „Екзаминър“ сме извадили късмет.
	— И какво пише?
	— Пуснах ти СМС. Получи ли го?
	Телефонът на Клеър звънна.
	— Да, задръж! — тя погледна към екрана:
C>
	ДИЛЪР НА ДРОГА
	МАЙКА И СЪПРУГА
	ДАРЛИЙН БИЙЛ НАЙ-СЕТНЕ НАМЕРИ ПОКОЙ ОТ БИЗНЕСА НА НОЖА НА СМЪРТТА.
C$
	От банята се разнесе трясък и шум от тяло, тупнало на пода.


>	72.
>	Клеър

	_Ден трети, 18:04 ч._
	Лари първи стигна до вратата на банята. Разклати бравата — заключена.
	— Дарлийн?
	— Назад! — извика Клеър, кракът й не го улучи с няма и сантиметър, когато тя ритна под ключалката. Рамката изскърца, но не поддаде.
	Лари се блъсна във вратата с рамото напред, удари я силно и Клеър чу дървото да се цепи, а касата се пръсна.
	Дарлийн лежеше на пода на банята и се гърчеше, от устата й по бузите и брадичката течеше бяла пяна. Очите й бяха ококорени, обърнати навътре в главата и се виждаше само бялото.
	Лари коленичи до нея и вдигна главата й от плочките. Кръв покри ръката му, шуртеше и по пода на банята.
	Дарлийн трепереше цялата. Четката й за зъби се строши с шумно изпукване между стиснатите й пръсти.
	— Обърни я на една страна! Увери се, че не е глътнала езика, не я оставяй да се задуши! — извика Клеър и огледа помещението.
	Четката — строшена на две.
	Тубичката с паста за зъби — отворена на плота.
	Вода за уста.
	Бялата пяна от устата на Дарлийн потече на пода, когато Лари я обърна настрани.
	Клеър смъкна течния сапун от стената, направо го откърти от пластмасовата скоба и коленичи до жертвата.
	— Тя трябва да изпие това!
	Лари се ококори много широко и я избута настрани.
	— Дявол го взел, не! Това ще я убие!
	Клеър се пребори с него и обърна главата на Дарлийн.
	— Отровена е с нещо бързодействащо — като цианкалий. Повечето отрови са киселинни. Сапунът е основа. Ще неутрализира отровата и ще и накара да повърне.
	Преди съпругът да успее да възрази, Клеър отвинти капачката на сапуна и наля гъстата, розова течност в отворената уста на Дарлийн. След това я затвори и я стисна за носа, като я застави да преглътне.
	Жертвата се гърчеше с нечовешка сила и Клеър я изтърва. Жената замята глава и ръце. Риташе във въздуха.
	— Става по-зле! — извика Лари.
	Клеър наля още малко сапун в гърлото на съпругата му и я застави да го преглътне. Сапунът се върна след секунди с гъргореща кашлица, блъвна по стената и плочките. Детективът само я накара да пие още. Дарлийн повърна втори път, после трети. Гърчовете й най-сетне се успокоиха и Клеър провери пулса.
	До нея Лари се олюляваше, пребледнял и ужасен.
	— Ти я уби! Боже мили, ти я уби!
	Клеър се опита да си поеме дъх, но всички мускули в тялото й бяха против.
	— Бягай да се обадиш на 911!


>	73.
>	Портър

	_Ден трети, 20:06 ч._
	Портър и Сара Уернър кацнаха в Грийнвил, Южна Каролина, в 19:25 ч. Слънцето беше изчезнало зад хоризонта около средата на полета. Тогава Сара пусна и пластмасовата щора. Портър не знаеше, че тя изобщо гледа през прозореца. Смяташе, че не откъсва поглед от дневника на Бишъп в ръцете си. Беше я проследил да плъзга пръст по всяка прочетена страница и да отбелязва всяка дума.
	На летището тя плати билетите. Вече беше наясно, че Портър се опитва да изчезне от радарите и колкото по-малко попадения отбележи кредитната му карта, толкова по-добре. Той й предложи пари в брой, които адвокатката отказа, като обяви пътуването за делови разход, който няма да има проблем да покрие от обичайния дял на Чичо Сам от приходите й.
	Беше завършила дневника малко преди кацането.
	В Грийнвил колата под наем, добре екипирана червена хюндай соната, също беше записана на нейно име.
	Сара вкара адреса от дневника на Бишъп в джипиеса на телефона си и подкара в относителна тишина с Портър на пътническата седалка.
	Щом напуснаха района на летището и стъпиха на магистралата, тя заговори първа.
	— Може би трябва да наемем хотел и да отидем сутринта, когато е светло. Ще ни бъде трудно да видим каквото и да е в тъмното.
	А _беше_ тъмно.
	В града светлината си проправяше път към всеки ъгъл. Улични лампи, светофари, офиси, магазини, винаги имаше светлина. Тук нямаше нищо. Небето беше черно като в рог, осеяно с далечни звезди. Портър виждаше на може би десетина метра магистралата пред тях, след което мракът поглъщаше лъчите на фаровете им. В рамките на минути след напускането на летището цивилизацията сякаш изчезна напълно, заменена от ширнали се поля и безлюдна пустош.
	Детективът погледна джипиеса.
	— Според твоята джаджа баджа сме само на тринайсет минути оттам. Предпочитам да ида, да видя каквото се вижда тази нощ и може би ще се върнем сутринта.
	— Не спиш ли изобщо?
	— Спах по време на полицейската академия.
	— Струва ми се трудно за вярване. Къде другаде може да се научи такъв изумителен термин като джаджа баджа?
	От Хедър.
	Беше го чул от Хедър. Една от любимите й несъществуващи думи.
	Той потърка с палец венчалния си пръстен.
	Сара забеляза накъде гледа.
	— Разкажи ми за нея.
	Портър се изчерви.
	— Не искаш да слушаш за жена ми.
	— Напротив — отвърна адвокатката. — Много искам.
	Всъщност не беше говорил за Хедър от смъртта й. Беше опитал и с Наш, и с Клеър — и двамата го бяха налели е алкохол малко след като намериха Емъри и той се върна на работа. Въпреки че му бяха приятели, технически си оставаше техен началник и винаги щеше да има проблем с показването на емоции. А изживяваше смъртта на Хедър твърде тежко. Все още се хващаше да й говори по няколко пъти на ден. Сутрин, докато се обличаше, се задържаше прекалено дълго в гардеробната и милваше нежно дрехите й. Смъртта й беше оставила в душата му бездна, огромно празно пространство. Много му липсваше, всяка секунда от всеки ден.
	— Казваше се Хедър. Беше убита в объркал се обир на магазинче на няколко пресечки от апартамента ни. Преди шест месеца. Хванаха извършителя, просто хлапе. Харнъл Камбъл… — Портър замълча за момент и зарея поглед през прозореца. — Но някак успя да избяга. Да си беше останал в ареста, понеже Ансън Бишъп го проследи. Смятаме, че го е убил. Тялото му така и не се появи. Бишъп остави ухото на хлапето на леглото ми като един вид подарък. Предполагам, че е точно такъв. Адски съм сигурен, че исках да го убия. Идеята, че ще прекара няколко години в затвора и ще си върне свободата, а моята Хедър е завинаги изгубена, ме изяждаше жив. Прибрах се и ето ти го на: ухото на убиеца й в спретната малка кутия с бележка.
	— Какво пишеше на бележката?
	— Пишеше…
C>
	Сам,
	Това е малък подарък от мен за теб…
	Съжалявам, че не го чу как пищи.
	Какво ще кажеш да ми върнеш услугата?
	Малка размяна на услуги между приятели?
	Помогни ми да намеря майка си.
	Според мен е време с нея да си поговорим.
@	Б.
C$
	— Леле.
	— Аха.
	— И затова ли си тук? Затова си дошъл в Ню Орлиънс? Да му помогнеш да намери майка си?
	Портър поклати глава.
	— Тук съм, за да го хвана, _точка_. Тя е важен свидетел, нищо повече. Убийството на Камбъл е едностранна сделка. Не му дължа нищо, освен удобна килия.
	— Но и той би могъл да е в Ню Орлиънс. Нищо чудно да ни е гледал през цялото време! — посочи Сара. — Не може да влезе в затвора, без да рискува да го хванат, но сигурно е проследил всяко твое движение.
	— Може би.
	— Значи може да е и тук, да ни следи.
	Портър не беше обмислил този вариант. Прие, че Бишъп го следи в Ню Орлиънс, но тук?
	— Не съм сигурен. Не би могъл да знае какво сме си казали с майка му. Никой не видя какво написа тя в дневника, освен нас. Адресът е тайна.
	— В стаята за разпити има камери. Възможно е някоя от тях да го е хванала под добър ъгъл. А и някой отвътре ти е пъхнал телефона и ножа. Би могъл да ни е проследил до летището. Дявол да го вземе, може да е бил с нас в самолета. Някой умел майстор като него, който се е крил толкова време и е много добър с маскировката и сливането с тълпата. Според мен съм виждала лицето му по новините всеки ден, откакто ти го идентифицира. За да не го хванат, при целия този шум… — Сара не довърши репликата си, а се пресегна и бръсна свободен кичур от очите си, след това погледна в огледалото за задно виждане. — Не е наоколо обаче, не съм виждала друга кола от известно време. Разбира се, би могъл да кара след нас с изключени фарове. Така бих постъпила аз.
	— Не мисля, че ни следва. Според мен си права, добър е с маскировката. Според мен е също и достатъчно умен да стои скрит. Ако трябва да се обзаложа, скатал се е някъде и чака напрежението да поотмине. Хората не са способни да задържат вниманието си дълго време. Изненадан съм, че пресата е все още по петите му. Веднага щом се разчуе друга голяма история, ще го сложат назад в новините. Ако планира да действа, ще го стори тогава.
	— Разбирам какво правиш — каза Сара.
	— Какво?
	— Напълно смени темата. Попитах те за съпругата ти, а ти успя да върнеш разговора към Бишъп. Няма да го допусна. Искам отговори. Страшно си падам по хубави любовни истории. Кажи ми как сте се срещнали с Хедър. И ако се опиташ да се измъкнеш и да се върнеш към Бишъп, ще спра и ще те пребия с гаечен ключ. Наоколо виждам куп места за скриване на труп.
	— Ти си страховито момиче.
	— Жена. Страховита жена и се гордея с това. А сега ми разкажи за Хедър.
	Портър въздъхна.
	— Запознахме се в болницата, представи си.
	— Болницата ли? Какво е станало?
	— Бях новак в полицията, всъщност недалеч оттук — близо до Чарлстън. Улучиха ме в тила. Тя беше една от сестрите в травматологията, с късмет да работи в спешното точно когато ме докараха.
	Сара се ококори.
	— Застреляли са те в главата?
	Портър посегна към тила си и напипа белега, малка подутина отляво.
	— Беше сачма за въздушна пушка. Двамата с партньора ми се опитвахме да арестуваме дребен дилър, предимно нечист хероин и малко крек. На улицата го наричаха Бобъра. Притиснахме го в една уличка. Излязох му изотзад и партньорът ми заобиколи пресечката, за да мине от другата страна. Бобърът видя първо него, обърна се, паникьоса се да открие и мен зад гърба си. Беше надрусан, много нервен. Държеше оръжието в ръка и стреля по случайност. Не възнамеряваше да ме гръмне, дори не се целеше в мен, беше по-скоро по рефлекс. Куршумът улучи цистерната отзад, рикошира и ме удари право в тила.
	— Боже мили! Как така си още жив?
	Портър сви рамене.
	— Дебела ми е главата сигурно. Куршумът заседна в костта, не успя да я пробие. Не стигна до мозъка ми, но беше на косъм.
	— Е, на това му се вика късмет.
	— Аха, предполагам. Смятат, че рикошетът ме е спасил. Директно попадение щеше да ме довърши. Все пак не ми се размина леко. Почти веднага започна да се трупа налягане… — той замлъкна за момент, за да си припомни. — Странно е, но помня самия удар. Беше като силен шамар отзад на тила. Не ме събори на земята, както става по филмите. Стърчах си като идиот. Помислих дали да не се кача в колата и да се самозакарам до болницата. Докоснах раната, видях кръв по пръстите си и направих поне две крачки, преди да падна. Свестих се чак след около седмица.
	Сара настъпи спирачката, понеже през пътя претича дребно животинче и изчезна в храстите отстрани.
	— Успяха ли да извадят куршума, или още е там?
	— А, извадиха го. След това ме вкарали в кома, докато налягането в мозъка ми спадне… — той пак опипа малкия си белег. — Куршумът беше влязъл под странен ъгъл, ниско долу отляво. Така че налягането беше съсредоточено върху региона на хипокампуса.
	Сара вдигна ръка.
	— Чакай, това го знам. Става дума за частта, отговорна за емоциите и спомените.
	— Златна звезда за момичето! — ухили се Портър. — Освен тома управлява автономната ни нервна система и се занимава със зрителното разпознаване. Още докато съм бил в кома, е станало ясно, че нервната ми система е непокътната, но докато не се събудих, докторите не са могли да кажат дали не е пострадало нещо друго. Щом отворих очи, заварих Хедър надвесена над мен с прелестна усмивка и веднага разбрах, че съм влюбен.


>	74.
>	Клеър

	_Ден трети, 20:07 ч._
	Клеър стоеше в коридора пред стая 316 в хотел Пийдмонт, стиснала юмруци и с топка в стомаха. Криминалистите бяха пристигнали преди десет минути и бяха запечатали стаята.
	— Клерче-меченце?
	Тя се обърна и видя Наш да слиза от асансьора и да си разкопчана дебелото палто.
	— Какво, по дяволите, е станало?
	Клеър поклати глава. Все още се опитваше да нареди пъзела.
	— Той я е отровил. Или поне така мисля. Заставих я да повърне. Беше стабилна, когато парамедиците я откараха. Все още в безсъзнание обаче.
	— Но жива?
	— Аха. Все още жива… — тя пристъпи няколко крачки с гръб към него. — Как е възможно това? Как това копеле успява да ни изпреварва така гадно?
	— Ще го пипнем.
	Когато тя се извърна да погледне колегата си, в очите й имаше сълзи.
	— Уж трябваше да я пазя, а той се промъкна зад гърба ми. Опита се да ми я отнеме право под носа ми!
	Наш прегърна Клеър и я притисна сърдечно.
	— Вината _не_ е твоя, Клерче-меченце! Абсолютно нищо не би могла да промениш!
	— Трябваше да го предвидя. При Рандъл Дейвис извършителят проникна в къщата му и му отрови кафето с лизиноприл. Знаел е, че само съпругът пие кафе, и го е взел на прицел. Някак си е успял да вкара отрова в принадлежност на Дарлийн Бийл — или във водата за уста, или в пастата за зъби… работата й е свързана с редовни пътувания. Докопал се е до пътната й чанта и е сложил отровата. След Рандъл Дейвис трябваше да предвидя опасността и да… — Клеър замълча. Сгуши лице и рамото на колегата си.
	— Детективи?
	Клеър се отдръпна от Наш и избърса засрамено сълзите си.
	— Да?
	Криминалистът Линдзи Ролфс стоеше на прага на хотелската стая. Отклони очи, докато Наш освободи колежката си от прегръдката.
	— Права бяхте. Полевият тест е положителен за цианид.
	— В пастата за зъби или водата за уста? — попита Клеър.
	— В пастата за зъби. Намерихме малка дупчица на тубичката. Изглежда, извършителят е инжектирал веществото на около два сантиметра навътре, посредством спринцовка с игла. Благодарение на консистенцията на пастата за зъби жената може да я е ползвала дни наред, без да стигне до отровата. Честно казано, пастата за зъби е идеален посредник — действа като примитивен таймер. Ако извършителят беше сложил отровата към края на тубичката, можеше да спечели седмици вместо дни, преди жената да стигне до нея. Ще го имам предвид — най-вероятно е искал да нанесе удара горе-долу по това време.
	Клеър си пое дълбоко дъх и изпусна въздуха си, преди да проговори отново. Нямаше намерение да остави този тип да я върти на пръста си, в никакъв случай.
	— Нещо друго?
	Ролфс бутна очилата на носа си с опакото на облечената си в ръкавица ръка.
	— Засега е само това. Все още тестваме личните й вещи. Ще приключа в лабораторията.
	— А в принадлежностите на съпруга няма нищо? — попита Наш.
	— Поне засега не сме открили. Ще се обадя, ако се появи още нещо… — криминалистът се обърна и изчезна отново в хотелската стая.
	Клеър масажира брадичката си и взе да обикаля бавно по коридора.
	— Некрологът беше на Дарлийн Бийл. Тя е мишената. Което ще рече, че този тип няма да преследва само бащите, а просто родителите. Помежду им има някаква връзка — свързва момичетата и родителите. Просто трябва да я намерим.
	— На теб ти трябва почивка — каза й Наш. — Караш на празен резервоар цели два дни. Не можеш да мислиш нормално в това състояние. Нито пък аз, ако става въпрос… — той понижи глас. — Когато дойдох, всъщност се опитах да сляза от колата и забравих да си сваля колана. Даже седях няколко секунди в опит да разбера защо не мога да изляза. Умът ми е на каша. Всички ние имаме нужда от малко почивка и прегрупиране на силите.
	Клеър клатеше глава.
	— Връщам се в участъка. Трябва да прегледам пак дъската с уликите, да видя всички данни. Там има нещо, усещам го. Дъщеря им е някъде там и може още да е жива. В неизвестност е само от ден.
	— Половината ни полиция с излязла да я търси.
	— Връщам се в управлението — запъна се решително Клеър.
	Наш явно осъзна, че това е загубена битка.
	— Добре, но при две условия. Първо, ще се опиташ да поспиш на дивана в командния център. И второ, ще оставиш аз да карам. Не трябва да сядаш зад волана. Все още се тресеш от адреналина и когато се изчерпи, сривът ще е тежък.
	— И се очаква да поверя живота си на човек, който не знае как се сваля коланът на колата?
	— Само с мен разполагаш.
	— Бог да ни е на помощ.
	Телефонът на Клеър избръмча. Тя го извади от джоба и прочете съобщението. Сърцето й падна в петите.
	— Намерили са камиона и липсващата водна цистерна. Имаме нов труп.


>	75.
>	Портър

	_Ден трети, 20:07 ч._
	Джипиесът звънна, каза им да направят десен завой и Сара намали скоростта, следвайки табелата към Симпсънвил.
	Портър върна поглед върху прозореца.
	— След първия миг с надвесената над мен Хедър видях и партньора си. Тъкмо ставаше от стола в ъгъла на стаята. Капитанът ми дойде след около час. В началото беше странно. Разпознавах партньора си. Не осъзнавах, че нещо не е наред. Спомнях си как преследвам дилъра, както и изстрела, всичко до последния момент. Хедър ме попита как ми е името. Веднага отговорих, че съм любовта на живота й, а тя ме попита за името на настоящия президент, което й казах. След това ме попита за предишния, но вместо него открих празнота. Няма друг начин да се опише, все едно някой беше взел гумичка и го беше изтрил. Виждах ясно лицето му, но името липсваше. След това започнаха прегледите, бяха адски много.
	— Някаква амнезия, така ли?
	— Флуидна избирателна ретроградна амнезия, така я нарекоха. Подвижността ми не беше пострадала, за мой късмет. Повечето ми спомени бяха непокътнати — детството, юношеството, дори скорошни събития, всичко си беше там, но имаше и големи бели петна, цели месеци и години липсваха… — той поспря за момент и потропа с пръсти по прозоречното стъкло. — Хедър ме караше да правя едно упражнение, да записвам важните моменти в живота си в хронологичен ред и да ги датирам, доколкото ми е по силите. Правехме го всеки ден, започвахме с празен лист хартия и нанасях всичко, което си спомнях. През първите няколко дни при всеки опит удължавахме списъка. Имаше прогрес. След около седмица това приключи. Не бях загубил нищо повече, но празните места се държаха здраво. Докторите ме уверяваха, че спомените ще се върнат с времето. Някои наистина се върнаха, но и до ден-днешен ми липсват периоди.
	— И през цялото време Хедър е била с теб?
	Портър кимна.
	— Отказваше да излезе с мен на официална среща, докато не ме изпишат от болницата и не възобновя нормалния си живот поне за месец. И двамата усещахме искрата, знаехме, че има нещо помежду ни, но очевидно е често срещано явление пациенти да се влюбват в сестрите си по време на дълъг престой в болница, ето защо тя се боеше, че чувствата ми се градят на тази основа. Знаех, че има нещо повече, но думата ми в конкретния случай нямаше особено голяма стойност. Продължавахме да се виждаме всеки ден, за да попълваме списъка — тя така му викаше, попълването на списъка — но не си позволяваше да излезе на официална среща с мен. Когато най-накрая ме върнаха на работа, около три месеца след влизането ми в болницата, Хедър се съгласи да излезем — вечеря и кино. Гледахме „Принцесата булка“. Оженихме се след четири месеца.
	— Не те ли безпокоят липсващите периоди?
	Портър сви рамене.
	— Най-добрите ми спомени са с Хедър. Помня цялото ни време заедно. Друго не ми трябва.
	— Ами полицията? Трудно ли беше да се върнеш на активна служба?
	— Да, там беше доста тежко. Не го очаквах. Като изключим проблемите с паметта, бях добре, физически нямах затруднения — няколко писмени и физически изпита, после интервю и ето ме отново на служба. С нов партньор обаче. Предишният се беше прехвърлил за постоянно в отдел „Наркотици“. Изстрелът ми отне и още нещо, поне в определен смисъл. Чарлстън беше съсипан. Градът ми се струваше по-тъмен, по-мръсен. Изпитвах притеснения всеки път, когато се озовавах близо до уличката, в която се случи стрелбата. Започнах да се съмнявам, че тази тревожност може да ме докара до нараняване, да ми отвлече вниманието в погрешен момент. Двамата с Хедър го обсъждахме доста и решихме да се преместя в Чикаго, за ново начало на ново място. Така се прехвърлих там и когато се отвори място в отдел „Убийства“ го приех. Дявол да го вземе, беше толкова отдавна, тогава бях просто хлапак.
	— Никога ли не си имал деца?
	— Обмисляхме го, говорихме безброй пъти, но моментът все не ни се струваше подходящ. Хедър беше изгряваща звезда на „Чикаго Дженеръл“, а аз се справях добре в полицията. Човек си казва, че догодина ще е по-добра за целта, малко ще забавим скоростта, ще си оправим финансите, така че го отлагаш и отлагаш. И преди да се усетиш, вече е твърде късно. Не съжалявам обаче, че нямаме деца. Не съм сигурен, че бих променил и един миг от живота ни.
	— Дори онзи изстрел в главата?
	— Дори изстрела в главата. Хей, спри тук… — Портър посочи малка бензиностанция „Стоп-ен-Гоу“ отдясно.
	— Защо? Резервоарът е пълен.
	— За припаси.
	Сара намали, отклони колата от тесния двулентов път и влезе на насипания с чакъл паркинг. Пред магазинчето беше паркиран очукан форд пикап. С изключение на него бензиностанцията изглеждаше изоставена. Адвокатката спря до пикапа и изключи колата от скорост. Вдигна дневника.
	— Давай. Има няколко раздела, които искам да погледна повторно.
	— Сега се връщам! — Паркър разкопча колана и слезе от колата.
	Когато бутна вратата, вътре се обади електронно звънче и продавачът зад тезгяха вдигна глава и го погледна за момент, преди да се върне към броя си на „Аутотрейдър“.
	В магазина имаше само пет реда рафтове и Портър обиколи всичките. Избра две фенерчета, пакет батерийки, кутия торбички с цип, кутия латексови ръкавици, евтин дигитален фотоапарат и голям плик чипс. Отнесе всичко отпред и го остави на тезгяха.
	Касиерът изглеждаше на не повече от шестнайсет-седемнайсет години. На розовата брадичка имаше голяма пъпка и носът му беше прекалено голям за тясното лице. Остави списанието, кимна на Портър и започна да сканира покупките му. Наложи се да мине четири пъти кутията с ръкавици, преди да я регистрира. Детективът беше любопитен дали момчето въобще знае как се вкарват стоките ръчно.
	— Двайсет и три и четирийсет и осем — каза то и погледна пак покупките. — Проктоложки кабинет ли ще отваряте?
	— Не ми се получи с мозъчната хирургия, та реших да пробвам в друга област.
	Портър му даде една двайсетачка и една петачка и прибра всичко сам, докато касиерът броеше рестото му.
	— Приятна вечер, докторе!
	— Аха.
	Вече в колата, той извади чипса, а останалото захвърли на пода. Докато се връщаше на пътя, Сара държеше дневника облегнат на волана и си отбелязваше с показалец докъде е стигнала.
	— Успя да изчетеш цялото чудо, без да обелиш и дума за нея. Какво мислиш?
	Адвокатката изпухтя.
	— Не съм сигурна какво да мисля. Донякъде ми е жал за детето. След това се сещам за хората, които е наранил, и животите, които е съсипал, и си напомням, че той е чудовище. След това мисля за майка му. Тя каза: _Нещата не са се случвали по този начин._ Какво имаше предвид с това? Нищо от написаното? Част от него? Току-що прелетяхме хиляда и двеста километра, защото един престъпник е написал адреса си в това тефтерче.
	Портър не каза нито дума.
	Тя захвърли дневника в скута му.
	— Дай ми от този чипс!
	Детективът отвори плика и й го подаде.
	Сара си грабна една шепичка и я пусна в устата си.
	— Ако клиентката ми наистина е направила дори половината от нещата, описани в този дневник? — Тя поклати глава и облиза пръсти. — Не мога да представлявам такъв човек. Абсурд.
	Джипиесът се обади и ги посъветва да завият наляво по Дженкинс Бридж Роуд след триста метра. Сара включи мигача.
	Портър си мислеше, че след напускането на града е станало тъмно. Тук обаче беше още по-зле. Никъде не се виждаха къщи или коли, нищо, освен шосето и ниви.
	Спътничката му взе завоя и макар че Дженкинс Бридж Роуд беше павирана, оказа се неравна. Тя завъртя наляво да избегне огромна яма насред шосето и веднага след това надясно, за да не пропадне в друга. Покрай пътя природата бе започнала да си възвръща завзетата от нея земя. Плевели и филизи прояждаха асфалта отгоре и го осейваха с неравности и пукнатини.
	— Шибано никъде в Египет* — изръмжа Сара под нос и натисна спирачките.
	[* Bum Fuck Egypt — много далечно, непознато място, в шибаното никъде, на майната си (англ. вулгарно). — Бел.ред.]
	— Какво?
	— В Египет на майната си!
	— Нямам идея какво значи това.
	— Значи, че сме в средата на абсолютното нищо, а мен ме делят само три минути от това да подложа на съмнение много от последните си избори в живота.
	Джипиесът я инструктира да завие наляво след трийсет метра. Тя включи дългите светлини.
	— Виждаш ли кръстопът? Понеже аз не виждам. Почти нищо не виждам.
	Портър посочи напред.
	— Ето го. Точно зад голямата канара.
	Адвокатката зави наляво и колата заподскача по платното от чакъл и трева.
	— Ако ме убиеш тук и захвърлиш трупа ми в плитък гроб, може ли поне да намериш добър дом за рибката ми?
	— Рибки ли имаш?
	— Една рибка. Казва се Монро. Отличен слушател е и не ме съди много строго.
	Нивите отстъпиха място на дървета — дрян, дъб, вечнозелени — които се извисяваха над колата, а клоните им се пресягаха над тесния път и се усукваха като дузини преплетени кокалести пръсти.
	— Крайната ви цел отстои на трийсет метра — заяви джипиесът. — Пада се отдясно.
	Сара се намръщи.
	— Не виждам нищо, а ти? Смяташ ли, че Джейн Доу е излъгала?
	— Не знам какво да мисля.
	Джипиесът изпя всеела мелодийка и съобщи:
	— Пристигнахте.
	Портър се взираше през предното стъкло. Пред тях пътят изчезваше, погълнат от избуялите диви храсти и дървета. Наоколо не се виждаше нищо, освен гъсти гори.
	Разкопча си колана, отвори вратата и излезе в студената нощ.
	Сара угаси колата и също слезе.
	Подметките на Портър хрущяха по чакъла, докато върнеше към банкета. Енергията се оттече от тялото му, раменете му се превиха.
	— Аз съм идиот — промърмори той. — Трябваше да се сетя.
	Сара заобиколи колата и застана до него, за да сложи ръка на рамото му.
	— Ти си добро ченге. Проследи уликата. Просто невинаги вършат работа.
	Нещо зашумоля в храстите от лявата им страна. Портър се обърна и видя втренчени в тях блестящи очи. Примигнаха и изчезнаха в шубраците.
	— Какво е това?
	— Според мен е енот.
	Детективът направи няколко крачки наляво.
	— Не животното…
	Посегна и стисна дебела лоза, прорасла върху…
	— Това пощенска кутия ли е?
	Той задърпа превелите и филизите, освободи изкривения кол и монтираната отгоре му напукана бяла кутия.
	Втренчи поглед в избелялото име, надраскано отстрани с черна боя, едва видимо на слабата светлина.
C>
	Бишъп.
C$


>	76.
>	Пул

	_Ден трети, 20:07 ч._
	Франк Пул влезе в кабинета в мазето на полицейското управление и светна лампите, флуоресцентните тръби се съживиха и обляха помещението в жълто сияние. Той сбръчка нос заради странната миризма, която се носеше от далечния ъгъл. Все още не бяха установили от какво е, но я бяха проследили до овално петно на мокета под едно старо бюро.
	Пул си свали палтото, шала и шапката и ги пусна на масата до вратата. Прекоси стаята до средата и седна на ръба на едно от бюрата, втренчен в белите дъски в предната част.
	Би трябвало да се прибере у дома.
	И да поспи.
	Обаче не можеше.
	Знаеше, че щом затвори очи, Либи Макинли ще го чака и отчаяно ще се мъчи да му обясни какво е станало, но няма да може, понеже са й затворили устата.
	Дийнър беше оставил шала си на пода до вратата.
	Стюърт, първото му име беше Стюърт.
	Пул не го познаваше добре. Спомняше си да го е виждал многократно из чикагския офис на ФБР, но сега работеха заедно за първи път. Не беше женен. Нямаше приятелка. Или поне не споменаваше да има. Пул не знаеше нищо за личния му живот. Нито къде е израсъл и ходил на училище, нито дали е имал братя и сестри. Старши специален агент Хърлес каза, че щял лично да се свърже със семейството на Дийнър, но не спомена кои са.
	Пул знаеше, че като последния, видял колегата си жив, в даден момент ще се наложи и той да се свърже с този човек или хора, роднините на Стюърт Дийнър. Щеше му се да е отделил време да узнае кои са.
	Отиде до белите дъски, почисти си място на най-дясната и написа:
C>
	Зелената къща — Форти Уан Плейс 518.
	Бишъп — криел се е там оттогава?
	Изчистено — няма оставени улики — планирано за бързо бягство.


	Пощенска станция — Форти Уан Плейс 519.
	Фалшивата карта на Либи Макинли е пратена там — Бишъп организатор?
	Защо Бишъп ще помага на Либи Макинли? Защо Либи ще се съгласи с помощта му? Убиец на сестрата, Барбара Макинли?
C$


	На този въпрос Пул спря. Странно беше. Защо Бишъп ще убива Либи Макинли, ако й е помагал по някакъв начин? Може би са се скарали? Което ще рече, че са поддържали връзка поначало. Що за връзка биха могли да имат? Той е убил сестра й. _Измъчвал_ е сестра й и я е убил. Дали са се познавали отнякъде? Ако случаят е такъв, дали са се познавали, преди да бъде убита Барбара, и ли са се свързали, докато Либи е била в затвора? Щеше да има следа. Нито едно писмо, обаждане или посещение не остава незаписано.
	Пул написа на дъската затвор „Стейтсвил“.
	Налагаше се да изиска досието на Либи от затвора. Бишъп беше успял да си кореспондира с нея. Намирането на тези съобщения щеше да е ключово.
	Да открие _как_.
	Пул изтри друго ъгълче на дъската и написа трите поеми и изречението, изрязани от Бишъп от стената на пощенската станция.
	У4М беше ли взел мобилните им телефони, защото са ги снимали, разполагали са със запис на тези творения? Първоначално Пул предположи, че го е направил, за да ги забави, да си даде преднина, преди агентът да стигне донякъде и да повика помощ. Но сега не беше съвсем сигурен.
	Бишъп очакваше къщата да намери детектив Сам Портър, не федералните агенти. Което ще рече, че е искал Портър да открие творенията. Искаше детективът да се мъчи върху значението им. Те двамата с Дийнър му бяха развалили удоволствието с появата си първи, съсипаха предварително съставените от У4М планове. Пул беше извадил телефона си да снима стената, но Дийнър се намеси и го спря, преди да направи поне една снимка.
	Дали Бишъп го беше убил, защото е видял стената? Снимал я е? Успял ли е той да види снимките на телефона на Дийнър? Бишъп не беше намерил такива на телефона на Пул — може би затова го беше оставил жив? Преценил е, че не е забелязал стиховете?
	Възможно беше.
	Пул обаче беше видял стената. Помнеше всяка думичка.
	Втренчи се в поемите, особено в подчертаните думи.
C>
	{m underline}Лед{/m}
	{m underline}Вода{/m}
	{m underline}Живот{/m}
	{m underline}Смърт{/m}
	{m underline}Дом{/m}
	{m underline}Страх{/m}
	{m underline}Смърт{/m}
C$
	— Не можеш да си играеш на господ, без да се запознаеш с дявола — промърмори под нос.
	Повтаряше се единствено смърт. Той огради и двете и написа отдолу смърт х 2.
	Цицината ужасно го болеше. Парамедикът каза, че сигурно има леко сътресение. Трябваше да поспи, но сигурно не биваше. И всъщност не искаше. Държеше да продължи да работи по задачата.
	Сънят щеше да прочисти мислите му.
	Пул отстъпи от бюрото и прерови куфарчето си, намери шишенце „Адвил“ и изгълта на сухо три хапчета.
	Съдържанието на кутиите, които беше преровил преди, все още бе разпиляно. Полароидни снимки и таблици бяха разпръснати по бюрото пред него.
	Той погледна към дъските.
	Пул не вярваше в съвпадения.
	Всичко това беше свързано по някакъв начин.


>	77.
>	Портър

	_Ден трети, 20:07 ч._
	Портър се втренчи в пощенската кутия.
	Стори му се позната — името Бишъп, надраскано отстрани с детински почерк, самата кутия, това място… Не си спомняше специално да се споменава в дневника, но въпреки това го споходи усещане за дожа вю.
	— Сам? Добре ли си?
	Портър беше затворил очи. Не си спомняше да го е правил. Когато ги отвори, откри, че Сара го гледа с изписана на лицето загриженост, едва забележима на слабата лунна светлина.
	Тя го хвана за рамото.
	— Пак те изгубих за миг, като онзи път в затвора. Наистина мисля, че трябва да отидем на хотел и да се върнем пак по светло. И двамата имаме нужда от сън, а и бездруго сега не виждаме нищо.
	Сърцето на Портър блъскаше в гърдите му. Не би могъл да заспи, не и сега.
	— Добре съм… аз… купих фенерчета.
	Той се обърна към колата и за малко не се препъна, докато прекоси чакъления път. Облегна се на бронята на колата.
	Сара пак се озова до него.
	— Не си добре, Сам. Изглеждаш на ръба на припадъка. Поседни за малко в колата, поеми си дъх. Блед си като призрак.
	Сам разтри темето си и белега, все още облегнат с другата ръка на колата.
	— Добре съм.
	Прозвуча по-сопнато, отколкото искаше. Сара отстъпи крачка назад.
	Той си пое дъх.
	— Съжалявам, не исках да прозвуча като…
	— Като задник? — довърши тя вместо него.
	— Не очаквах да е истинско — той кимна към дневника, все още захвърлен на предната седалка. — Не очаквах _това_ да е истинско. Сега… не мога да си тръгна. Трябва да огледам. Да видя какво има тук. Боя се, че ако тръгна, това място ще изчезне на сутринта. Знам, че звучи глупаво и вероятно е така, но трябва да остана. Не се налага и ти да го правиш, ако не искаш, но аз съм длъжен. Не мисля, че имам избор.
	Адвокатката се пресегна и обхвана лицето му между дланите си.
	Портър беше благодарен за докосването й. Имаше _нужда_ от него.
	— Няма да те оставя да се препъваш наоколо сам в тъмното. Каквото и да е това, ще го направим заедно, но искам да се разберем съвсем ясно за едно. Когато се върнем в цивилизацията, дължиш на тази дама една страхотна вечеря.
	— Имаме сделка — по устните на Портър затанцува усмивка. — Май видях някакви стари купони от „Арби“ на задната седалка…
	Поседяха на място близо десет минута, докато силите на детектива се върнат и умът му се прочисти. В някакъв момент Сара го хвана за ръката. Не си спомняше кога се е случило, а му се искаше да помни. Това бяха мигове, които си струваха помненето, не като някои от другите мисли, които блъскаха в главата му. Той отвърна с нежно стискане.
	— Мисля, че вече съм добре. Май просто ми дойде малко в повече.
	Портър я пусна и бръкна в колата да вземе торбата от магазина. Остави я на покрива, извади фенерчетата от опаковките им и зареди батериите във всяко, връчи едното на Сара. Пъхна дневника в джоба си.
	Адвокатката включи своето фенерче и прокара лъча по пустия път, докато Портър четеше инструкциите на дигиталния фотоапарат.
	— ТУК има чакълена алея, може да е стар път. Не се вижда, плевелите са го завзели — тя стоеше на метър и половина от него, близо до пощенската кутия. — Виждам и още нещо. Изглежда, до тази с надпис Бишъп е имало и друга пощенска кутия. Виждам стълб, но е отсечен на около половин метър над земята.
	— На него би трябвало да пише Картър. Живели са врата до врата със семейство Картър.
	— О, да, от дневника!
	Доволен, че е овладял тайните на фотоапарата, Портър го натъпка обратно в торбата заедно с ръкавиците и пликчетата, затвори вратата на колата и отиде до адвокатката. Тя още осветяваше останките от стълба. Щом детективът застана до нея, тя прокара лъча по чакъла, който беше открила.
	— Ето за това ти говорех. Според мен тук от години не са идвали хора.
	Портър проследи лъча светлина и го погледа как подскача по разровения чакълест път, осеян с плевели и мръсотия. Взираше се в танца му сред дърветата и мълчаливия му поздрав към луната. Гледаше как мракът поглъща светлината в края на фенерчето. След това хвана Сара за свободната ръка и тръгна към този мрак, без да си разменят и дума повече.


>	78.
>	Клеър

	_Ден трети, 20:15 ч._
	Клеър забеляза примигващите чернени и сини лампи още на идване от Ашланд авеню. Посочи през предното стъкло:
	— Ето там.
	— Виждам — отвърна Наш и зави на паркинга на „Уолмарт“.
	Последваха знаците около дългата сграда до товарните докове отзад. Веднага след завоя се натъкнаха на две патрулни коли с монтирана помежду им бариера, която препречваше мътя. Полицаят отляво вдигна едната й страна и ги пропусна през нея, след което я намести обратно. Наш паркира между буса на криминалистите и една линейка. И двамата парамедици стояха в задната част на превозното си средство и пушеха, понеже засега нямаха друга работа, освен да чакат.
	— Надушваш ли газ? — попита Клеър.
	— Това е от Кони — обясни Наш. — Когато е на неутрална скорост, тази миризма се разнася някъде отдолу. Трябва да я заведа на сервиз.
	— Тази кола е смъртоносен капан, нали го знаеш?
	— Не ритай бебчето ми, докато е паднала. Чудесна ще стане след ремонта. Не е ли така, мила Кони? — той се пресегна и помилва таблото за управление, след това прати въздушна целувка в тази посока.
	— Един дол дренки сте с Бишъп. И ти си луд като него! — Клеър слезе от колата на студения въздух и хлопна вратата зад себе си, пъхнала ръце дълбоко в джобовете си. Наш я последва и за малко да се подхлъзне на ивица лед.
	Сива тойота пикап, с все още натоварена отзад цистерна за вода, стоеше паркирана на товарната рампа на магазина. Криминалистите я бяха обградили с големи халогенни прожектори. Периметърът беше заграден с яркожълта лента. Поне половин дузина униформени патрулни полицаи стояха наоколо и отблъскваха нарастващата тълпа, която се състоеше предимно от служители на „Уолмарт“ — магазинът беше отворен денонощно. Сигурно се бяха обадили и на приятели, понеже няколко от зяпачите не бяха в униформа, а от другата страна на паркинга приближи кола, която се насочи право към светлините и групата хора. Клеър знаеше, че щом новината се разнесе, няма да отнеме много време тълпата да се увеличи двойно и дори тронно. Щеше да стане още по-зле, като нахлуе и пресата.
	Клеър преброи трима криминалисти. И тримата стояха в определения периметър и чакаха нареждания.
	Лейтенант Белкин забеляза новодошлите детективи и се отдели от тълпата, за да ги посрещне. Носеше пухкаво военно яке със значка, закачена на външния ревер, и напечатан с големи букви на гърба надпис Чикагска полиция.
	— Оградихме местопроизшествието веднага щом пристигнахме — той посочи камиона, който ръмжеше на празен ход на двайсетина метра встрани. — Този пристигнал малко преди осем и се обадил вътре — пикапът вече стоял на рампата и блокирал достъпа му. Управителят на склада излязъл, видял човек в колата и отишъл да му каже да се премести, но избягал и се обадил на 911, когато осъзнал… е, ще видите. Взехме му отпечатъци, както и отливка от обувката му, за да изключим следите, оставени от него около превозното средство. В снега има и втора следа, но е доста зле заради времето. Криминалистите снеха отливки и от нея. Вероятно са на извършителя. Обикалят няколко пъти пикапа. Може да доведат до нещо. Името на управителя е Уилис Кортезе, чака вътре в сградата. Можете да говорите с него, но не мисля, че има какво повече да добави.
	Наш посочи охранителната камера над рампата:
	— Има ли запис?
	Белкин поклати глава.
	— Отзад камерите са общо три. Някой ги е счупил миналия вторник. Поддръжката още не е успяла да ги смени.
	— В какъв смисъл счупил ги е? Доста високо са поставени.
	— Отрязал е кабела и е блъскал камерите с нещо голямо и тежко. Работниците не са сигурни какво е станало, но устройствата са в ужасно състояние. Който и да го е направил, бил е добре запознат е качествата им. Дошъл е извън полезрението им. Според охраната всичко било наред, след това сигналът изчезнал, няма кадри с извършителя или извършителите. Накарах един от моите хора да разгледа хардуера и записа, в случай че са пропуснали нещо.
	Наш погледна тревожно Клеър. И двамата си мислеха едно и също — Бишъп.
	Белкин посочи пикапа с палец.
	— Там е шибана каша. Никога не съм виждал подобно нещо.
	— Покажи ни — каза Клеър.
	Лейтенантът кимна и се обърна натам. Мина под жълтата лента и я вдигна за детективите. Приближи се откъм вратата за шофьора. Прозорецът беше свален.
	— Поне засега версията ни е, че извършителят е взел маркуча от водната цистерна и е изпразнил съдържанието й в кабината, всичките два тона и половина. Сигурно е отнело известно време — двайсет или трийсет минути, може и повече. Когато пристигнах тук, температурата беше към минус двайсет, с вятъра се усещаше още по-ниска. Криминалистите още се опитват да установят, но според тях онзи, който го е направил, първо го е държал на пръскалка няколко минути, после е изчакал още няколко и пак е пуснал водата. Според тях цялото това чудо е направено на пластове. Дори при такива температури за подобно нещо се налага постепенно изграждане. Няма да изглежда така, ако се изпразни цистерната на един път. Тази гадост е изисквала търпение и чифт здрави топки, особено така, на открито, като в случая.
	Клеър наистина се стараеше да следи обясненията на лейтенант Белкин какво виждат. Изслуша и допълнителните подробности за дебелината на леда и плътността му. Чу Наш да пита дали водата е била солена. Чу отговора на Белкин, че не е. Солената вода не би замръзнала на тази температура. Чу всичко това, докато умът й се опитваше да възприеме онова, което виждаха очите.
	В кабината на пикапа имаше човек. Носеше колан и държеше волана с две ръце. Погледът му беше втренчен напред, в някакъв несъществуващ предмет в далечината.
	Тялото беше обвито в неравен лед, плътен и замръзнал навсякъде — по-тънък около лицето и главата, по-дебел на седалката и пода.
	Лицето се взираше напред със замръзнал мъртъв поглед.
	Принадлежеше на момче. Тийнейджър.


>	79.
>	Портър

	_Ден трети, 21:10 ч._
	Първо видяха къщата.
	Или поне каквото беше останало от нея.
	Портър и Сара спряха на алеята, а лъчите на фенерчетата им се плъзгаха по обраслите и обезцветени дъски.
	Беше имало пожар, личеше си отдалеч. Покривът бе пропаднал, а останките на стените стърчаха почернели и одимени. По-голямата част от постройката беше рухнала — или от пожара, или впоследствие.
	Портър извади апарата и го връчи на Сара.
	— Ти отговаряш за снимките.
	— Нещо конкретно?
	— Това чудо разполага с хиляда пози, така че не ги пести. Искам да хвана всичко. Не знаем кое може да се окаже важно.
	Сара вдигна апарата и погледна през окуляра към постройката.
	Къщата се оказа мъничка.
	Портър можеше да го потвърди и по останките. Не повече от шейсет-седемдесет квадрата. Както в дневника, имаше и веранда, но не каквато детективът очакваше. При прочита наум си представяше голяма веранда по периметъра на относително голяма къща. Това тук не беше нито едно от двете. Верандата излезе широка само към метър и половина на метър, опасно наклонена върху циментови блокчета. Към нея водеха две дървени стъпала, но той не посмя да им се довери с тежестта си. Отдавна бяха изгнили.
	— Мислех си, че къщата ще е по-голяма — каза Сара до него. — Както дневникът я описваше…
	Фотоапаратът издаваше тихо щракане всеки път, когато тя правеше снимка. Странно как хората се държат за миналото, каза си Портър. Нямаше нужда дигиталният фотоапарат да издава каквито и да е звуци, но някой си беше направил труда да му ги вгради.
	— В детските очи е била голяма, предполагам. Всичко изглежда по-голямо за малките деца.
	— Предполагам.
	Портър стъпи колебливо на верандата, като прекрачи увредените дъски. С лъча на фенерчето напипа мястото, където се беше намирала входната врата, сега просто зейнала дупка.
	— Няма да влизаш вътре, нали? — попита Сара.
	— Трябва да видя мазето.
	Лъчът от фенерчето на адвокатката отскочи от двете оцелели външни стени и отвора на мястото на покрива, преди накрая да се спре върху останките на вратата.
	— Надали е безопасно да се влезе вътре.
	Портър пристъпи още една крачка напред. Дъските възразяваха под краката му, стенеха и скърцаха.
	— Ако пропаднеш, можеш да пострадаш сериозно. Насред нищото сме…
	Фенерчето на детектива се спря на останките от стар хладилник и печка на около три метра навътре в руината. От вратата на хладилника висеше ръждив катинар.
C>
	Точно в девет тя затваряше хладилника и слагаше на вратата лъскав нов катинар „Стенли“. Хладилникът оставаше заключен до обяд и процедурата се повтаряше до вечерята. Можех да постя до обяд, но нещо ми подсказваше, че малко храна в корема ще ми помогне да превъзмогна въздействието на пиянството от предишната нощ и вероятно ще ме оправи за остатъка на деня.
C$
	Недосъборени междинни стени стърчаха привидно наслуки, като големи, почернели клечки за зъби, растящи от пода. Малко по-назад се виждаше погребана под рухналия покрив стара вана.
	Портър предприе поредната внимателна стъпка и коленичи пред голяма дупка в пода, където навярно се беше намирала дневната. Фенерчето зашари през боклуците, пропаднали на долното ниво още отдавна, не беше възможно да се различат подробности. За секунда той си помисли, че забелязва металната тръба, за която бяха закачвани с белезници семейство Картър, но осъзна, че вижда дърво, вкоренило се някак в напукания бетонен под и израсло почти толкова високо, че да се протегне към светлината навън.
	— Виждаш ли нещо? — попита Сара.
	— Ще трябва да изгребем цялата къща. Това място се разпада от години.
	— Няма трупове обаче, нали?
	— Щяха да са измъкнати оттук още преди време… — Портър си каза, че това е истина, но умът му нямаше затруднения да си ги представя, дузини трупове, затрупани в разпадащите се останки на тази къща, с изгоряла и почерняла плът. Тук вонеше на смърт.
	— Хей, можеш ли да ми подхвърлиш фотоапарата? Не се приближавай много, не искам да се движиш по пода…
	Сара се поколеба, замахна опитно и му метна апарата отдолу.
	Портър го улови с връхчетата на пръстите си.
	— Благодаря.
	Внимаваше да не го изтърве, когато го спусна в отвора с пръст на копчето за снимане. Щракна към дузина кадъра, като го въртеше напред-назад, ярката светкавица озаряваше всички ъгли.
	— Ехо, намерих кола! — извика Сара някъде иззад него.
	Портър погледна за последно към останките на мазето и се върна внимателно по следите си, докато не стъпи на твърда земя отвън. Адвокатката се намираше на около двайсет крачки от къщата, фенерчето й сочеше към преплетен шубрак.
	В първия момент детективът не видя колата — не и преди практически да стъпи върху нея. Сара усърдно тъпчеше високата трева.
	— Според мен е фолксваген. Трудно е да се познае.
	— Фолксваген ли? Странно ми се струва… — Портър различи най-сетне ръждивата купчина метал и напуканите прозорци. Вътрешността се бе превърнала в бърлога на някакъв горски звяр, седалките бяха покрити с наръчи трева. Той заобиколи колата, като внимателно оглеждаше метала. Когато лъчът на фенерчето му достигна задната броня, той спря и се наведе да погледне отблизо.
	— Дявол да го вземе!
	— Какво?
	Сара коленичи до него и той й посочи избелелия, едва видим стикер. Адвокатката прочете на глас:
	— „Поршето на бедните“.
C>
	Татко караше порше, модел 1969 година. Великолепна машина. Произведение на изкуството с гърлено ръмжене, което започваше да боботи веднага след превъртането на ключа в стартера и се засилваше, когато автомобилът полека излизаше на улицата и захапваше асфалта с лакома наслада.
	О, баща ми обожаваше тази кола.
C$
	— Фолксваген костенурка е. Мисля, че това е колата на бащата на Бишъп… — Портър се изправи и прокара лъча на фенерчето си по видимите части на превозното средство. — Виждаш ли как са отворени и капакът, и багажникът? Разбитите прозорци и фарове? Щетите съответстват на описаните в дневника, просто колата не е порше.
	— Поршето на бедняка.
	— Да.
	Портър заобиколи и снима мръсната табела — със срок до октомври 1995 г.
	Сара се изправи и посочи надясно.
	— Там има друга къща.
	Детективът проследи погледа й, после пристъпи няколко крачки напред.
	— Това не е къща, каравана е.
	Върна фотоапарата на спътничката си.
	— Според мен политкоректният термин е „подвижен дом“ — прецени адвокатката.
	Портър си проправи път през високите бурени, пресече някогашния преден двор на Бишъп и Сара го последва. Когато стигнаха караваната, детективът я обиколи полека и освети околностите с фенерчето си. Застана отново с лице към малката къщурка и спря, но мислите му продължаваха да препускат.
	— Това трябва да е домът на семейство Картър. Тук няма нищо друго.
C>
	Мрежата против насекоми на кухнята в задната част на къщата на семейство Картър беше оставена отворена. Вятърът си играеше с нея и я блъскаше в боядисаната в бяло, олющена рамка. Хванах дръжката и я задържах за госпожа Картър. Тя мина покрай мен и влезе в тъмната кухня. Не беше проронила нито една дума по пътя дотук. Нито пък аз. Ако не чувах тътренето на краката й, нямаше да знам, че върви след мен.
C$
	Сара изкачи бетонните стълби и изпробва вратата с една пукната и откъртена от металната рамка панта.
	— Отворено е.
	Прозорците или поне двата, обърнати напред, липсваха. Избелели завеси се люлееха на вятъра и пърхаха срещу тъмната вътрешност.
	— Нека вляза първи — настоя Портър и я заобиколи. — Стой до мен.
	Той премина през прага и пристъпи в малка кухничка — миниатюрна пластмасова маса и пейка, вградени в стената от едната страна, и ръждиви уреди от другата. Подът беше покрит с кал, стихиите си бяха взели своето. Вратата на хладилника зееше, рафтовете стояха празни. Повечето вратички на шкафчетата липсваха. Всички прозорци бяха или избити, или отворени, а вятърът нахлуваше със свистене. Точно зад кухнята се намираше миниатюрна дневна с диван, чиято тапицерия беше толкова избеляла и покрита с мръсотия, че нямаше начин да се определи каква е била навремето. Всички плоски повърхности бяха покрити с графити, ярко оцветени образи и форми, смесени с откъси текст, случайни имена и различни абревиатури.
	— Може ли да снимаш всичко това? Ще ги прегледаме после.
	— Сигурно е било някакво свърталище за местните хлапета — Сара вдигна фотоапарата. — Всеки тийнейджър се нуждае от хубаво местенце, където да си крие алкохола и да се чука на спокойствие.
	Портър подмина малката дневна и кухня, както и миниатюрната баня със суха тоалетна чиния, цялата на петна, и завеса на душа, смачкана на топка в ъгъла на ваната. Когато плъзна лъча на фенерчето по напуканото огледало, срещна собствения си втренчен поглед. Мислите му се върнаха към дневника и малкото момченце, което прекосяваше тесния коридор в същия ред.
C>
	Тръгнах по коридора, притиснал ножа до гърдите си, с острието напред. Татко ме беше научил на тази специфична хватка. Ако се наложеше, щях да забия ножа с пълната сила на мускулите на ръката си и точността на зареден пистолет. За разлика от замахването отгоре, наръгването отвесно се блокира трудно. Освен това този захват ми позволяваше да се прицеля право в сърцето или корема с движение нагоре или надолу. Когато държиш ножа горе, можеш да нанесеш удар само надолу и с такава атака по-скоро само ще одраскаш жертвата, вместо да проникнеш по-дълбоко.
	Баща ми беше много сръчен с ножа.
C$
	Виждаше Бишъп зад себе си, усещаше погледа му на тила си. Кога за последно бе идвал тук? Когато е бил момче? Преди ужасно много години? Или се беше връщал? Дали бе влизал отново и бе извървял пак целия коридор?
	— Две врати в дъното. Сигурно са спалните — каза Сара иззад него.
	И двете врати бяха затворени.
C>
	Веднъж татко ми каза, че ако се промъкваш крадешком към някого, имаш една-две секунди да атакуваш, преди човекът да успее да реагира. Човешкият мозък обработва бавно тази дейност. Жертвата се вцепенява за момент, докато се опитва да проумее факта, че стоиш там, особено в стая, където мисли, че е сама. Той ми обясни, че някои жертви продължават да стоят вцепенени и само те гледат, сякаш си телевизионно предаване. Стоят и чакат да видят какво ще се случи. Понякога е по-добре да не знаеш какво ще се случи.
C$
	На Портър му се прииска да беше въоръжен. Защо не беше купил въздушна пушка някъде в Симпсънвил? Те нямаха период на изчакване.
	Бръкна в джоба си и стисна дръжката на ножа на Бишъп.
	Посегна към бравата на лявата врата.
	Зад него Сара изпищя.


>	80.
>	Кейти

	_Ден трети, 21:11 ч._
	— Събуди се! Събуди се, събуди се!
	Приглушено.
	Думи, изговорени през мокра хавлия.
	Глас на момиче.
	— Моля те, събуди се…
	Думите отекваха право в ухото й. Топъл дъх. Дрезгав шепот.
	Когато Кейти отвори очи, клепачите й тежаха от усилието и почти се затвориха отново. Съзнанието й се завърна. С него и болката, която я обля като гореща течност отвътре, изгаряше мускулите и костите й.
	Превръзката на очите я нямаше.
	Ръцете и краката й не биха вързани.
	Момиче на горе-долу нейната възраст бе наведено над нея, лицата им почти се докосваха. Главата на Кейти лежеше в скута й.
	Когато тя фокусира поглед върху другото момиче, то притисна пръст към устните си.
	— Не искаме той да ни чуе — прошепна. — Не бива да допускаме да ни чуе. Не желая да слезе тук, долу.
	Нещо й имаше на гласа. Звучеше като човек, който е изкарал тежка простуда. Болеше я да говори. Кейти го виждаше по очите й. По устните й беше засъхнала кръв.
	Кейти се опита да седне, не успя и падна обратно в скута на момчето.
	То погали косата й.
	— Преоблякох те. Аз бях, не той. Той остави дрехи за теб. Твоите бяха целите мокри. Щеше се простудиш тук, долу, така че не можех да те оставя. Не ти трябва да се разболяваш. Нуждаеш се от силата си. Налага се да се махнем оттук. Не можем да го направим сами. Трябва да работим заедно.
	Момичето говореше накъсано, всяка дума му се удаваше с усилие.
	Кейти смътно си спомни водната цистерна и падането в нея.
	После — нищо.
	— Той се опита да те удари с електрошока. _Пусна_ ти ток, видях го. Сложи те в онази голяма цистерна ей там и пусна кабели във водата. Чу се силен трясък и после… после надуших нещо да гори. Според мен може и косата ти да е била. Не мога да определя. Още е мокра. Той те извади от цистерната и ти направи изкуствено дишане. Дълго време продължи, после ти се изкашля, но не се събуди. Той те погледа известно време, после те прибра тук. Сложи те вътре при мен и се качи горе. Не се е връщал засега. Още не. Трябва да пазим тишина, за да не се върне. Ако осъзнае, че си будна, ще дойде пак, знам си, че така ще стане.
	Момичето се закашля.
	Изкриви лице от болка.
	Когато свали ръка от устата си, дланта й беше покрита с кървава пяна.
	— Аз… глътнах стъкла, за да го държа далеч от мен. Свърши работа, не ме е докосвал… — слаба усмивка. — Предполагам, че съм му показала къде зимуват раците, а? — тя се избърса в зелената завивка, увита около тялото й. — Аз съм Лариса.
	— Аз съм Кейти — представи се момичето с пресъхнало гърло, имаше нужда от вода. — Къде… къде е Уесли?
	— Кой?
	— Аз… Дойдох тук с Уесли Харцлър. Беше с мен.
	— Не съм виждала никой друг, само теб. Той свали тук, долу, само теб.
	— Дойдох заедно с него — повтори Кейти.
	При тези думи очите на Лариса светнаха.
	— Дали може да се е измъкнал? Може би е потърсил помощ?
	Кейти си спомни как странният тип прескача масата, видя го да стоварва чашата си с какао в слепоочието на Уесли, който падна на пода.
	— Не знам, според мен мъжът го нарани. Май пострада много лошо.
	— Може да не е чак толкова зле. Може да се е измъкнал. Иначе според мен щеше да е тук долу с нас. Онзи щеше да го е заключил тук.
	Кейти погледна към момичето, в ръцете, на което лежеше, проследи как тя отчаяно стрелка поглед из клетката, преди да се втренчи в тавана.
	— От колко време си тук, долу?
	Момичето върна поглед обратно към нея е бързо, животинско движение.
	— Ами… не съм сигурна. Може би ден. Припаднах, след като глътнах стъклата. Трудно се следи времето. Кой ден сме днес?
	— Събота — Кейти се застави да седне. Виеше й се свят. Пипна лявото си слепоочие и простена.
	Лариса помрачня.
	— Отвлече ме тази сутрин. Не е минал дори един ден. Боже, имам чувството, че съм тук цяла седмица! — тя пак се закашля и изплю още кръв.
	Кейти се опита да стане, но падна. Лариса й помогна и я подкрепи.
	— Внимавай, сигурна съм, че си още слаба.
	Кейти кимна, пое си дълбоко дъх и се опита пак да се изправи, този път се хвана за телената мрежа. Щом си стъпи на краката, тръгна да обикаля из клетката, проверяваше всички заварки и малки отвори.
	— Поне дузина пъти я обиколих. Заварил е всичко и е завишил рамката за бетона. Процепът отгоре е твърде тесен, а на вратата катинарите са два. Няма как да се излезе оттук.
	Кейти стигна до ъгъла и оттам — до вратата. Огледа катинарите.
	— Къде държи той ключа?
	— На верижка на шията си. Знаеш ли къде се намираме? Къде е къщата имам предвид.
	— Не знаеш ли къде се намираш?
	Лариса поклати глава и обясни как е била отвлечена.
	— Тази къща е на Лоуъл. От всички страни има съседи. Ние с Уесли дойдохме да разнасяме божието слово за Свидетелите на Йехова.
	— Някой знае ли, че сте тук?
	Кейти се намръщи и заряза катинара. Той издрънча в металната рамка.
	— Не. В началото бяхме голяма група, двайсетина души, но всички излязохме рано сутринта и се разделихме, за да покрием максимална територия. В движение бяхме от часове, преди да стигнем до тази къща. Изгубих другите от поглед. Движим се в малки групички, за безопасност. Останах с Уесли, понеже той каза, че познава района, знае тази улица.
	Кейти приклекна отново до Лариса.
	— Нали спомена, че не ни е докосвал и двете. Затова ли ни е отвлякъл? За секс ли?
	В окото на Лариса набъбна сълза, но тя я избърса с мръсна ръка.
	— В началото мислех така, но при теб… той попита дали ще прозреш за него, дали ще му кажеш какво си видяла, преди да те сложи във водата и да ти пусне ток. Когато се опитваше да те съживи, все ти повтаряше да се върнеш от светлината, да се върнеш при него. Беше като полудял. Не искаше да умираш, но се опита да те убие. Не разб…
	В горния край на стълбите се отвори врата.
	Тежки стъпки.
	Лариса се отпусна по гръб и се зави със завивката.
	— Престори се, че още спиш. Ще те остави на мира — прошепна и затвори очи.
	Кейти обаче не го направи. Остана права, просто си стърчеше до вратата, когато мъжът с черната плетена шапка слезе по последните стъпала в мазето, леко тътреше десния си крак.
	— Будна си — приближи клетката той. — Дрехите на дъщеря ми ти стават, това е хубаво. Не бих искал да настинеш. Трябваше да ти сваля дрехите, преди да те пъхна в цистерната. Така е по-добре, но не мислех ясно.
	Той вкопчи пръсти в телената мрежа и стисна здраво метала.
	— Трябва да ми кажеш, какво видя!
	Кейти погледна ръцете му. Под ноктите имаше мръсотия, кожата беше покрита с малки цветни чертички, петна от маркери или моливи. Отстрани на главата му големият разрез се показваше изпод ръба на шапката. Раната беше зачервена и възпалена на фона на бледата кожа, покрита със съсирена кръв и зверски разчесана.
	— Какво видя? — повтори похитителят, фъфлеше. Гледаше я нервно с немигащи очи.
	Кейти се пресегна, провря пръсти през дупките на мрежата, докосна неговите и го стисна здраво. Наведе се към него и с лице на сантиметри от неговото, заяви:
	— Видях нещо изумително. Видях лицето на бога!


>	81.
>	Портър

	_Ден трети, 21:13 ч._
	Енотът се измъкна от банята, изтича по коридора и избяга през входната врата, която още висеше в предната част на караваната.
	Сара отскочи назад със засрамено изражение.
	— Хайде де, това не те ли изплаши? Поне малко?
	— Направо треперя отвътре — каза й Портър, като се опита да прикрие усмивката си.
	Пресегна се към дръжката на вратата, завъртя я и отвори спалнята от лявата страна на тесния коридор.
	Малка беше.
	И празна, като изключим няколкото строшени бирени бутилки, струпани в ъгъла. Прозорецът беше закован, счупен като онези в предната част на къщата.
	Портър се обърна към вратата отдясно.
	— Ако там има друг енот, ще те защитя.
	— Моят герой!
	Той отвори вратата.
	Друга спалня, само че обзаведена.
	Голямо легло с две нощни шкафчета заемаше лявата й половина. Отсреща стоеше гардероб, на чиито врати беше имало огледала. И двете бяха отдавна счупени, шперплатът под тях — покрит с графити. Чекмеджетата на нощните шкафчета бяха извадени и две липсваха. Другите бяха прибрани в гардероба, наредени в ъгъла. Матракът на леглото беше на петна и разнообразни цветове, които Портър така и не успя да идентифицира. Стаята вонеше на мухъл и влага, въздухът беше застоял.
	— Тук отдавна не са влизали хора — заяви Сара. — Този матрак сигурно е бил твърде гаден дори за хлапетата.
	— Не подценявай силата на хормоните на тийнейджъра. Това тук е като луксозен апартамент, ако си на шестнайсет.
	— Не си представям някой да живее на такова място. Това е било обитаем дом преди време…
	Портър се отправи към чекмеджетата в гардероба и вдигна горното — и двете бяха празни. Тоалетката до вратата също беше разбита. Три от чекмеджетата липсваха. Мислите му се върнаха към дневника и майката на Бишъп, която вадеше същите тези чекмеджета в търсене на нещо.
	Каза:
	— Търси мястото, където се крият чудовищата, детективе. Там ще намериш отговорите.
	— Какво?
	— Това ми заяви тя в затвора.
	— Чудовищата се крият под леглото — уточни Сара.
	Портър вдигна матрака, напъна го и го облегна на стената с изсумтяване. Платът на пружините отдолу или беше изгнил, или беше отмъкнат от някоя твар за бърлогата й. Само опърпаните му краища висяха, запазени по протежение на дървената рамка.
	— Когато бях малък, криех всичките си ценности под матрака, независимо че там имаше чудовища.
	Сара прокара лъча на фенерчето си по пружината.
	— Ако под ценности имаш предвид прашни топчета и още бирени бутилки, значи улучи в десетката. Какво точно търсиш?
	— Не съм сигурен — призна Портър. — В дневника тук отдолу имаше голяма бежова метална кутия.
	— Е, сега я няма.
	Детективът вдигна пружината и я облегна на матрака на стената, после коленичи. Прокара пръсти по дъските на пода, под лъча на фенерчето.
	— Дъските са неравни.
	— Цялата къща е неравна.
	— Вадени са и после са връщани по местата им.
	Сара приклекна до него.
	— Смятам, че в дневника на лошите това щеше да е отбелязано.
	— Може да е направено по-късно. Трябва ми отвертка.
	— Да не мислиш, че съм си взела кутията с инструменти, преди да тръгна на тази малка екскурзийка? Очевидно не ме познаваш. Доволна съм, когато не си забравям зарядното за айфона — което, както току-що се сетих, остана на бюрото ми.
	Портър почегърта дъските с нокти, но не успя да ги надигне.
	— А ключовете от колата?
	— Ключове имам — Сара извади връзката от джоба си и му ги връчи.
	Той остави фенерчето на пода, а адвокатката насочи своя лъч към дъските, докато той се опитваше да пъхне ключа в тясното пространство помежду им. В началото дъските не поддадоха, но после и двамата чуха издухването, с което първите три се отделиха от пода. Портър ги извади и сложи настрана, след това задърпа следващата. Тази се извади лесно, както и следващата. Той изкара общо пет и направи малък квадратен отвор.
	Взе фенерчето си и светна в дупката.
	— Какво виждаш?
	Портър бръкна вътре, извади спален чувал и го връчи на Сара.
	— Прилича ми на оборудване за къмпинг. Има още един спален чувал и раница.
	При второто бъркане извади и другите два предмета и пак претърси тайника, за да е сигурен, че не е пропуснал нещо.
	— Това е.
	Сара задърпа ципа на раницата.
	— Задръж за секунда — Портър извади чифт латексови ръкавици от джоба си и й ги връчи. — Първо си ги сложи.
	Тя се намръщи.
	— Наистина ли смяташ, че вътре ще намерим улики? Вероятно пак е на хлапетата. Едно от по-умните е скрило леглото си, така че да не се налага да кара принцесата на бала да ляга на мръсния матрак.
	— По-добре да вземем мерки, преди да се убедим — Портър си сложи ръкавици.
	И Сара последва примера му и се захвана отново с ципа.
	— Ръждясал е, не мърда — тя се намръщи, но ципът най-сетне поддаде и се отвори с метално стържене.
	От раницата блъвна застоял, неприятен въздух. От дъното й се надигна още по-неприятен мирис.
	— По-добре дай на мен — Портър посегна към презрамките.
	Светна вътре с фенерчето си, като се опитваше да диша през устата. След това се зае да вади предмети от средния джоб и да ги реди на пода. Когато изпразни раницата, се отдръпна и огледа предметите под лъча.
	— Защо мирише толкова зле?
	— Предполагам, по някое време вътре е влязла вода. Всичко гние и е мухлясало. Прекарало е много време тук долу — отвърна Портър.
	Той преброи шест ризи, четири чифта джинси, чорапи и бельо, както мъжки, така и женски. Дрехите бяха влажни, платът се ронеше. Един от чорапите беше навит на топка, краят — сгънат върху него. Като внимаваше да не увреди плата, Портър го отвори и разпъна. Буцата в чорапа стана очевидна.
	Спогледаха се със Сара, той бръкна вътре, хвана съдържанието и го сложи на пода.
	Сърцето му заблъска в гърдите.
	— Направи снимка.
	Адвокатката кимна и вдигна фотоапарата.
	Находката му беше медальон — малък, позлатен, на една и съща верижка заедно с ръждив ключ. След като Сара го щракна, Портър отвори медальона. Въпреки че съдържаше снимка, тя бе избеляла и се беше изтрила. От вътрешната страна имаше инициали — Л. М.
	Сара снима и тях.


>	82.
>	Клеър

	_Ден трети, 21:14 ч._
	Трябваше да се върнат в управлението и да се опитат да отдъхнат малко в командния център, на онзи древен диван, започнал най-вероятно живота си в полицията още по времето, когато Ал Капоне и Даймънд Джо Еспозито са крали бонбони скришом от майките си. Ех, избелялата му кафява кожена тапицерия, напукана и скъсана, с подплата, втвърдена като пода…
	Клеър имаше нужда от този диван!
	Нуждаеше се от сън.
	— Знам, че още го пазя — мърмореше до нея Наш и ровеше в ключовете на връзката си. — Един от тези е…
	Избра златния и го изпробва на бравата на апартамента на Портър.
	Ключът не се превъртя.
	Грешният беше.
	Наш го извади с известни усилия.
	— Защо имаш толкова ключове?
	Едрият детектив сви рамене.
	— Местя се, старите ключове остават, добавям новите. Когато го правиш често, накрая свършваш с много ключове на връзката.
	— Повечето хора хвърлят старите или ги връщат, когато се местят. Не се предполага да ги задържаш.
	— Да не си се хванала на работа за отряд „Ключари“ случайно? Откъде, по дяволите, ти остава време и за това?
	Наш изпробва друг ключ, този път сребърен, с осмоъгълна глава. И той не стана.
	— Казвам само, че повече от три са ти много. Онзи за колата, за апартамента и за командния център в щаба, и това е. Няма причини да носиш повече.
	Той изпробва друг златен ключ, с кръгла глава. Този влезе плавно. И завъртя езичето.
	Наш бутна вратата.
	— Ако не си пазех старите ключове, нямаше да мога да правя ей такива фокуси.
	— Сам? Вкъщи ли си? — Клеър не беше сигурна защо подвикна, но го стори. Бяха почукали три пъти и никой не отвори.
	В апартамента не светеше.
	Наш се пресегна и включи лампите в дневната.
	И двамата видяха преобърнатото кресло.
	— По дяволите — промърмори Наш.
	Клеър си извади пистолета и започна да проверява помещенията, като пътьом светваше навсякъде.
	Наш остана в дневната. Той обиколи внимателно стаята и се насочи към креслото.
	— Клеър, него го нима. Това не е влизане с взлом.
	Колежката му се върна от спалнята, лампата светеше зад гърба й. Прибра оръжието. Втренчи се в мобилния телефон на масичката за кафе. Посегна и го вдигна. Натисна с палец копчето в средата. Не се случи нищо.
	— Това е телефонът на Сам, изключен е.
	Наш обаче не я слушаше. Беше се навел до креслото и прокарваше пръсти по провисналия плат отдолу и по велкро лепенките.
	— Какво правиш? — коленичи до него Клеър.
	Той се облегна и опря гръб на дивана.
	— Трябва да ти кажа нещо и знам, че ще се ядосаш.
	— Какво?
	— За дневника.
	— Какво за дневника?
	Наш си пое дълбоко дъх и издиша полека.
	— Сам така и не го предаде към материалите. Задържа си го… — Наш вдигна ръка и принуди Клеър да преглътне онова, което се канеше да каже. — Планираше да го направи. Канеше се. Но не веднага. Искаше да изчака до залавянето на Бишъп и затварянето му. Имаше чувството, че ако предаде дневника като улика, пресата ще се докопа до него, текстът ще стане сензация и ще превърне Бишъп в знаменитост. Беше убеден, че именно затова У4М е оставил тетрадката си поначало и смяташе, че ако не я предаде, ако изобщо не изтърве дневника от ръцете си, това ще развали играта на противника му и може да го накара да се издъни. Портър каза, че бил буен. Сметна, че ако го вбеси, Бишъп може и да сбърка — и така да ни даде шанс да го заловим.
	— И си знаел за тона? И си му се водил по акъла?
	Наш кимна колебливо.
	— Отначало му казах, че му давам седмица. Тази седмица премина в месец, след това месеците станаха четири. Времето си минаваше, но дневникът изглеждаше все по-маловажен…
	— Споменах дневника в доклада си. Оставила съм следа — отбеляза Клеър.
	— И аз също. Не скрих нищо. Сам го знаеше. Каза, че няма да има значение. Ако някой пита, щял да каже, че е предал дневника още отдавна, да обвини полицейския склад или системата, понеже там редовно губят улики. Нали познаваш Сам, щеше да измисли нещо.
	Клеър кимна към креслото.
	— Там ли го е държал?
	— Аха.
	Тя бръкна във вътрешност на креслото и порови в кухината.
	— Хубаво скривалище.
	Извади ръка и с уморена въздишка се облегна на дивана до Наш.
	— Е, къде е той?
	Колегата й погледна към телефона на Сам, все още в ръката на Клеър.
	— Искаш да гадая ли? Намерил е нещо в онзи дневник и е хукнал да го провери.
	— Защо си е оставил телефона? Защо не ни е казал?
	— Сам ни държи настрана, защитава ни.
	— Той е отстранен от случая. Казаха му се да стои далеч от нас. Дори ако вкара Бишъп право в управлението, пак ще му вземат значката. Край с него.
	— Не мисля, че му пука — вече не. Не и след смъртта на Хедър. Тя го промени. След като изгуби Бишъп в онази сграда… Това също го промени. Мисля си, че смята залавянето на Бишъп за недовършена работа. Според мен ще направи всичко, което тази задача изисква от него, след това и бездруго е свършен. Иска да си тръгне, както той реши. Смята, че Бишъп още с на свобода заради него, негова грешка е и иска той да е човекът, който ще го върне, ще сложи край на всичко това…
	— Опасна игра.
	— Не му пука.
	— Не би трябвало да го прави сам.
	— Такава е волята му — възрази Наш.
	Клеър притисна колене към гърдите си и ги обгърна с ръце.
	— Момчето в пикапа, Наш, това беше ужасно. Ако е дело на Бишъп, значи се влошава значително.
	— Винаги се е опитвал да ни каже нещо. Трябва да търсим посланието. Съобщението му. Това ще ни отведе до Лариса и до него самия… — Наш говореше тихо и монотонно. — Клерче-меченце, трябва да споделим наученото с ФБР, и за дневника също. Не можем да крием повече такова нещо.
	— Знам — Клеър се опита да потисне напиращата си прозявка и закри устата си с ръка. Стоенето неподвижен беше лошо. Ако не продължаваха да се движат, щеше да заспи направо тук, на пода. — Веднага щом се приберем.
	До нея и Наш се прозя.
	— Ще си починем пет минутки, после тръгваме към управлението.
	Колегата й обаче вече спеше и похъркваше тихичко.


>	83.
>	Портър

	_Ден трети, 21:44 ч._
	Портър усещаше тежестта на ножа на Бишъп в джоба си.
C>
	Нещата не се развиваха добре. Изобщо не вървяха добре. Плъзнах ръка в джоба на джинсите си, търсейки познатата дръжка на сгъваемия ми нож, но той не беше там. Ако беше в мен, можех да прережа гърлото на този човек. Щях да срежа всичките му двойни брадички и кръвта му щеше да рукне като от кранче. Бях бърз. Знаех си, че съм бърз. Но бях ли достатъчно бърз? Със сигурност можех да го убия, преди този дебел нещастник да успее да реагира, нали? Татко би искал да го убия. Майка ми също. Знаех, че те биха искали.
C$
	Все едно чуваше Бишъп да чете написаното в дневника си.
	Портър и Сара стояха пред караваната на Картър, след като бяха снимали всичко. Прибраха в пликче медальона и ключа. Дрехите върнаха в раницата. Оставиха я на пода в спалнята, без да сложат дъските и матрака обратно по местата им.
	Над тях луната вече бе изпълзяла нагоре и разбута тъмните пластове в усилие да надзърне към земята. Беше захладняло значително и времето не беше като в Чикаго, плътният и влажен студ проникваше направо в костите на Портър.
	Сара искаше да се върнат в града, да намерят хотел и да си починат. Не се налагаше да го повтаря. Портър го виждаше по погледа й. Беше уморена. Стигаше й за тази нощ.
	Той обаче й обърна гръб и се втренчи отново в гората, която обграждаше имота зад двете къщи, и в малката пътека, която водеше навътре сред дърветата.
	В стомаха му пърхаха пеперуди. По кожата му пълзяха мравки.
	Лъчът на фенерчето на Сара се вдигна от земята пред краката на Портър, обиколи двора и се срещна с неговото, за да освети началото на пътеката.
	— Тук от години не живее никой. Защо според теб пътеката още се вижда? Не би ли трябвало да е обрасла вече?
	— Може да е животинска. Или да е на същите хлапета, които са купонясвали тук в караваната.
	_Или нещо друго. Нещо по-лошо._
	Ножът му се стори топъл. Портър дори не беше осъзнал, че е пъхнал ръка в джоба си. Плъзна пръсти по дръжката.
	— Ти остани тук — предложи той.
	Сара вече клатеше глава.
	— Няма да ходиш никъде сам.
	С тези думи те прекосиха заедно двора към пътеката, прекрачиха ствола на малко паднало дърво, преди да тръгнат по пътеката, а лъчите на фенерчетата им се дуелираха с мрака.


>	84.
>	Пул

	_Ден трети, 21:49 ч._
	— Прерових този същия кашон поне десет пъти, счетоводните книги са напълно откачена история — обади се нечий глас.
	Пул вдигна поглед от купчината таблици към застаналата на прага жена. Тя носеше розова шапка и пурпурен шал, преметнат върху дебело яке с отворен цип. Беше я виждал и преди.
	— Може ли да вляза? — попита тя.
	Пул се облегна назад и кимна, след това разтри слепоочията си. Болката в темето се беше насочила напред и към тях.
	— С какво мога да съм ви полезен?
	Жената прекоси стаята и му подаде ръка.
	— Така и не се запознахме официално. Детектив Клеър Нортън. Бях в екипа по разследването на У4М с детективи Портър и Наш, преди вие и хората ви да се намесите и да ни откраднете случая.
	Пул се ръкува с нея.
	— Специален агент Франк Пул.
	— Вече знам как се казвате. Пропуснахте ли онази част, в която споменах, че съм детектив?
	Той определено не търсеше подобни усложнения.
	— Какво мога да направя за вас, детектив?
	— Можете да прекосите коридора и да дойдете отсреща.
	— В командния център? Портър каза, че не ми е разрешено да влизам там. Те с онзи другия тип ми го обясниха много подробно последния път, когато прекрачих прага.
	— Благодарение на вас и приятелите ви Сам получи малък отпуск. Докато го няма, аз съм главното действащо лице отсреща.
	— Това какво общо има с мен?
	— Някой ви е пуснал шоколадчето в нашето фъстъчено масло.

	* * *

	Пул последва детектив Клеър Нортън през коридора до командния център. Напрежението при влизането му беше такова, че можеше с нож да го режеш. В него се впиха уморени погледи. Той кимна на детектив Наш и си придърпа стол до заседателната маса. Наш беше единственият, когото разпозна сред тримата вече седнали полицаи.
	— Франк — промърмори Наш и му помаха лекичко.
	Клеър го представи на другите двама на масата:
	— Това е Софи Родригес от „Издирвани деца“, а онзи разрошен пикльо ей там в ъгъла е Едуин Клозовски. Той оглавява нашия отдел „Информационни технологии“.
	— Викай ми Клоз — компютърджията се изправи и подаде ръка през масата.
	— Не се подмазвай на федералните — направи му забележка Клеър.
	Клозовски си прибра ръката и се върна на мястото си.
	— Добре де.
	— Какво е станало с главата ти? — полюбопитства Наш. — Превързан си.
	Пул им разказа за къщите на Форти Уан Плейс, за Дийнър и за Бишъп.
	Наш и Клеър се спогледаха. Тя заговори първа.
	— Много съжалявам.
	Агентът кимна отсечено.
	— Ще ти позволят ли да продължиш да работиш по случая? — попита Наш.
	Пул сви рамене.
	— Никой не е споменавал обратното. Поне засега. Чикагският ни офис и бездруго няма достатъчно персонал. Повечето агенти работят по скорошната терористична заплаха, която се появи. Може и да доведат още някого, но засега съм единственият с опит в поведенческия анализ. Никой друг не познава случая добре като мен… — той огледа стаята. — Може би като изключим всички вас.
	— И Сам — добави Клозовски тихичко. — Той е наясно със случая повече от всички нас, взети заедно.
	Пул уточни:
	— Опитах се да се свържа с него няколко пъти. Но телефонът му ме прехвърля на гласова поща.
	Наш и Клеър отново се спогледаха.
	— Двамата с Наш тъкмо идваме от апартамента му. Намерихме мобилния му телефон, зарязан на масата в дневната, изключен, а любимото му кресло — преобърнато, търкалящо се на една страна.
	— Смятате ли, че Бишъп го е спипал?
	— Не. Смятаме, че Сам си е тръгнал. Куфарът му го няма. Смятаме, че е отишъл някъде.
	— На място, за което не иска ние да знаем — допълни Наш.
	— Къде би могъл да отиде?
	Никой нямаше отговор на този въпрос.
	— Дали е възможно да работи заедно с Бишъп? Да му помага за нещо?
	— Няма начин — възрази Наш.
	Клеър скръсти ръце:
	— В никой случай.
	Пул поразмишлява малко върху израженията им.
	— Какво знаете за дневника на Бишъп?
	Стаята отново притихна. Присъстващите се спогледаха, но не обелиха нито дума.
	Агентът изсумтя и се изправи и тръгна към вратата.
	— Нямам време за такива глупости.
	Наш разтвори ръце и облегна и двете длани на масата. Местеше поглед от Клеър към Клозовски.
	— Чакай, Франк. Моля те, седни.
	Пул се отпусна обратно на стола.
	— Знаете къде е, нали?
	Клеър погледна към Наш, който обясни:
	— Сам го задържа.
	— Не го е предал в хранилището?
	— Скри го от пресата. Ако го беше предал, все едно щеше да го е пратил на вестниците. Щеше да изтече информация. Нещо подобно без съмнение щеше да изтече.
	— Затова е укрил улики? И сте му го позволили?
	— Сам задържа тетрадката. Знаех, че е в него, беше известно само на нас двамата, на никой друг — Наш обърна ръце и се вгледа в дланите си.
	— Къде е сега дневникът?
	— Сам го криеше под креслото в дневната си, същото, което намерихме преобърнато.
	— Значи го е взел със себе си? Където и да се намира?
	— Аха.
	— Никой не е правил копие?
	— Не искахме да има копия.
	Пул остави тази мисъл да се уталожи, след това се обърна към Клеър.
	— Затова ли ме доведе тук? За да си признаете вината?
	Клозовски се изсмя тихичко.
	— Олеле, торта и глазура наведнъж, хаха!
	— Това какво ще рече?
	— Има и още — отвърна Клеър. Извади снимка от картонената папка на масата и я плъзна към агента.
	Пул я взе. Беше на момче, замръзнало под пластове лед, в кабината на пикап.
	Клеър се изправи и взе друга снимка от бялата дъска в предната част на стаята. Остави я пред агента. На тази се виждаше снимано отблизо предно стъкло, щракнато от камера за наблюдение.
	— Това е Бишъп — отбеляза Пул равно.
	— Същият пикап е — каза му Клеър. — Тук е сниман от охранителна камера в Джиксън Парк преди три седмици. Извършителят ни го е използвал да вкара цистерна с вода в парка, след това с водата от цистерната е скрил тялото на Ела Рейнолдс под повърхността на езерото. Цистерната е била открадната от „Танкс а Лот“, магазин за аквариуми в центъра. Либи Макинли, сестрата на петата жертва на Бишъп, е кандидатствала за работа там. Работила е само един ден. Според мен е стояла само колкото да огледа мястото. Те двамата някак си са се сдушили да действат заедно. _Били_ са заедно.
	Пул се взираше и в двете снимки.
	— Кога научихте всичко това?
	— През изминалите няколко часа — каза му Клеър. — Всичко накуп.
	— Знаете ли кое е момчето?
	— Не още. Трупът отиде в центъра. Работят над него.
	— А знаете ли какво е станало с Либи Макинли? Как я открихме? — попита Пул.
	— Видяхме доклада.
	— Видели сте го… — промърмори агентът. Още не можеше да затвори очи, без да види Либи Макинли. Сега и агент Дийнър. Лицето на Бишъп, когато отвори онази врата…
	_Ти не си Сам Портър._
	Усмивката на лицето му.
	Пул погледна към дъските в предната част на залата и снимките на момичетата, които се взираха право в него. След това се обърна към полицаите около заседателната зала. Те също го зяпаха.
	— Портър каза, че тези случаи не са свързани с Бишъп.
	— Сгрешил е.
	— Задържането на улики, скриването на онзи дневник в случай, който вече е под федерална юрисдикция, не само може да ви струва значките, но и да ви прати в затвора. Този дневник може да се окаже ключов, а сега не разполагаме с него. Не знаем дори къде се намира.
	— Те нямат нищо общо с това. Само двамата със Сам знаехме — повтори Наш.
	В стаята отново се възцари мълчание, изпълнено с напрежение до такава степен, че направо пращеше.
	Клеър срещна погледа на колегата си през масата. И двамата се извърнаха. Софи се взираше в малкия екран на телефона си, макар че не изглеждаше да чете нещо конкретно, просто не искаше да рискува да погледне останалите.
	След близо цяла минута Пул се изправи.
	— Чакайте тук.
	И ги остави седнали на масата.
	Зад него Клозовски промърмори:
	— Ама сме яко прецакани.
	Пул се върна след малко с едната бяла дъска от стаята на ФБР отсреща. Постави я до другите в командния център и тръгна обратно.
	— Няма ли да ни докладваш? — провикна се обнадежден подире му Клозовски.
	— Точно сега ще работим по случая.
	Клеър изпусна дъха, който сдържаше.


>	85.
>	Кейти

	_Ден трети, 21:52 ч._
	Мъжът с черната плетена шапка седеше срещу нея до малката кухненска маса, тъмните му очи бяха кървясали, направо алени, лявото повече от дясното. Май щадеше това око. Докато я гледаше, беше наклонил леко глава, все едно я проучваше с лявото, а дясното остана втренчено в нещо в далечината, разположено зад нея.
	Ръцете и краката на Кейти бяха вързани за металния стол със свински опашки.
	Здраво затегнати.
	Прекалено здраво.
	Тя не спираше да шава с пръсти, за да не прекъсне притока на кръв.
	Опита се да се съсредоточи върху мъжа, да гледа право в него, както се очаква човек да се държи по време на цивилизован разговор. Постара се да не зяпа раната на главата му, покрита със съсирена кръв. И да не се взира прекалено дълго в черната плетена шапка, която се търкаше в противната зачервена плът. Постара се да не забелязва и петната от какао на масата и пода, вече засъхнали и спечени. И преди всичко отказваше да гледа към кръвта на пода, съсирващото се петно, останало след падането на Уесли, и кръглото езерце, което се бе стекло по фугите на пода, след това се разделяше на тънки капиляри и накрая свършваше на капки по линолеума до стената.
	Не й беше по силите да го гледа.
	Забрани си да го гледа.
	Мъжът държеше шишенце с хапчета в дясната си ръка и го стискаше толкова здраво, че пръстите му бяха побелели.
	Кейти се опита да види етикета, но дланта му го закриваше почти целия. И трепереше, макар и малко. Беше по-зле, преди да изпие едното хапче.
	— Разкажи ми пак — нареди той и се наведе малко по-близо до нея. Тя надуши дъха му. Не искаше да го мирише. Знаеше също, че единственият й шанс да избяга, беше да спечели доверието му. Трябваше да му даде причина да се нуждае от нея — нещо, което онова друго момиче в мазето не можеше или не искаше да му даде и което жертвите му също не искаха да осигурят.
	— Можеш ли малко да ми разхлабиш ръцете и краката? Обещавам, няма да се опитвам да бягам. Боли ме. Все още ми е трудно да се съсредоточа, а тази болка не ми помага… — тя почука с китки по стола, за да наблегне на думите си, но след това реши, че не бива да го прави. Не биваше да показва никакви признаци насила или противопоставяне — само слабост и покорство.
	— Болката изостря мислите. Ако я използваш правилно, болката ще ти помогне да се съсредоточиш, а не да ти пречи.
	След изпиването на хапчето и речта на мъжа бе станала по-ясна, фъфленето му почти беше изчезнало. Затова пък се потеше, по челото и шията му бяха избили ситни капки.
	— Искам Уесли да види — каза Кейти. — Можеш ли да го покажеш и на него? Така че и двамата да ти разкажем? Според мен ще е полезно да научим дали и двамата сме видели едно и също, не мислиш ли?
	Похитителят отклони за момент поглед от нея, сведе го към пода и към мястото, където тя отказваше да гледа, преди да се съсредоточи отново върху нея със стиснати устни.
	— Няма да говорим за Уесли. Не искам да говоря повече за него. Не искам да го споменаваш.
	Кейти отново дръпна вързаните си ръце, този път тихо. Лявата й се струваше по-хлабава от дясната, но недостатъчно да я измъкне — или поне не мислеше така. Не беше сигурна.
	— Не знам как да го облека в думи. Видях нещо прекрасно и магично. Като да застанеш вътре в музиката или да вкусиш емоцията на художника, пресъздал дъха на модела си. Нямам нужните думи, нищо, което наистина да може да се сравни с това.
	— Нали каза, че си видяла лицето на господ.
	Фъфленето отново се появи, едва забележимо, на думите _каза_ и _лицето_.
	— Ами мисля, че… всичко това беше господ. Беше навсякъде около мен. Усетих топлина и нещо голямо да ме обгръща. Някога унасял ли си се и да си се чувствал все едно за кратък миг падаш, а после започваш да се рееш — идеална безтегловност без болка, без никакъв натиск върху тялото ти? Не се чуваха никакви различими шумове, но същевременно чувах най-прекрасния успокоителен звук, като нищо и всичко едновременно, все едно да си на две различни места…
	— Можеше ли да се видиш?
	Кейти обмисли въпроса за момент, после поклати глава. Почти беше успяла да измъкне един от пръстите на лявата си ръка от свинската опашка.
	— Не, нищо подобно. Според мен така става само във филмите и по телевизията. Но… чувствах се свободна, освободена от тялото си, от ограниченията му.
	Почти успя да изхлузи пръст, но после опашката изплющя и се стегна. Мъжът не даде знак, че е чул изплющяването й в рамката на стола. Почукваше по шишенцето с хапчета.
	Спечели доверието му, каза си Кейти. Запази спокойствие. Ако запазеше спокойствие, той също щеше да е спокоен. Кажи му онова, което той иска да чуе. Мислите й се зареяха към момичето в мазето, което вероятно умираше там долу, след като беше нагълтало стъкло, вместо да позволи на това чудовище да я нарани. Предпочела беше да умре по своя воля, вместо да остави този тип да я докосне. Кейти й се възхищаваше, но нямаше желание да умира. Щеше да се измъкне оттук.
	Над мивката имаше прозорец — отвън беше тъмно, но тя успяваше да различи бледите очертания на съседна къща, на няма и три метра оттук. В един от прозорците й светеше и й се стори, че зад завесите забелязва движение.
	Кейти облиза устни. Бяха сухи и напукани.
	— Може ли малко вода?
	Мъжът я зяпаше и в началото тя не беше сигурна дали я е чул. Канеше се пак да го помоли, когато той се изправи, отиде до мивката, извади мътна чаша от сушилника на плота и я напълни с вода от крана. При връщането му на масата се виждаха плуващите във водата частици, останки от онова, което се е намирало преди в чашата — неизмита и мръсна.
	Мъжът с черната плетена шапка застана до Кейти и наклони водната чаша към устните й. Тя пи. Пиеше и се стараеше да не мисли за онова, което видя в течността. Кротка, безгрижна и изпълнена с желание да помага. Тези определения кръжаха в мислите й и именно тях се налагаше да имитира, за да оцелее. Водата имаше кисел вкус. Тя се усмихна, когато мъжът отдръпна чашата. Нямаше да демонстрира никакво неудобство.
	Ръката на похитителя трепереше, докато оставяше чашата на масата. Кейт не беше сигурна от нерви ли е треперенето, или от болестта му, но беше сигурна, че не е от страх и слабост. Не би направила грешката да вярва в такова нещо.
	— Когато ме сложи в онази цистерна — продължи тя, — бях с превръзка на очите, събудих се в тъмното и не знаех къде съм. След това се озовах във водата, с телесна температура, после пропаднах в тишина и… — гласът й заглъхна и тя насочи поглед към мъжа. — След това се почувствах чудесно, всичко беше съвършено. Без страх. Без желания. Без нужди. Спокойна. В покой. Идеална.
	Мъжът я гледаше, отворил уста само колкото от левия й ъгъл да протече слюнка. Не посегна да я обърше. Показалецът на ръката му, с която държеше хапчетата, трепна и почука по пластмасата. Със свободната си ръка той го потърка с палеца си леко в кръг.
	— И защо да ти вярвам? — попита накрая.
	— Нямам причини да лъжа.
	— Нямаш ли?
	— Бях мъртва. Другото момиче ми каза, че съм била мъртва. Ти ме върна, ти ме спаси.
	— Сърцето ти беше спряло. Беше мъртва малко над три минути. Върнах те. Може да не е било достатъчно дълго. Може да не си видяла нищо. Просто ми разказваш това, което смяташ, че искам да чуя.
	— Не бих го сторила.
	— Според мен трябва да повторим. Този път за по-дълго. Пет минути, може би шест. Мозъкът умира след пет — трябва да е по-дълго от това… — изреди й той. Треперенето върху шишенцето с хапчета се усилваше заедно с потока на настоятелната му, припряна реч. — Под пет може и да не стига.
	Кейт задърпа оковите си, опъна лявата много силно. Китката обаче не се изплъзваше.
	— Коя е… Майбел?
	Мъжът си пое остро дъх и се облегна в стола си.
	— Майбел Маркел? — продължи Кейти. — Да, Маркел, точно така.
	— Откъде чу името й?
	— Научих го, докато бях там, на онова място. Просто… го чух. Като че някой ми шепнеше или може би крещеше от голямо разстояние, не съм съвсем сигурна. Коя е тя?
	Мъжът взе още едно хапче. Пребори се с капачката на шишенцето, отвори го и глътна таблетката на сухо.
	— Нали каза, че имаш дъщеря. Че нейните дрехи нося. Така ли се казва? Дъщеря ти Майбел Маркел ли е?
	— Сигурно съм ти казал.
	— Не си.
	Той изглеждаше озадачен, докато се опитваше да рови в спомените си в опит да си спомни дали е произнесъл името, а хапчетата вдигаха воала от погледа му.
	Кейти задърпа лявата си ръка отново, този път по-силно, почти се освободи, но накрая свинската опашка я спря. Май този път се беше порязала на нея. Сега не само ставата на китката я болеше, но и усещаше там топлина и влага. Почуди се дали хлъзгавата кръв може да й помогне да се измъкне.
	— Може би Майбел иска да ти предаде, че е добре? Че е в покой?
	— Така ли ти каза тя? Какво ти каза? — в гласа на мъжа се долавяше нетърпение, което досега отсъстваше. — Сигурна ли си?
	Ето го пак фъфленето на _сигурна_.
	Кейт кимна.
	— Да, така ми се стори.
	Мъжът примигна, после вторачи кървясалите си очи в нея, надзърташе право в душата й, през нея. Изправи се с такава сила и бързина, че масата тръгна заедно с него, наклони се настрани и чашата прелетя през стаята и се строши. Ъгълът на масата удари Кейти в ребрата като таран и катурна стола й назад. За секунда той се закрепи на шкафчетата зад нея, преди да се обърне настрани, болезнено да прикове ръката й към пода и да я затисне под собствената й тежест.
	От гърдите на мъжа изригна писък от гняв и сурова емоция:
	— Лъжкиня!
	Кейти също се разпищя при падането. Но сега млъкна, вторачена в мястото, където беше паднал Уесли, на сантиметри от лицето й. Чувстваше лепкавата му кръв в косата си и виждаше малкото по-светло петно в средата на кървавата локва — мястото, където бе лежала главата му.
	С ъгълчето на окото си, едва видима сега под такъв ужасен ъгъл, тя успя да съгледа също и рисунката, която беше забелязала при влизането си в кухнята с Уесли. На хладилника беше закрепена с магнит от „Доминос“ рисунка на къща с куче и застанали отпред баща и дъщеря, просто силуети от клечици, но се държаха за ръце. В долния десен ъгъл на рисунката беше написано Майбел Маркел с дебели, тантурести пурпурни букви.

	* * *

	И тогава някой влезе в къщата. Входната врата се отвори и затвори. Трескави стъпки затрополиха по коридора.
	— Какво си направил?
	— Тя излъга. Не е прозряла. Нито една от тях не е. Нито една!
	— Всички ще прозрат съвсем скоро.


>	86.
>	Пул

	_Ден трети, 21:52 ч._
	Специален агент Франк Пул, детективи Клеър Нортън и Брайън Наш от Чикагската полиция, Софи Родригес от „Издирвани деца“ и Едуин Клозовски от „Информационни технологии“ седяха около заседателната маса в командния център, втренчили погледи в шестте бели дъски в предната част на помещението.
	Зад тях кафеварката издаде звук. Никой не стана.
	— Направо е смазващо — обобщи накрая Клозовски, първият заговорил от поне пет минути.
	Така си беше, помисли си Пул. В Бюрото работеше от шестнайсет години, а четири от тях — в отдела за поведенчески анализ в Куантико, преди да се прехвърли в Чикаго. И не беше виждал подобно нещо нито в актуално разследване, нито в историите на случаите, които се изучаваха. Не личеше да има причина или смисъл, нито същински мотив. Серийните убийци винаги се придържаха към такива модели, имаха си сигнатура. Мотивът им можеше да се развива, докато убиецът усъвършенстваше уменията си и се чувстваше все по-удобно в кожата си, но никога не караха наслуки. Винаги имаше общи елементи.
	_Защо Франк не виждаше общия елемент?_
	— Има прекалено много бял шум — каза Пул тихичко.
	Наш се обърна към него и се намръщи.
	— Какво ще рече това?
	Агентът се изправи и мина в предната част на стаята, без да сваля поглед от дъските.
	— Май му изтървахме мисълта — предположи Клозовски.
	Пул постоя известно време, вторачен в текста, във всяка дума, всяка буква и лека извивка от маркера, запомняше всичко. След това обърна първата дъска наопаки, всички тези думи — изгубени в нищото и заменени с чиста, бяла повърхност. Обърна следващата, после и третата и накрая и шестте гледаха към стената, облещили срещу полицаите белите си лица.
	Клоз се засмя и се облегна в стола си.
	— Сега вече знам, че сме го изгубили.
	Пул заобиколи до задната страна на дъските и свали всички снимки, взе черен маркер от едната и се върна отпред.
	— Научили сме много през последните няколко дни — прекалено много. Трябва да филтрираме целия шум и да се съсредоточим върху наистина важното, да намерим съществените улики и да ги сглобим, все едно го правим наново.
	— Да наредим пъзела — съгласи се Клоз.
	Наш и Клеър сърдито го изгледаха. Той сви рамене. Пул взе снимката на Ансън Бишъп и я залепи на дъската, горе в средата. След това прерови останалите снимки в ръката си и нареди под тази на Бишъп следните:
C>
	Ела Рейнолдс
	Лили Дейвис
	Флойд Рейнолдс
	Рандал Дейвис
	Либи Макинли
	Лариса Бийл
	Дарлийн Бийл
	Джон Доу от пикапа
C$
	— Това са хората, пряко засегнати от този случай — заяви. — Жертвите или поне установените жертви.
	Клеър попита:
	— Кого изключваме така?
	Пул вдигна останалите снимки в ръката си:
	— Тримата съпрузи — Лийан Рейнолдс, Грейс Дейвис и Лари Бийл, и останалите деца от семействата… — тях остави на заседателната маса с лицето надолу. — Ако намерим причини да включим тези хора в разследването не само заради роднинската връзка, ще ги върнем пак на дъската. Да се съсредоточим върху другите засега.
	Наш потропа с пръсти по масата.
	— Ако всичко това е дело на Бишъп и той следва същия метод като при предишните си жертви, значи децата са убити заради нещо, сторено от родителите. Не са фокус на заниманието му сами по себе си.
	— Но този път е убил и родителите — намеси се Софи.
	— И виж как точно е убил децата — допълни Клеър. — И двете момичета са удавени в солена вода. Неизвестното момче е замразено в пикапа. Всички са измъчвани.
	— Не е извадил очите и не е отрязал ушите или езика на децата, което е голямо отклонение — посочи Наш. — Напълно различно е от това, което е правил преди.
	— Сторил го е при Либи Макинли — напомни им Пул. — Убил я е точно както и предишните си жертви.
	— Не точно като предишните — възрази Клеър. — Пръстите на ръцете и краката са отрязани. Досега не го е правил.
	— Още мъчения — обади се Наш. — Или може би ескалация?
	— Различен вид мъчение, различен от всичко друго — вмъкна Пул. Събра чашките от кафе от масата, отиде до машината и започна да ги пълни отново. — Пръстите обикновено се режат за получаване на информация. Това е голямо отклонение от нормата за него. При всички други жертви е рязал ухо, език и е вадил очите, за да прати послание на онзи, който намери телата, за да се подиграва на силите на реда и закона, за да придаде сензационност на убийствата си. Преследвал е предишните жертви заради информация, която вече е притежавал, всичко, научено от бизнес заниманията на Талбът. Не е имал нужда да научава нещо от тези жертви. Знаел го е.
	Пул се върна на масата и раздаде кафетата.
	Клеър посегна към чашата си и отпи.
	— Значи Либи Макинли се различава от другите — знаела е нещо, нещо, което му трябва, и той е бил готов да я измъчва за него.
	Пул се върна при дъската отпред.
	— Бил е готов да измъчва Либи повече от всички други, за да получи някаква информация… — той свали снимката й от средата на дъската и я сложи в десния горен ъгъл. — Убийството й не прилича на другите. Нека засега го отделим от тях.
	— Какво знаем за Либи Макинли? Какво я прави толкова специална мишена? — попита Наш.
	Пул изрецитира информацията от папката й:
	— Обвиненията са повдигнати през март 2007 г. и е осъдена през юли същата за убийство чрез прегазване на Франклин Кърби, присъдата е десет години, от които е излежала седем и няколко месеца, преди да излезе за добро поведение преди шест седмици.
	— Как се е казвала жертвата? — попита Наш.
	— Франклин Кърби — Пул пристъпи към заседателната зала. — Името значеше нещо и за Портър, но той не ме е запознавал с онова, което знае. Кой е той?
	— Дявол да го вземе, как сме го пропуснали? — изсумтя Клоз.
	Клеър поклати глава.
	— Той е в дневника на Бишъп. Кърби работел за Талбът. Откраднал му много пари и в крайна сметка избягал с майката на Бишъп, когато той бил малък. Освен това е застрелял и убил баща му.
	— Пак дневникът! — намръщи се Пул. — Трябва да видя този дневник!
	— Нека се опитам да изясня нещата — каза Наш, — понеже съм _чел_ дневника. Кърби убива бащата на Бишъп. Кърби бяга с майка му. Либи Макинли случайно удря и убива Кърби с колата си. Бишъп убива Барбара Макинли, сестрата на Либи, за отмъщение, понеже е убила Кърби, после убива и Либи, въпреки че двамата някак си са работили заедно. Това ми изглежда безсмислено. Бишъп би трябвало да празнува и да вика ура, ако Кърби е мъртъв…
	Клоз си прочисти гърлото.
	— Ами ако Бишъп не е убил Либи? Ако го е направил някой друг и просто е използвал неговата сигнатура? Това може да обясни защо са отрязани пръстите й. Направил го е друг убиец. Някой, който преследва друга цел.
	— Кой?
	Клозовски зашава в стола си, но продължи:
	— Ами ако Бишъп не е убил и Барбара Макинли?
	Клеър се почеса отзад на главата.
	— Ние знаем, че е бил той.
	— Знаем ли?
	Пак настъпи тишина.
	Клоз се хвана с две ръце за чашата си. Втренчи се в разлюляното кафе вътре.
	— Всички от първоначалните жертви на Бишъп са загинали, понеже членове на семействата им са участвали в планирана престъпна дейност, всички до един, освен петата му жертва, Барбара Макинли. Смъртта й приписваме на бягството с убийство на сестра й. На нещастен случай… — той се обърна към Наш. — Както сам каза, Бишъп не е имал причина да я убива, не и заради Кърби във всеки случай.
	— Кой тогава? — попита Пул.
	Клоз отвърна тихичко:
	— Майката на Бишъп например?


>	87.
>	Пул

	_Ден трети, 21:55 ч._
	— Майка му ли? — намръщи се Пул.
	Клозовски кимна.
	— Имала е романтична връзка с Кърби. Така и не са я хванали. Кой знае? Пръстите на Либи, това би могло да е отмъщение. Отрязва ухо, маха езика и очите и ги слага в малки бели кутии… Не е трудно да копира сигнатурата на Бишъп.
	— Белите кутии бяха ли същите като онези, които Бишъп е използвал при оригиналите убийства? — попита Клеър.
	Пул кимна:
	— Да, съвпадаха напълно.
	— Ако майката на Бишъп обикаля наоколо, не знаем какви са способностите й. Като имаме предвид цялата информация, която е събрана за сина й, надали ще е толкова трудно да избере кутията — каза Наш. — Тя има ресурси — всичките пари, които съпругът на Картър е отмъкнал от Талбът.
	Пул закрачи между дъските и масата.
	— В апартамента на Портър той посочи, че убийството на Макинли е различно от другите. Каза, че Бишъп е изглеждал и малко притеснен от нея, от факта, че тя е единствената блондинка сред жертвите.
	— Това го помня — каза Клеър. — Бишъп постоя за момент, втренчен в снимката. Каза, че била _аномалия_. Точно тази дума използва.
	Пул се върна бавно до дъската и написа _Убита от майката на Бишъп?_ до снимката на Либи Макинли, после мина пак зад дъските, преди да се върне до заседателната маса със стара полароидна снимка и кичур руса коса, и двете в пликчета за улики. Остави ги на масата.
	— Да значат нещо за вас?
	Клеър вдигна снимката.
	— Откъде я намери? — Тя я показа на Наш и Клозовски.
	— В чекмедже в къщата на Либи, скрита под дрехите заедно с кичура коса.
	Клеър върна снимката на масата.
	— Бишъп споменава снимки в дневника си. Тази може да е от тях. Ако е така, една от тези жени е майка му, а другата е съседката им. Лиза Картър.
	— Опитахме се да пуснем лицево разпознаване и на двете, но не постигнахме нищо. Възрастта на снимката и ъгълът на снимане не помагат. Какво ще кажете за косата? Тя споменава ли се в дневника?
	— Не. Може да е на Либи? — предположи Клеър.
	— Не съвпада нито е нейната, нито е тази на Барбара.
	— Ами Кърби? — попита Клоз. — Той е имал дълга, руса коса.
	Наш придърпа пликчето за улики.
	— Защо ще има Либи коса от Кърби? Откъде би я взела?
	Никой нямаше разумен отговор.
	Пул се върна при дъската и добави информацията за снимката и косата. Написа и името на Кейлин Селки.
	— Всички трябва да сте наясно и за това тук — Бишъп й е помогнал да се сдобие с документи на това име. Кореспондирали са си, докато тя е била в затвора.
	— Знаеш ли как? — попита Клеър.
	Пул поклати глава.
	— Още не съм имал възможност да стигна до затвора. След като говорих с надзорника й, научихме, че е имала проблеми с приспособяването навън. Според него е искала да се върне вътре.
	— Къде е лежала? В Стейтсвил?
	— Ъхъ. Открихме също и 45-калибров пистолет в къщата й, което е ясно нарушение на условията на освобождаването — уведоми ги Пул. — Тя е знаела, че някой я преследва. Ако онова, което казваш за Кърби и майката, е вярно, тогава е разбираемо. Просто трябва да открием защо Бишъп би я защитавал.
	Пул съсредоточи вниманието си върху дъските.
	— Добре. Това е хубаво. Наистина е хубаво, имаме нещо различно, с което да се захванем, с Либи Макинли поне. Нека огледаме по-внимателно и останалите.
	Пул отстъпи няколко крачки наляво и остави дъската на Либи Макинли зад гърба си, за да се съсредоточи на първата бяла дъска с надписа Ансън Бишъп отгоре и снимките на седемте изчезнали и мъртви под него.
	Наш си прочисти гърлото.
	— Да се върна към онова, което казах в началото. Ако всичко това е дело на Бишъп и той следва същия метод като при предишните жертви, това значи, че децата са убити заради нещо, направено от родителите. Децата не са фокусът.
	— Наш е прав — каза Клеър. — Може ли да прередиш снимките? Нека възрастните са отгоре, а децата под тях.
	Пул кимна и след малко редът беше следният:
C>
	{m underline}Флойд Рейнолдс{/m}
	Ела Рейнолдс
	{m underline}Рандал Дейвис{/m}
	Лили Дейвис
	{m underline}Дарлийн Бийл{/m}
	Лариса Бийл
C$
	Той вдигна снимката на момчето, замръзнало в кабината на тойотата тундра.
	— Това обаче е неизвестното момче.
	— Трябва да го идентифицираме бързо, след това да намерим и родителите му — каза Клеър. — Те може да са следващите му мишени.
	— Какво знаем за другите родители?
	Клеър взе телефона си и зареди приложението с бележките си.
	— Флойд Рейнолдс работел за „Юнимед Америка Хелткеър“. Продавал застраховки. Не открихме да има заеми или финансови проблеми. Няма и напрежение в семейния му живот. Съпругата му каза, че излязъл да търси дъщеря им. Извършителят го е удушил със струна от пиано в семейната кола, а трупът е открит в задния им двор, скрит в снежен човек. Имаше отпечатък от подметка на гърба на шофьорската седалка. Смятаме, че извършителят се е подпрял с крак за опора, докато е душил Рейнолдс. 45-и номер.
	— Нямаме доказателства кой номер носи Бишъп, нали?
	— Не.
	Пул добави тази информация на дъската, след това посочи Рандал Дейвис с маркера си.
	— Ами господин Дейвис?
	— Бил е лекар. Онколог. Работил в болница „Строджър“. Като Рейнолдс и той няма проблем със семейството или финансите. Убит е с висока доза лизиноприл, лекарство, което се използва за лечение на високо кръвно, нещо, което не му е предписано. Смятаме, че извършителят е нахлул в дома на Дейвис през задната врата. Лизиноприлът е бил концентриран и поставен в домашната кафеварка. Той е бил единственият член на семейството, който пие кафе.
	Пул се намръщи.
	— Значи или извършителят го е знаел, или не му е пукало кой ще умре.
	— В кухнята има няколко големи и непокрити прозореца. Те осигуряват видимост от улицата — обясни Наш. — Извършителят е могъл да изучи лесно кой какво ние.
	— Разумно звучи. Не мисля, че възрастните мишени са случайни, дори и в рамките на едно домакинство. Ако е дело на Бишъп, той има причина за всяка жертва — каза Пул. — Това ни оставя само възрастната жертва жена.
	— Да, Дарлийн Биъл. Имаме полицай на пост в болницата, който пази стаята й. Стабилна е, но в момента е в изкуствена кома. Извършителят е инжектирал цианид в пастата й за зъби. Погълнала е отровата, докато си мие зъбите в уж предвиденото за убежище жилище… — Клеър си пое дъх и сведе очи. — Вината е моя. Тя беше под моя опека и грижа.
	Наш я стисна за рамото.
	— Ти й спаси живота. Ако беше някой друг, сега тя щеше да е мъртва.
	Той разказа на Пул как колежката му е заставила Дарлийн Бийл да пие сапун.
	— Основата в сапуна е реагирала на киселинните свойства на цианида? Впечатлен съм. Откъде го научи?
	Клеър отвърна:
	— В училище учителят по химия случайно се отрови с цианид. Когато осъзна случилото се, изтърча от стаята право в момчешката тоалетна и изпи сапуна. Оживя. Предполагам, направило ми с впечатление.
	— Не се укорявай толкова много — каза й Пул. — Цианидът действа бързо. Само минута още и жената щеше да е мъртва. Това, че е била в убежището заедно с теб, вероятно й е спасило живота. Ако се беше случило в дома й, сигурно нямаше да оцелее.
	Клеър пренебрегна похвалата. По бръчката на челото й Пул разбра, че вече е преминала към следващата тема в мислите си. Когато заговори, отвърна на въпроса, който той смяташе да зададе на групата.
	— Бийл беше, така де, е в продажбите на фармацевтични продукти. Пътува много, когато с мъжа й ги помолих да напуснат дома си, имаше стегната пътна чанта. Отровната паста за зъби беше в нея. Криминалистите са тествали общата паста за зъби на плота в банята в главната спалня и се оказа чиста. Също като при Рандал Дейвис, извършителят се е целил специфично в нея. Имал е предварителни познания, знаел е за сака й и е искал да я убие.
	— Някой друг да вижда поява на общи мотиви?
	— И тримата работят в сферата на медицината — имаме лекар и двама търговски представители — каза Наш.
	— А с какво се занимават половинките им?
	Клеър погледна бележките си.
	— Грейс Дейвис и Лийан Рейнолдс са майки домакини. Лари Бийл е в строителството.
	— Нищо медицинско.
	— Нищо медицинско — съгласи се Клеър. — Определено имаме потенциален мотив.
	Пул закима, вече загледан в написаното на дъската.
	— Добре, това е хубаво. С това може да се работи… — той посочи името на Ела Рейнолдс. — Да поговорим за децата.
	Клеър се обърна към другата жена на заседателната маса.
	— Софи, искаш ли да…
	Софи вече кимаше.
	— Аха, добре. Ела Рейнолдс, на петнайсет. Трупът е намерен на 12 февруари под леда в езерото в Джаксън Парк. Това първоначално ни обърка, понеже езерото беше замръзнало от началото на януари, поне двайсет дни преди да изчезне тя. Междувременно научихме, че Ансън Бишъп е пробил дупка в леда, поставил е трупа във водата, след това е добавил вода от крадената цистерна, създал е нов лед на същото ниво като стария. Смятаме, че тя е отвлечена от Логан Скуеър, на около седем минути от дома й. Знаем, че наскоро е купила кола в „Карс Ар Ъс“, дилър втора ръка. Изплащала я е директно. Родителите й не са имали представа. Наскоро е получила разрешителното си да учи за шофьор.
	— Намерена е облечена в дрехите на втората жертва, Лили Дейвис — намеси се Клеър. — Това ми прилича точно на нещо, което Бишъп ще опита, за да придаде сензационност на престъплението и да привлече внимание.
	— Съгласен съм — каза Пул. — Част е от шума, който споменах в началото. Нека оставим засега това настрана. Можем винаги да го върнем в картинката, ако добие значение. Какво знаем за Лили?
	Софи продължи:
	— Седемнайсетгодишна. Последно са я видели да върви към училището й — Академията Уилкокс — на 12 февруари. Не е стигнала. Училището е близо, само на четири пресечки от дома й. Трупът е намерен в галерия Лий, където работела. Оставена е в склада отзад, очевидно, с цел да бъде открита. Макар че извършителят е използвал черен електрически кабел, пристегнат около врата, за да я държи изправена, явно е сложен, след като вече е била мъртва. Като Рейнолдс и тя е починала от многократно удавяне в солена вода. Както Клеър каза, намерена е в дрехите на Ела Рейнолдс, така че извършителят някак си ги е разменил.
	Клозовски вирна глава над лаптопа си.
	— Не каза ли, че и тя се е опитвала да купи кола?
	Клеър кимна:
	— Двете със Софи говорихме с най-добрата й приятелка, Гейбриъл Дийгън. Тя заяви, че бащата на Лили обещал да й купи кола за завършването, но тя искала да е по-скоро.
	— Някаква връзка с автокъщата, откъдето първото момиче си е купило колата? — попита Пул.
	— Не я познават — отвърна Наш. — Проверихме персонала и не открихме никаква съществена връзка. Всички тийнейджъри искат кола. Според мен това е просто поредното съвпадение. Още шум, както каза.
	Пул се обърна към дъската.
	— Добре. Ами Лариса Бийл?
	— Лариса е различна — каза Софи. — Изчезнала е едва тази сутрин и още няма труп. Има голяма вероятност да е все още жива. Към момента не знаем почти нищо друго. Планирала е да ходи на училищни танци довечера и си била вкъщи, когато двамата родители тръгнали за работа тази сутрин. Майка й подготвила изненада — спа ден. В противен случай сигурно все още нямаше и да знаем, че е в неизвестност.
	— Съдейки по видяното при Ела Рейнолдс и особено при Лили Дейвис, тя няма много време. Дейвис е умряла в рамките на един ден от изчезването си — каза Клеър и се обърна към Клозовски. — Някакъв късмет с лаптопа или телефона й?
	— Родителите й са инсталирали KidsBeSafe на лаптопа. Тийнейджърите си споделят овъррайд за това приложение вече от две години. Намерихме хакове, инсталирани на компютъра. Лариса с лекота е съумявала да изключва предпазния софтуер, когато пожелае, и да ограничава какво да виждат родителите й… — Клоз се размърда. — Открихме също ПриваШийлд на заден фон. Тази програма разрушава данните в кеша при създаването им, на практика изтрива дигиталните отпечатъци. Това момиче е умно. Дава на родителите си данни само колкото да имат чувството, че я наблюдават, а крие останалото. Все още ровим, но лаптопът може и да е примамка. Смятаме, че мобилният телефон е бил в нея при отвличането. Проследихме движенията й тази сутрин до ъгъла на Уест Чикаго авеню и Норт Дамън и там сигналът секва. Най-вероятно извършителят е извадил батерията или е унищожил телефона. Подадохме спешно искане за данните, но телефонната компания още не ги е доставила. Ще докладвам веднага щом науча нещо.
	Пул се върна на заседателната маса. Огледа снимката на момчето, замразено в кабината на пикапа, и се извърна към останалите.
	— Това ни остава.
	— Сигурна съм, че Айзли прави всичко, за да го идентифицира, но ледът ще забави нещата — каза Клеър, загледана в снимката на замръзналото в кабината момче.
	— Пикапът е регистриран на Кейлин Селки — вметна Клозовски.
	— Псевдонимът на Либи Макинли — допълни Наш. — Друга задънена улица.
	— Аха.
	Пул се обърна към дъските.
	— Това ли е всичко?
	— Не сме споменали некролозите — отвърна Наш.
	Агентът пак се обърна към масата.
	— Некролози ли?
	Клеър кимна.
	— Тази сутрин на 911 е получено обаждане от възрастна жена, която твърди, че Флойд Рейнолдс умрял два пъти. Некрологът му бил публикуван в днешния вестник и миналата сряда. Когато поровихме, намерихме и още. Очевидно извършителят пуска некролози за жертвите си в местните вестници, преди да се опита да ги убие.
	Пул беше спрял да слуша.
	— Умрял два пъти — повтори умислено, преди да се обърне отново към дъските. Намери онази с поемите и я преобърна, за да могат и другите да ги прочетат. — Според мен Бишъп е убил специален агент Дийнър заради тези поеми. Бяха написани на стената в изоставената къща. Виждате ли как са подчертани определени думи? _Смърт_ е единствената, която се появява два пъти… — той обясни как стихотворенията са били изрязани от мазилката и преместени.
	— Погледнете някои от другите подчертани думи — посочи Клеър. — Лед, вода, страх… всичко това съвпада с убийствата.
	— Проследихте ли обаждането до 911?
	Всички се извърнаха към Клозовски. Той вдигна показалец за момент, после се намръщи.
	— Според доклада то е направено от старческия дом „Ластинг Хармъни“ в централната част. Персоналът казва, че е била деветдесет и три годишна старица, Ингрид Несбит — чете ежедневно некролозите и направо откачила, като хванала двойника на Флойд Рейнолдс. Настоявала да се обади.
	— Задънена улица — изсумтя Наш.
	Клеър продължаваше да изучава дъската.
	— Ако стиховете са връзката и той е искал да ги открием, защо ги е изрязал? Защо е убил Дийнър?
	Пул въздъхна.
	— Според мен е искал Портър да открие всичко това, не аз. Вероятно не и вие.
	Клеър се обърна към Клозовски.
	— Нали каза, че всички фалшиви некролози са пуснати от един и същ компютър? Нещо по проследяването му?
	Клозовски не й отговори. Вместо това се взираше в екрана си.
	— Клоз?
	— А, не. Нищо за проследяването по айпи, но ако този компютър се появи някъде в градския уай-фай, ще го забележа веднага. И май… — той замлъкна и се наведе по-близо.
	— Какво има? — попита Клеър.
	— Виждам нещо, може и да не е важно. Вероятно просто мозъкът ми търси връзка, която всъщност не съществува — отвърна Клозовски.
	Клеър се изправи и отиде до него.
	— Изплюй камъчето, Клоз. Преди да ме накараш пак да те ударя.
	— Набелязвах местоположенията, откъдето са отвлечени децата и където са намерени телата на картата. Ако прокарам черти да ги свържа, те малко или много се центрират около болницата „Джон Х. Строджър Джуниър“.
	Наш се наведе да погледне картата.
	— Там е работил Рандал Дейвис.
	— Застраховки и продажби на лекарства. Предполагам, че и другите ни жертви често са наминавали оттам — каза Клеър. — И Дарлийн Бийл се намира там в момента.
	Пул също се наведе.
	— Ако се сдобия със списък на служителите, можете ли да ги прокарате през данните от некролозите? Може да извадим късмет и да намерим следващата мишена, преди да се случи нещо ново.
	Клоз вече пишеше на клавиатурата.
	— О, да, направо съм го започнал.
	Наш се изправи и се загледа в дъските.
	— Все още пропускаме нещо.
	— Какво? — попита Пул.
	— Не съм толкова сигурен, че Бишъп върши всичко това сам. Дори ако някак си е получавал помощ от Либи Макинли, това тук е просто прекалено много накуп за един човек. Имаме някакъв по-голям план в действие.
	— Може би.
	— „Не можеш да си играеш на господ, без да се запознаеш с дявола“ — прочете на глас Наш. — Дали не се случва и това с тези деца? Убиването им и връщането им от мъртвите? Игра на господ?
	— … с дявола — допълни Клеър.
	— Всички стихове са за живота и смъртта. Може би това се опитва да ни каже той — Пул отметна косата си назад. — В последно време успявам само да подремна по малко. Трудно ми е да се съсредоточа.
	В този момент телефонът му звънна.
	Той го извади от джоба си и погледна към малкото екранче.
	Неизвестен номер.
	Натисна зелената слушалка.
	Преди да обели и дума, отсреща му заговориха първи:
	— Франк, обажда се Сам.


>	88.
>	Пул

	_Ден трети, 22:14 ч._
	Сърцето на Пул заблъска в гърдите. Той остави телефона на заседателната маса и натисна едно копче.
	— Сам, в командния център сме с екипа ти. На високоговорител си.
	— Не ти се позволява да влизаш в командния център!
	— Аз го вкарах, Сам — намеси се Клеър. — Случаят се усложни. Има връзка с Бишъп. Повече от връзка. Той е навсякъде.
	Пул се наведе над телефона.
	— Къде се намираш? Къде е дневникът?
	Чу дишането на Портър от другата страна, но той не отговори.
	Пул се спогледа с останалите и пак се обърна към телефона.
	— Либи Макинли е мъртва.
	Портър не каза нищо.
	— Намерихме я вързана за леглото й. Ухо, очите, езикът — в бели кутии, еднакви с тези на другите жертви на Бишъп. Пръстите й бяха отрязани. Измъчвана е била. Цялото й тяло е нарязано.
	Когато детективът заговори, сподели с равен и премерен глас.
	— Не е бил Бишъп. Той не би убил Либи Макинли, както не би посегнал и на сестра й.
	Пул погледна Клозовски.
	— Твоят Ай Ти специалист смята, че е била майката на Бишъп. Ще ми се да знам ти какво мислиш.
	Портър отново млъкна.
	Агентът го чу да говори на някого, приглушено, със закрит телефон, и после се върна към обаждането.
	— Сам?
	— Ще ти пратя един адрес. Когато пристигнеш, тръгни по просеката в задната част на имота. Обрасла е, но ако внимаваш, ще я намериш, като животинска пътека е. Ще те отведе до езеро. Ще ти трябва екип. И ще искаш да претърсиш езерото… — каза му Портър.
	— Къде си, Сам?
	— Когато стигнеш до езерото, търси котката.
	— Говориш безсмислици, Сам. Ако…
	Разговорът прекъсна.
	Пул изруга под нос.
	Телефонът извибрира и се появи адресът:
C>
	Дженкинс Кроул Роуд 12, Симпсънвил, Южна Каролина
C$
	— Явно го е намерил — каза Наш, втренчен в телефона.
	— Какво е намерил?
	— Домът, в който е роден Бишъп.
	— Това не ми харесва — заяви Клеър. — Защо се държи толкова потайно? Не ми прозвуча като него. И на кого говореше?
	Клозовски вкара адреса в компютъра си и обърна екрана, за да го видят всички.
	— Това е на средата на нищото.
	— Не съм сигурен дали изобщо да му вярвам — призна си Пул. — Откраднал е дневника. Очевидно крие нещо. Смъртта на Либи явно не го изненада. Какво друго знае?
	Наш се облегна в стола си.
	— Според мен щеше да сподели, ако знаеше нещо, което би било полезно за нас по негово мнение, щеше да го сподели. Няма причина да крие нищо.
	— Да, но е изчезнал с дневника и е оставил телефона си, за да не можем да го проследим.
	— Сам работи по случая — каза Наш. — Можеш да му вярваш.
	Пул цъкна с език, но кимна.
	— Ще се обадя в офиса в Шарлът и ще ги пратя там незабавно. Имаме самолет на О’Хеър. Мога да стигна за няколко часа.
	Клеър се изправи и отиде при дъските.
	— Ако успееш да ни намериш списък със служителите в болница „Строджър“, можем да го разработим. Току-виж успеем да оградим Бишъп от двете страни.
	Пул кимна и изчезна през вратата, забързал ход почти до бяг.
C>
#	Дъска с улики

#	АНСЪН БИШЪП

	Флойд Рейнолдс — „Юнимед Америка Хелткеър“ / продажба застраховки — удушен/трупът скрит в снежен човек.
	Ела Рейнолдс — намерена в езерото в Джаксън Парк/наскоро купила кола — удавена, солена вода.
	Рандал Дейвис — онколог. Работил в „Дж. Х. Строджър Джуниър“ — свръхдоза лизиноприл.
	Лили Дейвис — намерена висяща в склад в галерия Лий — удавена, солена вода.
	Дарлийн Бийл — търговски пътник фармацевт, продукти — отровена с цианид.
	Лариса Бийл — изчезнала на ъгъла на Уест Чикаго авеню и Норт Дамън сутринта на 14.02.


	Непознат труп.


#	ЛИБИ МАКИНЛИ

	Убита от майката на Бишъп?
	Има снимка на майката на Бишъп и съседка/Картър.
	Кичур руса коса — може би на Кърби? Откъде го има?
	Документи на Кейлин Селки/получени с помощта на Бишъп.
	Пише си с Бишъп, докато е в затвора/неизвестен начин.
	Притежава пистолет.
	Чувствала се сигурна в затвора, не отвън.


#	СТИХОВЕ

P>
	Понеже за Смъртта да спра не съумях,
	охотно тя спря да ме вземе.
	Тъй с нея насаме в каретата седях
	с Безсмъртието.
P$
P>
	Кръговрата на живота и смъртта
	с вода и лед аз бих сравнил
	замръзне ли водата — става лед
	ледът стопи ли се — създава се вода
	умреш ли — значи пак ще се родиш
	родиш ли се — обречен си на смърт
	между водата и леда преграда няма
	красив е и животът, и смъртта.
P$
P>
	Да се завърнем у Дома, да се върнем назад,
	без полза са стремежите ни пресметливи,
	наслада просмуква деня от начало до край.
	От синия океан на смъртта
	животворната сила като амброзия блика.
	Животът крие смърт; смъртта таи живот.
	Тогава има ли място страхът, къде е страхът?
	Птиците в небето пеят няма смърт, няма смърт!
	Ден и нощ приливът на Безсмъртието
	Се спуска тук на земята.
P$
P>
	Не можеш да си играеш на господ, без да си се запознал с дявола.
P$


#	ПОДЧЕРТАНИ ДУМИ

	лед
	вода
	живот
	смърт
	дом
	страх
	смърт
C$


>	89.
>	Портър

	_Ден трети, 22:16 ч._
	Сам извади батерията от телефона и хвърли и двете части в средата на езерото. Водата ги погълна, от средата се надигнаха назъбени вълнички, които затихнаха, поредната тайна под черното одеяло.
	— Защо хвърли телефона? Нали му каза къде сме — обади се Сара до него.
	Детективът коленичи отново на няколко крачки от брега на водата, по пръстите му имаше полепнала пръст. Досега копа.
	Пътеката ги отведе на около километър навътре в гората и свърши пред малка полянка, точно както беше описана в дневника. Малка полянка, която гледаше към езерото.
	Бишъп беше казал, че водата замръзва през зимата.
	Това се оказа лъжа.
	Макар че температурите в Южна Каролина падаха под нулата, зимите тук бяха много по-меки, отколкото на север, изобщо не приличаха на тези в Чикаго. Дори ако станеше студено, температурите, изглежда, не се задържаха ниски достатъчно дълго, за да замръзне земята, и определено не толкова, че да замразят голямо количество вода като езеро например. Това не беше от големите, но размерите му със сигурност бяха достатъчни, за да избегне най-лошите последици от студа. Бишъп вероятно го беше описал само за да си помогне да скрие местоположението. Портър не се сещаше за друга причина. Подвеждане.
	Коленичи на земята. Сара държеше и двете фенерчета. Лъчите бяха събрани в основата на голям дъб, надвиснал над полянката. Там имаше малка дупка. На Портър не му се наложи да рови много надълбоко. Част дори стърчеше от земята. Привлече погледа на Сара от самото начало.
	Бяла метална кутия за обяд, покрита с ръжда.
	Портър не очакваше да намери скелета на мъртва котка.
	Нито пък тази находка.
	Вече бяха отворили кутията. В нея имаше плик, хартията — пожълтяла от времето, вързана за малка тетрадка с черна корда. Пликът беше адресиран простичко: _За майка._
	— Сам, защо изхвърли телефона? — попита пак Сара.
	Детективът извади пакета от кутията и й го връчи.
	— Не се притеснявам, че Пул може да разбере къде съм бил, а по-скоро за да не научи къде отиваме — каза й той.
	— Ами Бишъп? Той ти е дал този телефон с причина.
	— Трябва да го разтърсим, да прекъснем графика му. Не сме му кукли на конци. Ако не може да ни намери на онзи телефон, ще трябва да потърси някакъв друг начин. Може това да го изкара на светло — отвърна Портър.
	Той извади дневника на Бишъп от джоба си и го сложи в кутията, преди да затвори капака и да я зарови с малко пръст, почти скри картинката Хелоу Кити, щампована в ръждивия метал.
	_Котката на Бишъп._
	— Хайде — каза. — Да се махаме оттук.


>	90.
>	Пул

	_Ден трети, 22:23 ч._
	— Сър, трябва да изпълня тази мисия — сопна се Пул и рязко завъртя волана на джипа си наляво. Подмина четири коли, застинали неподвижно в дясната лента.
	_Защо има такъв трафик? Дявол да го вземе, почти единайсет вечерта е!_
	Над него избуча един Боинг 727, оголил корем при приближаването си към летище О’Хеър.
	— Трябва да си в принудителен отпуск. Изгуби партньора си днес. Последното място, на което трябва да се намираш, е на полева задача — каза по високоговорителите на джипа специален агент Хърлес.
	— Подгответе самолета, сър. Почти на летището съм.
	— Трябва да се върнеш, да дойдеш в полевия офис и да изнесеш брифинг, за да назнача някой друг на тази мисия — каза му Хърлес.
	Пул си пое дълбоко дъх и се постара да се успокои. Завъртя волана и на косъм се размина с кафяво мицубиши аутландър, което се опитваше да вземе ляв завой. Шофьорът натисна клаксона и го задържа.
	— Според момчетата ти се е обадил от предплатен телефон и най-близката мобилна кула съвпада с данните за местоположението, които ти е дал, така че явно е стоял близо до споменатото от него езеро. Изтеглих сателитни снимки, но не се вижда кой знае какво. Короните на дърветата са гъсти, не се различава какво става на земята. Това е странно…
	— Кое?
	— Телефонът е предплатен, купен и активиран в Ню Орлиънс — каза Хърлес, с равен глас, звучеше, все едно чете текст.
	— Ню Орлиънс? Да не е някаква грешка?
	_Бишъп беше в Чикаго само преди няколко часа. Портър — в Грийнвил, Южна Каролина, насред нищото._
	— Сигналът е прекъснал веднага след като ти е затворил. Вероятно е извадил батерията, за да избегне проследяване. Я пак ми обясни. Какво ти каза Портър?
	Пул повтори разговора отново, дума по дума.
	— Това не ми харесва. Портър е като дяволски жокер! — каза Хърлес, когато свърши. — Ако работи с Бишъп, това като нищо може да е димна завеса.
	— Мисля, че Либи Макинли в определен смисъл е ключът към всичко — или поне към залавянето на Бишъп. Портър знае повече, отколкото ни казва, но не ни е насочил в грешна посока. Щом твърди, че трябва да претърсим езеро в Южна Каролина, според мен се налага да му вярваме. Екипът още обработва двете къщи на предишното местопроизшествие, така че нямаме какво друго да правим в момента. Трябва да довърша задачата! Моля ви, разрешете излитане!
	Пул пое по изхода за летището от Кенеди и последва знаците към хангарите на наземните оператори, където стояха чартърните и частните самолети.
	— Бишъп по някакъв начин си е комуникирал с Либи Макинли, докато тя е била в корекционния център Стейтсвил. Трябва да разберем по какъв начин и как й е помогнал да се снабди с фалшиви документи. Ако го открием, ще постигнем стъпка напред. Ще тръгна по трохите на Портър и ще направим още една стъпка. Задръжте за секунда, сър…
	Пул спря пред караулката и показа картата си на пазача. При вида на униформата му му хрумна нова идея.
	— Бих проверил охраната в затвора, сър, всички служители. Това трябва да е начинът. Поща, телефони и електроника са под постоянно наблюдение. Така остава само човешкият елемент.
	Пазачът му връчи клипборд, показа му един ред и Пул се подписа. След това мъжът му посочи паркинга отдясно и изрече тихичко:
	— Паркирайте, където си харесате.
	Агентът кимна и спря джипа на празно място до малка федерална сграда, която си деляха от Вътрешни работи, ФБР и Бюрото за алкохол, тютюн и огнестрелни оръжия.
	Изключи автоматика от скорост.
	— Пристигнах, сър. Как желаете да продължа?
	Специален агент Хърлес въздъхна.
	— Наредих им да заредят самолета преди десет минути. Би трябвало да си на пистата след двайсет. Ще се обадя в местния офис, докато си във въздуха. В Шарлът е Боб Грейнджър. Отдавна се познаваме. Още от академията. Ще успее да стимулира местния шериф и да намери езерото на Портър. Вкарай водолази във водата. Докладвай ми, когато кацнеш отново.
	— Благодаря, сър.
	— И гледай да си прав за тази работа!


>	91.
>	Портър

	_Ден трети, 22:26 ч._
	Портър и Сара се върнаха до колата под наем в относително мълчание. Детективът караше, а адвокатката междувременно уреждаше резервациите за полетите по телефона.
	Тя прикри микрофона с ръка.
	— Следващият полет излита чак в четири сутринта. Това ни дава малко повече от пет часа. Да запазя ли места?
	— Какво?
	Тя повтори въпроса.
	— Да, извинявай. В момента в главата ми е каша…
	Портър се взираше през предното стъкло в пътя и белите ивици, които прелитаха покрай тях и изчезваха. По това време на нощта имаше съвсем малко коли. За това беше благодарен. Имаше чувството, че двамата със Сара разполагат с пътя само за себе си, а светлините на Грийнвил приближаваха в далечината.
	— Може би трябва да потърсим хотел близо до летището, където да се изкъпем и преоблечем.
	Сара приключи с резервациите и прекъсна обаждането.
	— Става ли да ти напомня, че още не си ме почерпил вечеря? Като за първа среща тази беше наистина уникална, признавам ти го, но не съм сигурна, че съм готова да отида в хотел за почасово чук-и-чао, господин Портър.
	Пакетът, който бяха открили в кутията за обяд при езерото, стоеше на средата на таблото, и надписът на плика _За майка_ едва се виждаше на слабата светлина: гласът на Бишъп, неговите думи, които крещяха от тетрадката.
	Вечеря.
	Не бяха яли от Ню Орлиънс.
	Стомахът на детектива изкурка.


	Трийсет минути по-късно той седеше на едно от двойните легла в малка стая в Еърпорт Мотел 8 в Грийнвил. По масата до вратата бяха пръснати опаковки от Тако Бел. Сара беше под душа.
	Пакетът му се струваше тежък, по-тежък, отколкото може би е редно, не непременно тежестта на хартия, а на нещо друго. Не можеше да определи какво. Нечий живот в капана на пакета навярно.
	_Или бръщолевенето на луд._
	По същия начин бе възприемал и дневника при първия му прочит, но преди два часа стоеше на точно същото място, където се бяха разиграли събитията от него.
	Семейство Картър.
	Майка му.
	Баща му.
	Двамата мъже, които Портър после научи, че са били Кърби и Бригс.
	Всички те.
	Цялата история — истинска.
	Пликът и тетрадката бяха овързани с парче черна връв. Не можеше да не се запита дали идва от същата ролка, използвана от Бишъп да връзва кутиите си.
	Портър махна връвта, отвори адресирания „За майка“ плик и разгъна страниците вътре. Хартията хрущеше под пръстите му.
	Колко време бяха прекарали тези листи на онова място?
	Колко време това писмо чакаше майка, която така и не се беше появила?
	Детективът разпозна почерка незабавно, по-млада версия на онзи от дневника.
C>
	Мамче. Знам, че винаги си искала да те наричам майко, но всъщност предпочитам просто да ти викам мамо. Толкова страшно ли е?
	Мама.
	Мама.
	Мама.
	Съжалявам, майко.
	Толкова съжалявам! Съжалявам завинаги за стореното, което те накара да поискаш да ме изоставиш. Съжалявам много за всичко, което направих и което те е накарало да искаш да избягаш без мен.
	Дали си тръгна, защото нямаше избор?
	Дали си тръгна, защото онези хора дойдоха при къщата и трябваше да избягаш?
	Това беше, нали?
	Иначе не би ме оставили. Не по този начин.
	Прекалено се забавих на връщане от езерото. Ако се бях върнал по-бързо, щеше да ми кажеш да скачам в колата скок-подскок, да натовариш багажа ми и всички да се махнем заедно. Щяхме да започнем нов живот заедно и да оставим този в огледалото за задно виждане, замъглен от праха зад онзи зелен плимут.


	Не исках да пиша това писмо, но докторът ми каза, че трябва. Също така ми каза, че няма да го чете, но знам, че ще го направи. Татко ме научи да разпознавам лъжите, а д-р Джоузеф Огълсби не е много добър лъжец. Смята, че е, но не е, не, госпожо, ни най-малко. Мъртвите му малки очички се свиват винаги когато приказва измишльотини, трийсет и два пъти само за последния ни сеанс.
	Здравей, докторе.
	Трябва да се подстрижеш. Зализването на една страна не може да излъже никого. Изглеждаш глупаво.
	Съжалявам.
	Не трябва да говоря такива неща.
	Татко ме е възпитавал другояче.
	Веднъж ми каза, че е по-добре да обсипеш другия с комплименти и да го оставиш да плува в тях, докато не се удави. Тогава ще се държи здраво за теб, твой приятел завинаги.
	Не и майка обаче, не и моята майка, не ти. Ако си осъзнала, че те обсипвам с прекалено много комплименти, сигурно щеше да ми кажеш да си ги взема обратно.
	Вие двамата сте различни.
	Бяхте различни.
	Татко.
	О, татко мой.
	Не мога да пиша сега за това. Знам, че д-р Огълсби иска, но не мога, прекалено много боли. Боли почти толкова, както когато изкопах дупката при езерото под котката ми, когато намерих моя нож.
	Знаех какво означава този нож.
	Ти ме изостави, майко.
	Колкото и да ми се ще да вярвам, че не си го направила нарочно, и колкото и да ми се иска да вярвам, че не си имала друг избор, освен да избягаш без мен, знам, че това не е вярно.
	Знаех го в мига, когато видях онзи нож.
	Защо ме мразиш, майко?
	Защо мразеше толкова и татко?
	След къщата, след пожара — знаеш ли за пожара? — та след него ме отведоха в Терапевтичния център в Камдън, в предградията на Чарлстън.
	Там всички бяха много мили, дори д-р Огълсби с всичките му лъжи. Дадоха ми собствена стая. Тя има прозорец, който не се отваря. Не ми се полага летен ветрец, само равномерното пъшкане на климатика.
	Д-р Огълсби ме помоли да си водя дневник.
	Даде ми черно-бяла тетрадка и ми каза, че от нея става идеален дневник.
	Отвърнах му, че само момичетата пишат в дневници, а той ми каза, че в такъв случай ще е журнал, трябва да си водя журнал, така правят момчетата.
	Уверих го, че ще си помисля.
	Умно момче съм. Знам, че иска просто да си записвам разни неща, за да може да ги чете, та по-добре да ме разбере.
	Дали това ще е много лошо?
	Да бъда разбран?
	Не се притеснявай, майко, няма да му кажа твоите тайни.
	Твоите тайни са в безопасност у мен.
	Повечето.
	Твой обичащ те син,
@	А. Б.
	П. С. Кажи на г-жа Картър много поздрави от мен и на мъжа с дългата руса коса. Сигурен съм, че някой ден ще ви видя всички отново. До този ден ще си държа ножа под ръка и винаги наточен. Благодаря, че ми го върна.
C$
	— Нещо интересно?
	Портър вдигна глава.
	Сара стоеше на вратата на банята по бяла хавлия, в друга бе увила дългата си коса както само жените, изглежда, знаеха и умееха, а зад гърба й бълваше пара.
	Портър се хвана, че зяпа загорелите й крака, и се застави да я погледне в лицето.
	— Може би трябва да се облека.
	— Не. Да. Давай, чувствай се като у дома си. Аз отивам да се пъхна под душа! — Детективът преглътна, лицето му гореше.
	_Тук не сме в гимназията. Я се вземи в ръце._
	Той отклони очи, пусна писмото върху дневника и прекоси стаята, влезе в банята и затвори вратата след себе си.
	Тя ухаеше на люляк.


>	92.
>	Портър

	_Ден четвърти, 3:42 ч._
	Сара седна до прозореца.
	Изглеждаше изтощена.
	Портър се отпусна в седалката до нея, осъзна, че е седнал върху колана и се надигна само колкото да намери двата края. Пак седна, закопча се и издърпа излишната част, за да прилегне плътно.
	Адвокатката го гледаше с усмивка.
	— Наистина ли искрено вярваш, че това никакво коланче ще ти помогне с каквото и да било, ако самолетът реши да се забие в земята някъде над Алабама?
	— Не искам стюардесата да ми се скара. Понякога, ако си мил с тях и следваш всички правила, те ти дават пълна кутийка със сода вместо чашка.
	Сара отвори уста, накани се да каже нещо, след това си промени намерението, отпусна се в седалката си и затвори очи.
	— Събуди ме, когато пристигнем, детектив Сам Портър!
	— Благодаря.
	— За какво?
	— Задето дойде с мен. Мислех, че искам да изпълня задачата сам, но е по-хубаво, че и ти си с мен — увери я той.
	— Много малко неща в живота са по-хубави, ако си сам.
	— Започвам да го осъзнавам.
	— Радвам се, че можах да съм ти от полза — заключи Сара уморено. — Може би паят.
	— Какво?
	— Паят може би е по-добре, когато си сам. Тогава остава повече за мен.
	— Не осъзнавах, че има пай.
	— Не в самолета, но може би като кацнем. Винаги трябва да има пай.
	— Сладки сънища, госпожо Уернър.
	И тя наистина успя да заспи сладко-сладко още преди вратата на кабината да се затвори.
	Самолетът беше пълен само около две трети. Мястото до Портър остана свободно.
	Сам изчака да излетят, после включи малката лампичка над главата си и отвори дневника на първата страница, а думите на Бишъп изтласкаха всичко друго.


>	93.

#	Дневникът

C>
	— Удобно ли ти е, Ансън?
	Докторът ми се усмихна, но усмивката не беше истинска. Беше от онези, които човек си слага за официална вечеря или благотворително мероприятие, или банкет по случай награждаване — от усмивките, които изчезват веднага щом усмихващият се, се скрие зад затворена врата далеч от любопитните погледи. Никога не съм ходил на официална вечеря или благотворително мероприятие, или на банкет за награждаване, но съм чел за тях. Майка веднъж донесе у дома списание „Пипъл“ и страниците бяха пълни с такива усмивки, любезни, но празни.
	— Искаш ли нещо за пиене?
	— Не, сър.
	— Толкова си учтив — д-р Огълсби погледна бележките си. — Тук си от седмица и имам чувството, че едва се познаване.
	Не беше много едър, може би един-два пръста по-висок от мен. Макар че всички го наричаха докторе, все още не го бях виждал да носи бяла лабораторна престилка. Днес беше облечен в мохерен пуловер в сиво и черно и с бежови панталони. Беше леко пълен. Тлъстинките около корема му преливаха над колана на панталоните му, когато кръстоса крака. Но не много. Сигурно ходеше на фитнес няколко дни седмично — теглото му искаше да избие навън, тялото му — да бъде дебело, по той държеше под контрол вероятността си да затлъстее. Поне засега. Логично се запитах как ли ще изглежда след още десетина години. Дали ще възразява за престилката? Ако аз бях доктор, определено щях да нося бяла престилка…
	Кабинетът му представляваше голяма кутия.
	Стените бяха боядисани в мръснобяло и украсени с дипломи и снимки на фалшиво ухилен д-р Огълсби до други хора с фалшиви усмивки. За разлика от другите кабинети в терапевтичния център неговото бюро беше от дърво, най-вероятно лично си го беше донесъл. Другите бяха от един и същ сив метал.
	Седяхме в кресла пред бюрото му, обърнати един съм друг. Очевидно по време на някоя от следдипломните квалификации, окачени на стената, добият доктор е научил, че е по-добре да се среща с пациентите на равна нога, така че вместо да седи на подплатеното кожено кресло зад бюрото си, излизаше тук, при простолюдието.
	По-голямата част от пода беше скрита от голям персийски килим, очевиден фалшификат. Не бях виждал истински персийски килим, нито пък фалшив, ако е въпрос, но в този имаше нещо, което направо се набиваше като имитация. Може би заради загадъчното петно в отсрещния ъгъл, почти скрито под папрата в саксия.
	— Една седмица — промърмори д-р Огълсби и почука клипборда на коленете си. — Пиеш ли някакви лекарства, Ансън? Преди да дойдеш при нас, нищо ли не си пил? Изобщо?
	Беше ми задавал този въпрос и преди, общо четири пъти. Дадох му същия отговор, както и предишните пъти.
	— Не.
	— Понеже ми се струваш изнервен, като човек, който минава през последния етап на абстиненция. Няколко от сестрите са отбелязали това в картона ти. Освен това имаш нощни изпотявания и треперене. Всичко това са признаци на абстиненция.
	Не отговорих.
	— Хлорпромазин ли, или може би флуфеназин пиеше? Може би халоперидол или локсапин?
	Запазих мълчание.
	— Халоперидол? Виждаш ли, когато го споменах, забелязах лек тик под лявото ти око. Това ми подсказва, че конкретното лекарство ти е познато. Каква причина би имало момче на твоята възраст да е чувало такова лекарство, освен ако не ти е предписано и не си виждал името му на шишенцето всеки ден?
	Лицето ми пламна. Поех си дълбоко дъх.
	— Халоперидолът не е от лекарствата, които можеш да спреш отведнъж. Ако лекар реши, че е разумно да промени или махне това лекарство от терапията на пациента, трябва да го спира бавно продължително време. В някои случаи други, не толкова силни лекарства могат да бъдат добавени временно към лечението, за да намалят вредния ефект от отказването му.
	Д-р Огълсби носеше очила. Лупите му не бяха особено дебели и логично се чудех дали изобщо има нужда от тях. Изглеждаше като човек, който би носил очила просто за да подкрепи вида си на доктор, за да подпомогне влизането в роля. Държеше очилата си на сребърна верижка на шията и си ги слагаше и сваляше редовно, за да подчертава края на всяко изречение, а не да си подпомага зрението с тях. С тази верижка на шията ми напомняше библиотекар. Не беше такъв обаче. Дори от мястото си виждах праха по книгите на лавиците.
	— Внезапното спиране на халоперидола може да доведе до безсъние, безпокойство, тревожност, възбуда, депресия, световъртеж, припадъци и дори халюцинации. Виждаш ли как потропваш с крак по пода? Това забързано почукване? Това е определен признак. Има ли причина да не искаш да си пиеш лекарството, Ансън? Затова ли ме лъжеш?
	Спрях да потупвам с крак. Изобщо не бях осъзнал, че го мърдам.
	Нямаше да го правя повече.
	Докторът повдигна връхчето на химикалката към устните си, втренчил поглед в мен, после си записа нещо.
	— Понеже мина седмица, вече си преживял най-тежките ефекти. Не виждам причини към момента да започваш отново с лекарството. Ако изпиташ желание да го пиеш, ще ми кажеш, нали? Можем да прегледаме употребата му заедно?
	Не исках да кимна, но все пак го сторих.
	Пак същата усмивка — тънка, само в ъгълчетата на устните.
C$


>	94.

#	Дневникът

C>
	— Готов ли си да говориш за пожара, Ансън?
	Той видя крака ми да подскача, преди да успея да го спра. Сложих длан на коляното си.
	— Знаеш ли колко трупа са намерили вътре в къщата?
	Нямаше да оставя крака си да потрепва.
	— Три. Поддържам връзка с местните власти, откакто ни посещаваш, и те все още не са успели да идентифицират както е редно дори един от тях. Понеже труповете са били изгорени наистина зле, работят със зъбните отпечатъци. Но без да имат с какво да ги сравнят доста се затрудняват. Чакат да се случи едно от двете: или някои да бъде обявен за изчезнал и сравнението на зъболекарския картон да доведе до съвпадение, или ти да ни осигуриш информация, която да доведе до разпознаване. Властите смятат, че ти знаеш кои са тези хора. Много им се иска да поговорят с теб за това, но тъй като си малолетен и в момента под мои грижи, не им е разрешено да го направят. Положението може да се промени, разбира се — достатъчно е да подпиша няколко бланки и ще могат да долетят право тук и да те отведат някъде, където да се опитат да те разприказват. Не си представям подобно място да е приятно и определено не бих искал да видя подобно нещо да се случва на млад човек като теб, но не съм в състояние да сдържам вълците до безкрайност. Знаеш ли какво е окръжен прокурор, Ансън?
	Знаех какво е окръжен прокурор. Те се появяваха достатъчно често в комиксите ми, но не бих му го споделил. Нямах намерение да му казвам нищо.
	— Някой от пострадалите баща ти ли е, Ансън?
	Кракът ми не потрепна. Докторът ме следеше, както орел — мишка.
	— И трите намерени в къщата ти трупа са на мъже. Според полицията баща ти не се е появявал на работа от пожара насам. Това ги навежда на мисълта, че може да е загинал в огъня. Загрижени са и за майка ти. Изглежда, и тя е изчезнала. Всъщност са много притеснени. Според мен подозират, че тя е запалила пожара. Къщата е била покрита със запалителни вещества, най-вероятно бензин. От това, което ми казаха, съдя, че е била направо напоена. Някой много се е постарал. Родителите ти разбираха ли се? Майка ти имаше ли причини да нарани баща ти? Той нараняваше ли я? Биеше ли я?
	— Татко никога не би вдигнал ръка на майка.
	Не исках да говоря. Знаех, че не бива, но не бих позволил някои да каже лоши думи за татко. Нито този човек, нито някой друг.
	— Но баща ти е бил в къщата, когато е изгоряла, нали?
	— Не знам. Бях при езерото.
	Докторът си сложи очилата и ги намести на носа си.
	— Казал си на пожарникарите и после на полицаите, че си ловял риба при езерото от часове и си се прибрал, когато си видял дима, но не си носил нито кутия със стръв, нито въдица и те не са открили такива при езерото, за да докажат, че си имал. Смятат, че си излъгал.
	— Аз не лъжа.
	— Излъга ме за лекарството си. Излъга за халоперидола, много сериозно лекарство.
	— Това не беше лъжа, беше просто леко послъгване.
	— Каква е разликата между лъжа и послъгване, Ансън?
	Кракът ми подскочи, но само веднъж.
	— Знаеш ли къде е отишла майка ти, Ансън? След като е запалила пожара, който е убил баща ти?
	Майка не беше убила баща ми и не беше подпалила нищо. Исках да му го кажа. Исках да го изкрещя. Исках да изскочи от този стол, да взема химикалката на доктора и да я забия дълбоко във врата му и да гледам кръвта да блика по целия му мохерен пуловер и снимките с изкуствените усмивки на стената. Не го направих обаче. Не казах нищо.
	— Майчиният инстинкт да защитава потомството си е сред най-силните, известни на човечеството. Баща ти нараняваше ли те? Докосваше ли те по лош начин? Затова ли тя искаше да е мъртъв?
	— Татко също не би ме наранил.
	— Прегледаха те в болницата, преди да дойдеш тук, и не откриха следи от насилие, така че, предполагам, това е вярно. За нещастие, не знам колко щателен е бил прегледът. Налага се да вярвам, че е бил. Екипът ми би направил всичко основно, но са те отвели в окръжната болница и не мога да гарантирам за уменията и способностите на хора, които работят на подобно място. Някои такива заведения са направо варварски, все едно влизаш в палатков лагер от Третия свят.
	— Хвърлях камъчета.
	— Какво?
	— Не съм казвал на пожарникарите, и полицаите, че съм ловил риба. Хвърлях камъчета в езерото. Обичам да правя жабки.
	— Нищо подобно не си казал според полицейския доклад, Ансън. Лъжите и измислиците са лошо нещо и не искаш да си играеш с мен, нали.
	— Докладът греши.
	Докторът си свали очилата, проследих ги как падат и увисват на шията му.
	Прозорците на кабинета му нямаха решетки. Започна да вали.
	— Къде си ходил на училище, Ансън?
	— Майка ме обучаваше вкъщи.
	— Наистина ли? Много интересно.
	— Защо?
	— Помпиш ли тестовете, които направи втория си ден? Получил си много високи резултати на всичките.
	— Обичам тестове. Забавни са.
	— Майка ти трябва да е много интелигентна жена. С какво си изкарва хляба?
	— Казах ви вече. В издателския бизнес, е.
	Докторът драскаше по бележките си, но не сведе поглед надолу.
	— Вече ми го каза, но няма никакви следи от нейна заетост нито в последно време, нито изобщо. Родителите ти са попълвали общи данъчни декларации и майка ти не е посочвала в тях заетост. Данъчните направиха подробно търсене по молба на окръжния прокурор, който споменах по-рано. Този човек е същински булдог и си умира за възможността да поговори с теб за майка ти.
	— Не знам къде е тя.
	— Не те ли притеснява, че те е оставила? Тези защитни инстинкти, които споменах, предполагам, че би било ужасно трудно за една майка да зареже единственото си дете и напълно да прекъсне връзката с него, просто да го отпише, все едно не съществува, да го захвърли като последен боклук. Не съм сигурен какво би принудило една жена да го стори. Според теб какво я е накарало толкова да те мрази?
	Този път, когато кракът ми започна да подскача, не го спрях. Вместо това зяпах дъжда навън.
C$


>	95.
>	Пул

	_Ден четвърти. 4:38 ч._
	Малко след един през нощта Пул кацна на международното летище Грийнбърг-Спартанбърг. На пистата го чакаше черно субару форестър с федерални номера, карано от специален агент Робърт Грейнджър. Очите му бяха зачервени и с торбички.
	Подаде ръка и надвика воя на двигателите на самолета, които още спираха.
	— Ти сигурно си Франк. Добре дошъл в Южна Каролина.
	Пул предположи, че новият му познат е около петдесетте само защото специален агент Хърлес беше на петдесет и четири и спомена, че се познават от академията. Но Грейнджър изглеждаше много по-възрастен от петдесет и четири. Ако Пул го беше срещнал на улицата, като нищо щеше да му добави цяло десетилетие отгоре. Едър и плешив, той носеше дебели очила и бухнала козя брадичка. Пул го сметна за странно, понеже правилата на ФБР не позволяваха лицево окосмяване, като изключим мустаци. Правилата на Юга сигурно бяха по-небрежни.
	Грейнджър му посочи към вратата откъм пътника и двамата се качиха в колата. Вече се отдалечаваха от самолета, преди Пул да си закопчае колана. Грейнджър махна на караулната, преди да мине през нея и да излезе на магистралата.
	— У4М, значи, а? Тук, при нас?
	— Все още е в Чикаго, както смятаме, но очевидно това езеро е свързано по някакъв начин с него — каза му Пул.
	— Отне известно време, но накрая се свързах с шериф Банистър малко след полунощ. Шериф Хана Банистър, така да знаеш. Ще ти хареса, направо е като фойерверк. Шериф в Симпсънвил е през последните поне двайсет години, никой не се кандидатира срещу нея, което на местните им допада. Наоколо няма кой знае колко хора и те не си падат по промените. Тя каза, че имала двама опитни водолази в града. Аз имам трима в Шарлът, така че ги събрахме всичките и ги пратихме право на езерото ти. Тя е запозната с имота, каза, че е изоставен, откакто пожар унищожил голямата къща. Там има и каравана, която собствениците давали под наем. Тийнейджърите днес я използват за онова, с което се занимават на тяхната възраст. Съдейки по думите й, няма много за гледане.
	— Водолазите могат ли да работят в тъмното?
	Грейнджър се приведе над волана и задмина един бавно движещ се камион.
	— Това, изглежда, не безпокои моите хора. Те се хващат за всяка възможност да се пъхнат във водата.
	— Колко е далеч това нещо?
	Грейнджър погледна джипиеса на телефона си.
	— На около трийсет минути оттам сме. Изглежда, местенцето е натикано накрай света.


	Два часа по-късно Пул стоеше на брега на езерото и гледаше водолазите, а Грейнджър и шериф Банистър (която наистина се оказа същински фойерверк) лаеха заповеди на екипите си.
	В далечината бръмчеше генератор, кабели като змии се усукваха в различни посоки. Големи прожектори се издигаха на ръба на езерото и ярките им лъчи озаряваха черната вода.
	Една от водолазите изплува и вдигна ръка.
	— Намерих още един! На десетина метра, точно под мен. Вързала съм въже за него и сега надувам балон! — извади малък спрей от колана си и натисна копчето му. Той изпука и пусна самонадуващ се, ярко оранжев балон. Водолазът върза въжето, което държеше в другата си ръка за основата му, и го пусна да се люлее над водата.
	— Мили боже, колко станаха дотук? — попита Банистър някъде иззад Пул.
	Той се обърна надясно към черните чували за трупове, наредени на брега.
	— Четири. С този стават четири.
	— Цяло тяло или части? — извика на водолаза Грейнджър.
	— Цяло — водолазът отново лапна мундщука си и изчезна под повърхността, а лъчът на силното му фенерче бързо избледня в дълбините.
	Намериха и малки торби за боклук, съдържащи човешки останки, всичко шест броя до момента. Бяха отворили само една, в нея намериха кост от крак. Всички други, докато още се намираха под повърхността, внимателно поставиха в прозрачни найлонови торбички и така ги вдигнаха и прибраха в пластмасови кофи в опит да не замърсяват съдържанието и да съхранят находките. Щяха да ги отворят в кабинета на съдебния лекар във федералната сграда в Шарлът. Шериф Банистър не се опита да оспорва прехвърлянето на юрисдикцията на Пул и Грейнджър. Случващото се тук очевидно надхвърляте ресурсите на службата й.
	Пул стисна длани. Студът тук определено отстъпваше на чикагския, но въздухът около езерото беше хаплив и студен. Шериф Банистър стоеше зад него, лъчът на фенерчето й сочеше към подножието на едно от големите дървета.
	— Агент Пул? Май ви намерих котката.
	_Когато стигнеш до езерото, търси котката._
	Той отиде до нея и проследи лъча на фенерчето й.
	В основата на дъба беше заровена ръждива метална кутия. Пул беше обиколил цялата околност на езерото още при идването си, изучаваше земята за всякакви следи от котка. Очакваше да намери онова, за което Портър говореше, близо до брега, но после се натъкнаха на първия труп и той забрави напълно котката. Тази се намираше на около три метра по-навътре от водата, скрита в дърветата.
	Пул се наведе и бръсна пръстта от повърхността й.
	_Хелоу Кити._
	— Сладко — обърна се той към шерифа. — Случайно да имате ръкавици?
	— Заповядайте — тя издърпа чифт латексови ръкавици от джоба на якето си и му ги връчи. Кичур от побеляващата й руса коса беше изпаднал от конската й опашка. Тя дръпна гуменото ластиче, което я придържаше на място, усука косата си в една стегната опашка и върна ластичето на място. Направи го с една ръка — в другата още държеше фенерчето, насочено към кутията за обяд, и тя не трепна.
	Пул се зачуди дали шерифът се справя и с оръжието със същата сръчност и дали някога е имала причина да го вади по работа.
	— Намерих още един! — разнесе се нов вик откъм езерото.
	_Станаха пет_
	Грейнджър се приближи и лъчът на фенерчето му се присъедини към този на Банистър.
	— Това ли е? Какво се опитваше да намериш?
	Пул откопча ръждивата метална кукичка отпред на кутията и отвори капака. Отвътре срещу него надзърна дневникът.
	— Ще трябва да видя имотния регистър, както и данъчния — какво се води за това място, както и за къщите, които подминахме по пътя.
	Банистър се наведе и дъхът й изригна като облак в студения въздух.
	— Пазят се в общината. Ще звънна един телефон да събудя този-онзи.


>	96.

#	Дневникът

C>
	Флуоресцентните лампи бръмчаха като милион пчели, скрити някъде в тавана, студената светлина се стичаше надолу като съсипания им мед. Опитах се да не обръщам внимание на звука, открих, че не мога, и отпуснах обратно глава на тънката възглавница, която ми бяха дали.
	Стаята ми беше само около три метра широка и три и половина дълга. Наричаха я моя и аз приемах определението, макар че подсъзнанието ми шепнеше, че е по-скоро килия. Стаите не се заключваха всеки път, когато влезеш вътре. Стаите имаха прозорци, които се отваряха. В моята това не беше така.
	През първата ми нощ тук се събудих по никое време и изпълзях от леглото си да ползвам тоалетна. Още щом стъпих бос на пода, предполагам, осъзнах, че нещо не е наред, но едва когато стигнах до мястото, на което би трябвало да се намира тоалетната ми, се събудих изцяло и осъзнах, че изобщо не съм си вкъщи, а на някакво чуждо място.
	Не в стаята си.
	Нито в леглото си.
	Въобще на друго място.
	Нуждата да се облекча ме напусна. Напъхах се обратно в тясното легло. Не станах чак докато ярките лампи не светнаха точно в 6:00, а пчелите се събудиха за предварително програмирания си ден. Щяха да останат светнати до десет вечерта. В стаята нямаше часовник, нито виждах такъв през малкото прозорче на вратата, но вътрешният ми часовник беше точен. От най-ранна възраст татко ме учеше да отчитам времето наум. Научи ме да разпознавам равномерното тиктакане на часовник някъде в малко ъгълче на подсъзнанието ми — много по-точен от всеки стенен, стига да се научиш да му вярваш.
	В нашата къща нямаше часовници.
	Не ми беше позволено и да нося такъв.
	Разполагах само с вътрешния си часовник, редовно проверяван от татко.
	Той ме питаше колко е часът, понякога в невероятно странни моменти. Ако се отклонях с повече от минута, имаше последици. Няма да отварям дума за тях, но трябва да кажа, че рядко грешах.
	Татко ме научи и да потискам времето. Сравняваше умението с медитация, но според него било много повече. Не виждах нужда от това конкретно умение, но той ми каза, че някой ден ще ми потрябва, и аз страстно попивах всичко, на което той желаеше да ме учи. Потискането на времето ми позволяваше просто да затворя очи и да се изключа. Можех да го правя от пет минути до пет часа — интервал, определен в началото. За разлика от съня можех да поддържам мозъка си активен, съсредоточен върху конкретен проблем или пък да изключа и него и да позволя на миговете, които по принцип бих прекарал в скука, да прелетят като една секунда.
	Когато ме заключват в стаята, потискам времето по този начин.
	Разбрах какво се опитват да направят тъмничарите ми. Позволяваше ми се да излизам само за да ползвам тоалетна и да посещавам д-р Огълсби. През останалото време си стоях в стаята. Те искаха да се отегча. Искаха да намразя тази стая. Искаха да очаквам с нетърпение излизането от нея и следващия си сеанс при доктора. Макар да съм сигурен, че това е проработило при другите й обитатели, такива номера нямаше да минат при мен, стига да успявах да потискам времето. Не и докато използвах това като възможност да обмисля настоящото си положение, да намеря решение и да се измъкна оттук.
	Флуоресцентните лампи се включваха в 6:00 сутрин и угасваха в 10:00 вечер, и цикълът се повтаряше. Осем такива повторения до момента. Сега часът беше 16:32 на осмия ми ден на това място. Нямаше начин да избягам от стаята си. Прозорецът беше здраво затворен. Дори ако съумеех да го отворя, нямаше да успея да се промъкна между решетките навън. Можех да отворя ключалката на вратата ми, ако разполагах с нещо, което да използвам за шперц, но нямах такъв предмет. Стаята ми беше пета поред от тази страна на коридора; тоалетната се намираше от другата страна и отдясно. Може и да не бях виждал обитателите на другите стаи, но ги чувах, особено нощем. Бях идентифицирал три мъжки гласа и два женски. От тях единият се намираше на две врати по-надолу от моята страна на коридора и ми звучеше като петнайсетгодишно момиче.
	Тя плачеше нощем. Плачеше всяка нощ.
	Не знаех как се казва. Тук не използваха имена; само д-р Огълсби използваше имена.
	Коридорът беше към 20 метра дълъг. Когато ме отведоха от стаята ми до кабинета на доктор, минахме наляво и подминавахме само затворени врати. На връщане от кабинета на Огълсби внимателно си водех бележки за другия край на коридора — кабинката на сестрите отляво, пазачът — отдясно и затворена врата помежду им. Все още предстоеше да я видя отворена, но я чувах всеки път, електронно бръмчене, последвано от освобождаването на ключалката. Представях си, че се командва някъде около мястото на пазача, но беше възможно и сестрите да имат достъп. Наум виждах малко копче, мръсно от годините пипане от кого ли не.
	Имаше камери и в двата края на коридора — тъмни черни очи, втренчени надолу от тавана. Не бях открил камера в кабинета на д-р Огълсби, но бях почти сигурен, че има такава. Онази в стаята ми беше скрита зад вентилационната решетка до флуоресцентните лампи и гледаше отгоре. Не издаваше нито звук, но я усещах да мига.
	Любопитен съм, докторе, дали си седите на бюрото и ме гледате и в момента на някой монитор? Прозренията изобилстват и ги добавяте в малкото си тефтерче. А? Представяла си ви как пишете трескаво, всяка дума по-безсмислена от предишната. Бедният малък Ансън Бишъп, сираче, родено от пожара.
	Момичето нататък по коридора пак плаче. Странно е, предвид часа.
C$


>	97.
>	Портър

	_Ден четвърти, 7:13 ч._
	Телефонът на Сара изписука.
	В началото Портър не беше сигурен какъв е звукът или откъде идва, но след това забеляза телефона на адвокатката в скута й.
	Тя се размърда, сгушена до рамото му, и заспа отново.
	Телефонът пак изписука.
	Лампичките над тях оживяха, а от високоговорителите прозвуча глас:
	— Внимание, пътници, моля, вдигнете облегалките на седалките си и приберете масичките, започваме спускане към Ню Орлиънс. По местно време там е седем и трийсет, а температурата е петнайсет градуса. За нас беше удоволствие да летим с вас и ви пожелавам приятно прекарване в Голямото безгрижие*.
	[* Big Easy — псевдоним на град Ню Орлиънс. — Бел.ред.]
	Клепачите на Сара изпърхаха. Тя присви очи срещу ярката светлина.
	— Добро утро, слънчице — промърмори и премляска.
	Телефонът й пак изцъка.
	— Мислех, че трябва да са в самолетен режим, иначе цялата буца метал ще се стовари на земята.
	— За твое щастие си си сложил коланчето да те опази — тя си взе телефона и погледна екрана му. — Когато се приближим до земята, те започват да прихващат кулите отново… — тя се намръщи. — Получавам текстови съобщения. Обаче не са за мен, а за теб.
	— Какво?
	— Виж — тя връчи телефона на Портър.
	_Не трябваше да унищожаваш телефона, Сам._
	_Не беше хубаво._
	_Ама хич._
	— Откъде е взел Бишъп номера ти?
	Сара сви рамене:
	— Не знам. Може би от табелата пред офиса ми, от указателя, интернет или моя визитка. Може майка му да му го е дала. Аз съм адвокат, Сам. Номерът ми е навсякъде.
	Детективът написа:
	_Бишъп?_
	За известно време нямаше отговор, после:
	_Хареса ли ти разходката по Пътя на спомените?_
	Портър заяви:
	_Намерих котката ти._
	Бишъп отговори:
	_Да не искаше да кажеш, че двамата сте намерили котката?_
	Портър погледна към Сара. Тя се беше втренчила в телефона.
	Бишъп: _Няма нищо, Сам. Знам, че не си сам. Радвам се за теб. Сара ми се струва приятна жена. Хедър щеше да я хареса. Сигурна съм, че щяха да се сприятелят._
	Портър: _Медальонът на Либи е у мен._
	Без отговор.
	Портър: _Нейният медальон е, нали? Онзи под дъските в караваната на Картър? Каква ти беше тя? Знаеш, че е мъртва, нали?_
	Без отговор.
	Портър: _Бишъп?_
	Бишъп: _Липсва ми майка ми, Сам. Ужасно искам да си поговоря с нея за Либи._
	Портър: _Предай се. Ще уредя съседни килии._
	Бишъп: _Няма нужда. Ти ще ми я доведеш._
	— Как ли пък не — каза Портър на глас.
	Портър: _Тя никъде няма да ходи._
	Бишъп: _Пращам ти снимка, Сам. Няма да ти хареса. Ще трябва да поговорим, след като я видиш._
	Телефонът звънна, малка картинка се зареди на малък екран — две момичета в безсъзнание на бетонен под.
	Бишъп: _Тук ли си. Сам?_
	Сара пипна снимката с два пръста, увеличи я и я показа с подробности.
	Едното момиче беше увито в зелено одеяло, със смъртно бледо лице и кръв по устните. Другото изглеждаше като извадено от реката, дрехите и косата й бяха мокри и сплъстени.
	Портър не разпозна и двете.
	Портър: _Кои са те?_
	Бишъп: _Гостенки на един приятел. Не се справят добре обаче. Боя се, че ако ги оставя на грижите му още време, може да ги сполети същата съдба като на Ела Рейнолдс и Лили Дейвис. Ти не би го желал, нали? Още кръв по ръцете ти? Ще сключим сделка помежду ни. Майка ми срещу момичетата. Проста размяна като едно време. Все още си ми длъжник… за последния път._
	Портър: _Няма да стане._
	Бишъп: _Има и други момичета, Сам._
	Бишъп: _Ако съобщиш на приятелите си в синьо, и двете умират. Все още имам куп кутии…_
	Бишъп: _Остави си всичките пари в шкафчето на влизане в затвора._
	Портър: _Не._
	Бишъп: _Има и още нещо, Сам. Няма да ти хареса, ни най-малко, но в случай че без да искаш оставиш момичетата да умрат докопал съм нещо наистина изумително, от онези, дето правят буум. Не искам да прави бум, но ще му позволя, ако не ми доведеш майка. Никой няма достатъчно кутии за такова нещо._
	Бишъп: _И ДВАМАТА с госпожа Уернър трябва да отидете. Те няма да ти я дадат само на теб. В крайна сметка една затворничка трябва да бъде представлявана както трябва. Не си ли съгласен?_
	Бишъп: _Имаш време само до 8 вечерта. Малко по-късно и…_
	— И след това какво? — попита Портър на глас.
	— Няма сигнал. Сигурно сме загубили кулата.
	И двамата подскочиха в седалките, щом колелата удариха в пистата, самолетът бързо намаляваше скорост, а сградите на летището се втурнаха покрай малкия им прозорец.
	Сара не откъсваше поглед от телефона.
	— Опитай пак, сигналът се появи.
	Портър: _Бишъп?_
	_Съобщението не е доставено!_
	Портър натисна малката червена връзка, на която пишеше „Опитай отново“.
	_Съобщението не е доставено!_
	Отново.
	_Съобщението не е доставено!_
	— Какво, по дяволите, означава това? — намръщи се Портър.
	— Може да е извадил батерията — отвърна Сара. — Или е хвърлил телефона в езеро… — и се обърна към детектива. — Толкова по въпроса за разстройването му. Не го забавихме с нищо.
	Портър разгледа пак съобщенията. Когато стигна до снимката на момичетата, стомахът му се преобърна.


>	98.
>	Портър

	_Ден четвърти, 7:57 ч._
	— Имаме още час, докато отворят за посетители — обърна се към Сара Уернър, Портър от мястото на пътника в беемвето.
	От летището се упътиха право към затвора.
	Той нямаше избор.
	Знаеше го.
	— Ще бъде окована — увери го Сара. — Не може да избяга. Просто я дръж плътно до себе си и когато знаеш, че момичетата са в безопасност, я върни обратно в ареста. Технически тя е под твоя опека. Може би да я оковеш към себе си? Не правят ли така ченгетата? Дявол да го вземе, нямам представа…
	Десетина секунди след като връзката с Бишъп прекъсна Сара получи имейл от затвора, автоматично послание, което твърдеше, че документацията относно затворник №2138 е била получена и обработена, с приложени двайсет страници подготвена информация относно предаването на затворник на попечител и отговорностите му.
	Портър се опита да се обади на номера, който Бишъп използва за съобщенията, и се натъкна на запис:
	— Номерът, на който се обаждате, вече не се обслужва или е изключен. Моля, проверете…
	Беше чувал съобщението и преди. Затвори.
	— Колко пари са ти останали? — попита Сара.
	Портър въздъхна и потупа вътрешния джоб на якето си.
	— Две хиляди триста и дванайсет долара.
	Тя паркира насред паркинга и обърна колата към посетителския вход.
	— Отварят в девет за редовите посетители, но адвокатите могат да влизат по всяко време след осем.
	— Трябва да го направя сам — възрази Портър. — И без друго съм загазил. Няма причина и ти да се забъркваш във всичко това.
	— О, мисля, че към този момент съм забъркана достатъчно и надълбоко.
	— Това с бягство от затвора. Ще те има на камерите. Или най-малкото ще ти вземат правата.
	— Ужасни речи за надъхване изнасяш!
	— Не ти трябва да си захвърляш живота си заради дреболия…
	Сара въздъхна.
	— Бишъп беше ясен. Каза, че и двамата трябва да влезем, така че влизаме и двамата. Просто първо трябва да спра да се потя.
	— Потиш ли се? Студено е.
	— Вероятно е свързано с треперенето, което също бих искала да спре.
	Наистина трепереше. Портър проследи как ръката й нервно подскача на волана.
	— Ще вляза сам. Мамка му на Бишъп, той е…
	Сара изключи двигателя и излезе през вратата, преди той да си довърши мисълта.
	— Да вървим, детективе.
	— По дяволите — промърмори Портър. Взе ножа на Бишъп и медальона на Либи, хвърли и двете в жабката, после си разкопча колана и хукна след адвокатката.
	В този ранен час центърът за посетители беше съвсем пуст. Както и предишния път, надзирател поиска шофьорската книжка на Портър, след това го помоли да си свали колана и връзките. Той ги постави в едно от шкафчетата, заедно с портфейла си и якето, парите — все така във вътрешния джоб. Надзирателят затвори малката вратичка и му връчи ключа. След това го претърсиха и го прегледаха с ръчен детектор за метал. След приключването на процедурата той излезе в съседния коридор. Сара се присъедини към него малко по-късно.
	— А сега какво? — попита Портър.
	Като че в отговор на въпроса му металната врата до тях избръмча и се отвори. Друг надзирател премина през нея и тя се затвори. Уейднър. Говореше по мобилния телефон. Вдигна пръст и им кимна. Когато приключи разговора, ги пусна в малко фоайе.
	— Изчакайте тук, моля!
	Всеки път, когато в коридора избръмчаваше врата, сърцето на Портър подскачаше в гърдите му.
	Това се повтори пет пъти, преди Уейднър да се върне с двама други надзиратели подире си. Между тях се тътреше Джейн Доу с ръце и крака в окови.
	Уейднър извади клипборд и го връчи на Портър.
	— Подпишете тук и тук, моля!
	Детективът усещаше погледа на затворничката да изгаря слепоочието му, докато изписваше името си.
	— Това е пропуск за един ден. Върнете я тук не по-късно от пет вечерта. Оковите не трябва да се свалят в никакъв случай. Тя носи проследяващо устройство на глезена и не може да напуска окръг Орлиънс. Ако го направи, ще нарушите съдебната заповед.
	_Съдебна заповед? Как Бишъп беше успял…_
	Уейднър продължи:
	— Обикновено има изискване към вас да се присъедини и надзирател от затвора, но понеже сте служител на реда и я предаваме под ваш надзор като част от полицейско разследване, тя е поверена изцяло на грижите ви. Бихте ли желали един или повече от нас да ви съпроводят?
	Портър поклати глава.
	Уейднър му връчи визитка. На гърба й беше залепен малък ключ.
	— Ако по някаква причина не успеете да я върнете до пет часа, детективе, обадете се на този номер и съобщете на началник-смяната.
	Портър пъхна визитката в джоба си.
	Уейднър взе клипборда, прелисти на втората страница и го подаде на Сара.
	— Като неин адвокат трябва да подпишете тук, за да разрешите освобождаването под надзора на детектив Портър.
	Сара подписа и му върна документацията.
	Той огледа и двете страници, после кимна на колегите си и се обърна към камерата в ъгъла на коридора. Вратата пак избръмча и двамата мъже въведоха Джейн Доу обратно вътре, а вратата се затвори зад гърба им.
	Уейднър се обърна към Сара и Портър.
	— Вземете си вещите и закарайте колата до портал 12 отстрани на посетителския център.
	След това се обърна и се скри зад заключената врата.
	Детективът и адвокатката се спогледаха. Цялата размяна бе отнела не повече от пет минути.
	При шкафчетата си взеха личните вещи. Портър забеляза, че якето му е олекнало значително — парите в джоба му липсваха.
	Когато стигнаха до портал 12, Джейн Доу стоеше зад телената ограда, обградена от двама надзиратели. Чу се силно бръмчене и телената врата се отвори като металните в затвора. Надзирателите я отведоха до чакащото беемве на Сара и я настаниха на задната седалка, след което затвориха враната.
	Джейн Доу се усмихна от задната седалка.
	— Трябва да идем до офиса ви, госпожо Уернър. Хайде, по-бързичко.


>	99.
>	Гейби

	_Ден четвърти, 8:03 ч._
	Гейби Дийгън лежеше в леглото и следеше постовете в Инстаграм.
	Някой беше направил хаштаг #ЛилиДейвисМемориал и той бързо се запълни със случайни снимки на Лили от разни хора в училище — такива, които тя не познаваше и които не познаваха Лили. От това на Гейби й се гадеше.
	Какво им даваше право да си завират носовете сега?
	В хаштага имаше многобройни постове от Али Уинърс и Мейгън Плантс. И на двете не им пукаше, докато Лили беше жива, а сега изведнъж се държаха като нейни най-добри приятелки! При последната им среща една с друга Али каза на Лили, че косата й е като мише гнездо и трябва да иде на истински стилист и да забрави за фризьорката в мола. Миналата година Мейгън взе бельото на Лили от шкафчето й в час по физическо и го скри в училищната библиотека. Гейби и Лили прекараха почти час в търсене и ги наказаха, задето пропуснаха четвъртия час. Кифли и кучки, такива бяха. Но публикациите им не бяха най-лошото от всичко — тотални непознати публикуваха снимки и някои от тях бяха ужасни. Имаше такива от галерии Лий. Имаше даже селфита с табелата пред галерията! @EddieKnowsStuff в Западна Вирджиния публикува снимка на Бъфало Бил от онзи стар филм „Мълчанието на агнетата“, с надпис „Тя НЕ сложи лосиона в кошницата“!* Не някой неин познат, просто някакъв гадняр, на когото трябваше да му отнемат правото да публикува в социалните мрежи.
	[* Т.е. тя не се подчини — препратка към прочутите думи на серийния убиец от филма „Мълчанието на агнетата“ „Сложи шибания лосион в кошницата“, когато кара заловените от него момичета да се намажат и да върнат лосиона в кошницата, т.е. да бъдат послушни и да се подчиняват. — Бел.ред.]
	В академия Уилкокс организираха бдение на свещи за тази вечер. Гейби не беше сигурна дали й се ходи. Какъв смисъл имаше? Камара народ ще стои със свещи в ръка и това нямаше да върне приятелката й, но всички съученици знаеха, че тя е била най-добрата приятелка на Лили. Всички щяха да я зяпат.
	Тя затвори Инстаграм и отвори айМесидж. Прегледа снимките на коли, които бяха споделяли през последните няколко месеца. Лили никога нямаше да има кола, нито да вземе книжка, нито да се омъжи, нямаше да си роди деца, никога нямаше да…
	Сълзите й отново бликнаха и Гейби се опита да ги пребори. Не си беше измила целия грим преди лягане и направо се ужасяваше как ли изглежда очната й линия.
	— Добре ли си, миличка? — попита майка й от другата страна на вратата.
	— Аха.
	Дръжката задрънча.
	— Защо е заключено?
	Гейби не отговори. Избърса си очите.
	— Може би е редно да закусиш. Ще ти стане по-добре, ако хапнеш нещо.
	Аха. Една купа корнфлейкс оправя всичко.
	— Може би по-късно, мамо.
	Гейби се претърколи и злостно изрита чаршафа от краката си. Отвори фото приложението на телефона си и разгледа албума си на Лили — стотици снимки, на тях двете в парка, в центъра, в училище. Беше запазила тук и някои от снапчата им. Харесваше им да използват снапчат* за личните си разговори, понеже съобщенията изчезваха веднага щом ги видят всички получатели.
	[* Snapchat е социална мрежа, но за разлика от другите (като Instagram и Facebook) при нея снимките и видео клиповете (така наречените Snaps), които се споделят, изчезват след определен период от време, избран от изпращащия ги потребител. — Бел.ред.]
	Бяха свободни да разговарят така, както им се иска, далеч от любопитните очи на родителите, които четяха _всичко_. Внимаваха да използват и айМесидж — за нещата, които искаха техните да видят, но истинските разговори се случваха в снапчат. Ако Лили кажеше нещо, което искаше да запази, като например коментара й за цепката на задника на Филип Крендъл в час по химия, Гейби правеше скрийншот, преди съобщението да изчезне от снапчата, и го запазваше във фотоалбума на Лили — защитен с парола и скрит, „родителоустойчив“, доколкото беше възможно. За разлика от мемориала в Инстаграм тези снимки караха Гейби да се усмихва. Лили беше кралица на кратките коментари. Харесваше й да праща снимки на кучето си лхаса апсо, наречено Скрапи, придружени от кратки коментари. Гръмпи Кет не можеше да й стъпи на малкото пръстче. Имаше и снимки на коли — не онези, които намираше онлайн, а от местните автосалони, които наистина си е харесала. Следващия път, когато татко й заговореше за покупка на кола, планираше да му покаже някоя, която иска, от местните автокъщи, конкретна, да види дали може да го убеди да отидат до салона и да направят оферта, да разкрие блъфа му. Любимата й беше едно камаро от 2010-а, която намери в центъра, черешова на цвят, с черна тапицерия. Ако влезеше в училище зад волана й, щеше да завърти главите на всички момчета — и на момичетата също.
	Гейби се спря на следващата снимка. На тази приятелката й държеше айпада си пред екрана на фотоапарата и до усмихнатото си лице. Текстът гласеше: #ПечелиПечелиПилешкавечеря*. Гейби напълно я беше забравила. Лили беше спечелила някакъв онлайн конкурс на школа за шофьори. Тогава й каза, че вероятно е измама. Предположи, че от школата използват този номер, за да приличат хлапета и да се опитат да им пробутат скъп пакет. Половината школи в Чикаго въртяха такива шашми, откакто щатът направи задължителни трийсет часа уроци, преди да можеш да получиш книжка. Лили отговори, че въпреки всичко възнамерява да провери, но ако го беше направила, така и не получи възможност да каже на приятелката си какво е станало. Беше отнесла тайната в гроба…
	[* WinnerWinnerChickenDinner — означава победа, положителен резултат, изразът идва от казината в Лас Вегас, където е имало „вечеря с пиле“ за победителя. — Бел.ред.]
	Гейби седна в леглото.
	Спомни си какво я попита полицията. Би ли се качила Лили в кола с непознат? Тя отговори отрицателно, но…
	Щипна снимката с два пръста и я увеличи, докато успя да разчете името на школата: „Доверен шофьор“. Нужни й бяха само десет секунди да намери адреса.
	Двайсет минути по-късно беше облечена и изхвърча от къщи. Майка й дори не я чу да излиза.


>	100.
>	Портър

	_Ден четвърти, 8:24 ч._
	— Отбий тук, до тротоара, Сара. Мога ли да те наричам Сара?
	Портър знаеше, че не трябва да следват сляпо нарежданията на окованата си пътничка. Разбираше, че е тотална грешка, но точно това правеха в момента.
	Напуснаха затвора с нея на задната седалка, зазяпана в света навън, който прехвърчаше покрай тях като на екран.
	Сара направи както й каза жената, спря беемвето не на едно от паркоместата пред сградата, а в уличката, която вървеше по протежението й.
	— Изключи от скорост и натисни два пъти клаксона.
	Бибипкането отекна в сградите от двете страни е остатъчно ехо.
	— Малко си изнервен, детективе. Трябва да опиташ да дишаш през няколко минути. Прави чудеса за кръвоносната система.
	Портър се престори, че не е чул пътничката им.
	Иззад къщата от другата страна на улицата се задаваше някой. Детективът разпозна същия бездомник, когото видя да уринира на тротоара.
	_Нима беше само преди двайсет и четири часа?_
	— Може ли да взема ключа, детективе?
	Портър за малко да попита какъв ключ, след това си спомни визитката. Изрови го от джоба си и й предаде визитката.
	— Ще ми се да направя нещо за тези окови и за тези на краката също.
	— Няма да ги сваляш.
	— Предстои ни дълго пътуване.
	— Животът понякога е много жесток — промърмори Портър.
	Джейн Доу се усмихна отново, с лека извивка в ъгълчето на устните.
	— Да, предполагам, че е така.
	Тази усмивка не му хареса.
	Никак не му допадна.
	Бездомникът почука на прозореца, след това се обърна и погледна през улицата.
	Портър проследи как жената издърпва ключа от обратната страна на визитката, навежда се и отключва наблюдателното устройство на крака си. Малката кутийка веднага започна да бибипка.
	— Няма ли да разберат? — попита Сара, загледана в задното огледало.
	Джейн Доу свали прозореца и връчи устройството на бездомника. Той го закопча на своя глезен.
	Бибипкането спря.
	Бездомникът чукна отново по покрива на колата и се върна на уличката от другата страна на къщата, без да си разменят нито дума.
	Портър обясни:
	— Тези монитори за глезени не са така сигурни, както на обществеността й се иска да вярва. Те съхраняват данни, когато не могат да се свържат с кулата, и ги качват на партиди, когато имат сигнал. По-старите, които циркулират от известно време, редовно докладват с фалшиви данни за сваляне. От прекаленото друсане на частите, които не са предназначени за разклащане. В наблюдателния център обикновено следят прозорец във времето — ако устройството докладва за проблем, който продължава над една минута, се включва аларма, а при по-малко от минута се пренебрегва. Би трябвало да са програмирали определени граници, преди да пуснат затворничката. Стига тя да не излиза извън тях, никой няма да обърне внимание на краткото сваляне. Видях този тип вчера и дори шофьорът ми каза, че не му е мястото тук. Предполагам, нас е чакал.
	Сара възприе цялата тази информация, като нервно поглеждаше в огледалото и връщаше поглед върху Сам.
	Без да се обърне в седалката, попита:
	— Къде точно отиваме?
	— Момчето ми не ви ли каза? В Чикаго, разбира се. Ще ви дам точния адрес, когато приближим града.
	Пак тази усмивка.
	Тази порочна лека усмивчица!
	— Бих искала да прочета вече писмото на Ансън. Ще ми го дадете ли, моля?
	Портър искаше да откаже.
	Искаше да й каже да се разкара, да се облегне и да млъкне, но не го направи. Вместо това бръкна в жабката, извади смачканите пожълтели страници и ги хвърли на задната седалка.
	Чу затворничката да се мъчи да ги докопа, но не погледна назад.
	Нямаше намерение да се обръща.
	— Нямаше ли и дневник? Толкова ми липсват словата на детето ми!
	Портър затвори жабката с ножа и медальона в нея, преди тя да може да ги види, след това отвори дневника там, където беше прекъснал.
	— Ще го получиш, когато го дочета.
	Джейн срещна погледа на Сара в огледалото за задно виждане.
	— Струва ми се, Ансън ви даде време до осем вечерта. Предлагам да тръгваме. Не бих искала да го караме да чака. Той е доста раздразнителен. Разбирам, че си има играчки. Така че по-бързичко.
	Портър изсумтя:
	— Нито дума повече да не чувам, освен ако не те заговорим ние. Разбираш ли?
	Джейн вдигна окованата си ръка към устните си и завъртя невидимо ключе, преди да се върне към писмото.
	Сара погледна за последно към огледалото и жената зад себе си, върна на заден на улицата, даде беемвето на скорост и тръгна напред.
	— Чикаго да бъде — съгласи се. — Дългите пътувалия са хубаво нещо!


>	101.

#	Дневникът

C>
	Днес доктор Огълсби носеше зелен мохерен пуловер, отново със светли панталони. Направо си представях как мохерът избуява в гардероба му и бавно завзема едноцветните и карирани ризи с техните странни шарки. Човек дали пръска срещу мохер? Може би има начин да го държи под контрол. Носенето на мохер редовно дали караше човек да се превръща в лекар на ума? Ако всеки ден Огълсби слагаше тениска на Греитфул дед, шорти и джапанки вместо пуловери, дали щеше да бъде по-различен човек заради този избор? Можеха ли дрехите да променят човека? Или процесът работеше само в обратна посока? Първо настъпва промяна в личността, което после води до желание да носиш по-обикновено облекло. Не бях…
	— Ансън? Къде се отнесе?
	— Извинете.
	— Няма нужда да се извиняваш, всичко е наред. Любопитно ми е къде те отвежда ума, когато напускаш стаята по такъв начин.
	— Точно тук си бях. Никъде не съм ходил.
	— Физически си беше точно тук, но умът ти скиташе надалече. За какво си мислеше?
	Докторът пак си беше свалил очилата, висяха на шията му.
	— Кое е момичето през коридора срещу моята стая?
	— Какво момиче?
	— През две врати от мен.
	Докторът се намръщи при тези думи.
	— Срещали ли сте се?
	Ето ги очилата горе и драскулка в тефтерчето му.
	Поклатих глава.
	— Чух я да плаче. Изглежда ми много тъжна.
	— Това кара ли те да се натъжаваш?
	— А трябва ли?
	— Плачеш ли изобщо, Ансън?
	Позамислих се, това беше първият интригуващ въпрос, който докторът ми зададе, откакто бях дошъл тук. Не си спомнях кога за последно съм плакал. Татко ме научи да плача, мога да плача по желание — мога да повикам сълзите си с едно щракване на пръстите, но не си спомнях някога да ми е трябвало, дори когато… не, дори и тогава. Нямах намерение да мисля за това. Май за последно плаках за кученцата на Ридли. Не исках да говоря и за кученца, не сега, нито друг път. Татко веднъж ми каза, че макар и да зная как се плаче, истинските хора не плачат. Истинските мъже не плачат никога. Мръсният Хари* нямаше да е толкова заплашителен, ако избухваше в сълзи, докато размахва оръжие срещу лошите или още по-зле — докато те насочват оръжията си към него.
	[* Мръсният Хари — поредица филми с Клинт Истууд, където той играе инспектор Хари Калахан, грубо и безмилостно ченге. — Бел.ред.]
	— Когато научи, че си останал сам, когато за първи път осъзна, че и двамата ти родители ги няма и си останал самичък, дали плака?
	— Да.
	Казах го, само защото знаех, че това иска да чуе Огълсби и е правилният отговор. Не бях пролял нито сълза — нямаше смисъл. Плачът нямаше да помогне или да промени положението. Плачът щеше да е загуби на време. Аз не губех време. Не оставях емоциите да ме контролират.
	— Да, но не си плакал от пристигането си тук.
	Докторът пак свали очилата.
	— Не е срамно да плачеш, Ансън. Емоционалните реакции на някои ситуации в средата, която ни заобикаля, помагат на тялото да се справи с настоящите преживявания. Спотаяването на емоциите, сдържането на такива изживявания в себе си… това може да е опасно. Някога взимал ли си кутийка сода и да си я разтръсквал наистина добре, а след това да я отвориш?
	— Не пия сода.
	— Разтърсването на кенчето предизвиква газовете вътре да кипнат. Отварянето на кутийката позволява излизането им. Ако не я отвориш, цялата тази енергия остава вътре и може да бъде увреждаща — всички тези молекули, които се блъскат едни в други, озлобяват се все повече и повече, понеже осъзнават, че са затворени и нямат изход. Разтърси кенчето и го остави достатъчно дълго, и содата ще има лош вкус, когато накрая го отвориш.
	— Содата е неприятна на вкус поначало.
	— Момичето през две врати… То плаче, понеже му се е случило нещо ужасно. Не мога да споделям подробности за друг пациент, но случилото се с нея е невъобразимо, нещо, което не бих пожелал никому и дори на човек, които лъже или послъгва на сеансите ни. Тя плаче, понеже от плача й става по-добре. Плаче, понеже това й помага да се излекува. Плачът е нормална реакция и е правилен. Притеснявам се много повече за хора, които не плачат, отколкото за момиче като нея. Не искам да се тревожа за теб, Ансън, но няма как.
	— Добре съм.
	— Да, ами… — д-р Огълсби стана и заобиколи бюрото. Отвори горното чекмедже отляво и извади пластмасова торбичка с цип. Отвън имаше някакъв надпис, но не виждах какъв точно. Вътре се намираше моят ловджийски нож.
	Той остави пликчето на бюрото помежду ни, след това заобиколи пак до креслото си. С химикалка побутна торбичката и леко я завъртя.
	— Това е хубав нож, Ансън. Баща ти ли ти го даде?
	— Да.
	— Обзалагам се, че си го искаш.
	— Да.
	— Ами ако реша да го задържа? Или да го изхвърля? Всъщност мога дори да го дам на някого от персонала. Глупаво ми се струва такъв хубав нож да иде на боклука.
	— Не ви принадлежи.
	— Не? Според мен е мои. Притежаването е девет десети от закона. Някога чувал ли си този израз? Полицията ми даде ножа на съхранение. Той е оръжие. Не съм сигурен, че момче като теб трябва да притежава оръжие.
	Бях втренчил поглед в Огълсби.
	Исках да погледна ножа, но той пък целеше да сторя именно това. Нямах намерение да правя каквото иска той от мен, не, сър.
	Докторът побутна торбичката още веднъж и се отпусна в креслото си.
	— Ако реша да ти върна ножа, какво според теб ще направиш с него? Ще бъда ли в опасност? Персоналът ми ще има ли причина за тревога? Какво прави момче като теб, което не плаче, с нож като този?
	В пликчето липсваше нещо, нещо, което ужасно исках да го попитам дали притежава, но знаех, че не мога. Снимката на майка и госпожа Картър също се намираше в джоба ми първоначално. Къде беше сега?
	Представях си как д-р Огълсби я държи в тъмното, оглежда я и през малката му главичка минават мръсни мисли. Мръсни мисли, които без съмнение щеше да изтрие със захвърления мохерен пуловер.
	Така нямаше да стане.
	Изобщо нямаше да стане.
	Погледнах ножа.
	— От него става чудесна отвертка, отварял съм и сандъци с върха му. Понякога режех кората на стари девета или вадех камъчета от гумите на колите на майка и татко. Джобното ножче е полезен инструмент, но ако предпочитате да си задържите за момента ножчето ми и щом това ви кара да се чувствате по-спокоен, нямам нищо против.
	Д-р Огълсби се усмихна.
	— Радвам се, че одобряваш, Ансън. И си сто процента прав. Имах швейцарско ножче, когато бях на твоя възраст. Носех го навсякъде със себе си.
	Татко веднъж ми каза, че швейцарските ножчета били глупави, обемисти и ненужно утежнени с всякакви безполезни боклуци. Истинският мъж можел да се справя само с гол нож. Всеки, на когото му хрумне да си носи тирбушон, ножица и метална клечка за зъби в джоба, явно не е изобретателен. Нещо повече — ще излезе от онези хора, които плачат Мръсният Хари никога не би носил швейцарско ножче. Не споменах всичко това обаче, понеже докторът ми се стори доволен от последния ми отговор.
	Огълсби се почеса по носа, огледа си пръста и след това кимна към бюрото.
	— Знаеш ли, Ансън, преди полицията да ми го даде, са направили с острието редица тестове. Не съм сигурен какво точно са търсили, но нещо ги е накарало да изучат ножа ти много внимателно.
	Сетих се за г-н Картър и последното му посещение при езерото. Татко го беше нарязал на малки парченца, спретнато увити в найлон, и ме беше натоварил със задачата да ги хвърля на дъното на езерото. Пробих всеки от пликовете с ножа си, преди да ги хвърля във водата, напълнени с камъни. Най-добре да дадем на рибите да опитат, така ми каза веднъж татко.
	— Знаеш ли какво са открили, Ансън? — докторът посегна към очилата си, размисли и вместо това се наведе напред. — Ножът ти е бил изтъркан и накиснат в белина, от върха до дръжката. Все едно е чисто нов. Предвид, че си го ползвал само за неща като отваряне на сандъци, изчегъртване на камъчета и кора на дървета и от време на време като отвертка, струва ми се странно, че си го почиствал с белина. Предполагам, че и полицията го намира за странно.
	— Обичам острието да е чисто.
	Докторът не каза нищо, запази мълчание дълго време и накрая отсече:
	— Да, предполагам, че е така.


	Десет минути по-късно ме изведоха от кабинета му и ме върнаха обратно по коридора до стаята ми.
	Сестра Джилман винаги се усмихваше, когато докторът ме прекарваше покрай сестринския пост. Днес отвърнах на усмивката й, след това се наведох да си наместя чехъла. Беше ми голям и понякога кракът ми се изплъзваше от него.
C$


>	102.
>	Клеър

	_Ден четвърти, 8:28 ч._
	Клоз се оказа прав, малкото копеленце!
	Досега беше успял да открие още осем некролога, принадлежащи на служители на болница „Джон Х. Строджър Джуниър“ — на служители, които си бяха съвсем живи.
	Щом той събра имената на служителите, Клеър се захвана заедно с отдел „Човешки ресурси“ на болницата да се свърже с всяко семейство и да предаде какво се случва, като прати коли да ги вземат.
	Прекара по-голямата част от нощта да ги събира тук, в болницата. Всеки получи нареждане да не взима нищо със себе си — нито храна, нито тоалетни принадлежности, нито книги, мобилни телефони, изобщо никакви лични вещи, като изключим дрехите на гърба им. Всичко щеше да им бъде осигурено след пристигането. На хората със семейства им беше казано да доведат и тях. Не разрешиха на никого да се обажда по телефона, нито преди тръгването, нито след пристигането.
	Тя ги събра тук, в столовата на болницата.
	Естествено, бяха бесни.
	До един полудяваха от безпокойство и повечето просто копнееха да започне смяната им, за да могат да напуснат помещението. Беше по-зле за децата и половинките им, но поне полицията им осигуряваше безопасност. Столовата се намираше в средата на болницата, лесна за охрана. Потенциалните жертви имаха предостатъчно храна и покрив над главата. Клеър не можеше да настани толкова много хора в едно убежище, нито дори в няколко. Управлението нямаше такива ресурси.
	Тя видя Наш да влиза от отсрещната страна, да я забелязва, да прекосява столовата и да оглежда наченките на бежански лагер, които се бяха образували.
	— Открихме самоличността на момчето от пикапа — каза той на колегата си. — Казва се Уесли Харцлър. От Свидетелите на Йехова е. В неизвестност от вчера по някое време. Рано сутринта присъствал на служба, след това се разпръснали из града да разнасят божието слово.
	— Знаят ли къде е отишъл?
	Наш поклати глава.
	— Не изготвят план за деня. Звучи сякаш начинанието е напълно неорганизирано. Всички излизат през вратата и тръгнат в различни посоки.
	— Сам ли е бил?
	— Заедно с момиче на име Кейти Куигли. Току-що се чух с майка й. Тя също липсва. Обявихме тревога Амбър. Казах на родителите и на двамата да се срещнем тук, за да можем да им вземем показания. Реших, че така ще стане по-бързо. Но има и още нещо. Айзли каза, че причината за смъртта на момчето е удар с тъп предмет по главата. В дробовете няма вода.
	— Значи не е бил измъчван?
	— Смятам, че просто се е изпречил на пътя и извършителят ни е задържал момичето.
	Клеър отвори приложението за бележки на телефона си и прегледа имената, които й беше дал Клоз.
	— Нямаме некролози на Куигли или Харцлър.
	Наш сви рамене.
	— Може и двамата да са му се изпречили на пътя. Свидетели на Йехова се появяват на вратата на извършителя ни посред бял ден, виждат нещо, което не бива… — той замлъкна, но Клеър знаеше накъде бие. Огледа стаята. От осемте потенциални жертви, идентифицирани от Клоз, четири имаха деца. Всички те бяха тук. До едно.
	Наш проследи погледа й.
	— Ако я е взел, значи просто му е била удобна, не е защото сме предпазили всички тези деца от него. Фактът, че открихме момчето, а нея не сме, ми подсказва, че тя е още жива.
	— Може убиецът да я измъчва дори в момента…
	— Приближаваме.
	— Пеша ли са се движили Свидетелите? Накарай униформените да започнат от началната им точка и ги накарай да се разделят от къща на къща. Убеди се, че го вършат по двойки — не искаме някой да се натъкне на Бишъп или извършителя самичък.
	— Вече е в ход. Говорих с Диспечерската служба веднага след като затворих на Айзли. Отивам нататък.
	Клеър кимна и се обади на агент Пул.

	* * *

	На хиляда и петстотин километра оттам специален агент Пул отговори на второто позвъняване. Клеър му каза за Уесли Харцлър и че са открили всички потенциални жертви на Бишъп и са ги събрали на сигурно място в болницата.
	— Когато приключим разговора, искам да се обадите на специален агент Хърлес. Той е командващият ми офицер. Осведомете го за случващото се. Ще ви осигури още персонал — нареди й Пул.
	Клеър усещаше хората в столовата да я зяпат, всяко нейно движение се документираше с очите на жертвите, които беше довела тук. Тя подмина двамата полицаи, разположени на входа на столовата към коридора.
	— Прекъснахме ендшпила на Бишъп. Той ще трябва да се откаже.
	— Не бива дори да си го помисляте. Трябва да се съсредоточим върху опазването на тези хора. Ние ще намерим убиеца… — На Клеър й се счу, че Пул прелиства документи. Той понижи глас. — Имам още пет трупа тук в езерото, детектив. Може би и шести. Разчленен. Парчетата са потопени в найлонови торби, пълни с камъни, просто са си гниели във водата.
	— Мили боже.
	— И дневникът е в мен. Портър ми го е оставил…
	— Още шумолене на хартия и после агентът продължи.
	— Пощенската кутия на съседната къща е надписана Бишъп. В момента съм в окръжния нотариален регистър. И преглеждам документите.
	Клеър каза:
	— Пуснахме издирване преди няколко месеца, но не открихме нищо. Няма национална база данни, така че проверяваме наслуки по възможни окръзи. Електронните регистри не датират толкова отдавна, а и семейства Бишъп са много на брой. Търсенето ни беше ограничено с Илинойс и околните щати. Изобщо не сме имали предвид Южна Каролина.
	— Е, ами, понякога се налага да се рови в… — той замлъкна.
	— Намерихте ли нещо?
	Без отговор.
	— Агент Пул?
	— Сам има ли някаква връзка с Южна Каролина?
	— Той… първите си години в полицията е изкарал в Чарлстън, струва ми се, преди да дойде в Чикаго. Защо?
	— Коя година е дошъл в Чикаго?
	— Защо?
	Пул издиша, тежестта на думите му беше смазваща.
	— Собствеността върху езерото и двете къщи около него е изцяло на негово име.


>	103.
>	Гейби

	_Ден четвърти, 8:49 ч._
	Гейби Дийгън слезе от автобус 57 на Уест Рузвелт и извървя пеша трите пресечки до шофьорската школа в сипещия се сняг, като два пъти за малко не падна на заледения тротоар.
	Сградата не беше много голяма, ниска и квадратна, с плосък покрив, обградена от половин дузина малки бели колички, покрити с рекламни надписи на „Доверен шофьор“ и думите _Учебна кола_, изписани по всяка възможна повърхност с яркочервено. Колите бяха затрупани със сняг, без съмнение на паркинг заради времето.
	Гейби отвори входната врата, пребори се с вятъра и влезе вътре. Жена около петдесетте вдигна поглед от брой на „Трибюн“ и се намръщи срещу нея.
	— Днес сме затворени, миличка. Аз дойдох само да наваксам с канцеларската работа. Мога да ти запиша час за другата седмица, след като времето се оправи.
	Гейби си свали ръкавиците и шапката и приближи плота. Миришеше на изгоряло кафе.
	— Всъщност не съм дошла да си записвам час.
	Жената се намръщи по-строго. Върна се към вестника си.
	— Е, ние не купуваме нищо.
	— Според мен една приятелка е идвала преди няколко дни. Опитвам се да я открия… — Гейби зареди снимка на Лили Дейвис на телефона си и я вдигна към жената.
	Тя срещна погледа на момичето и за момент то си помисли, че ще я помоли да си тръгне отново. След това обаче остави вестника и погледна екрана.
	— Хубаво малко ангелче, позната ми се струва… — секретарката посегна към телефона и го вдигна към носа си, присвила очи. — Не знам как вие, деца, се справяте с тези дребосъчета. Моят е голям като таблет.
	— Трябва да е идвала по-рано през седмицата…
	Секретарката наклони глава. Погледна вестника, после върна телефона на Гейби и пак се намръщи.
	— Не знам каква игра играеш, но не ми харесва.
	— Нищо не…
	Жената зад плота вдигна вестника си и прегъна първа страница, която остави пред момичето.
	— Би трябвало да се обадя на полицията и да съобщя за теб.
	Гейби погледна сутрешния „Трибюн“. Снимката на Лили беше на първа страница, заедно с тези на две други момичета, които тя не познаваше. Имаше и момче. Заглавието гласеше: „Убиец взима трета жертва. Има четвърто момиче в неизвестност. Полицията озадачена.“.
	— Тя идвала ли е тук?
	— Не, разбира се, щях да си спомня такова нещо. И ако започнеш да разправяш на хората, че е идвала, родителите ти ще се запознаят с адвокатите ни.
	Гейби искаше да задълбае по темата, да се разкрещи на тази жена, да я накара да провери в регистъра, но не го направи. Остана втренчена в малката купчинка визитки на плота отпред. Грабна една, сложи си шапката и ръкавиците и излезе навън на студа.
	Вече отвън, зареди снимката, която Лили й беше пратила с телефона си. Прищипа я и я увеличи на айпада в ръката й и на съобщението, на което пишеше, че е спечелила, после погледна визитката и входа на сградата.
	Телефонният номер на визитката, постройката и дори колите, започваше с 0000. Този на айпада на Лили — номерът, на който трябваше да се обади, за да си потърси наградата, беше съвсем различен и дори кодът на района не съвпадаше.
	Гейби набра номера, който Лили й беше дала, и притисна телефона плътно към ухото си, като прикри виещия вятър. Вдигнаха й при петото позвъняване. Тя видя жената в сградата да си чете кротко вестника.
	— Шофьорска школа „Доверен шофьор“, с какво мога да съм ви полезен? — гласът от другата страна беше дрезгав, мъжки. Трудно произнасяше {e}ш{/e}-то в школа и шофьор.


>	104.
>	Пул

	_Ден четвърти, 8:50 ч._
	— Не исках да подслушвам обаждането, но така стана, затова ще питам — кой е Сам?
	Шериф Хана Банистър седеше на стол от другата страна на Пул, помежду им бяха наредени папки и кашони. Тя многократно се извиняваше за липсата на компютризирани записи. Окръгът беше малък, бюджетът им — минимален, и всеки път, когато станеше дума за дигитализиране, по-спешни нужди за финансиране слагаха вето на плана да се вкарат наследените данни в настоящата система, която съхраняваше само няколко години.
	Пул беше събрал нотариалните актове на спретната купчинка до себе си, името на Портър крещеше насреща му.
	— Детектив Сам Портър от Чикагската полиция. Доскоро беше водещ следовател на екипа по разследването на У4М.
	— Какво го е изместило от тази позиция?
	Пул нямаше право да обясни на шерифа, поне засега. Не беше сигурен с какво си има работа тук.
	— Остави се случаят да му влезе под кожата и нещата да минат на лична основа. — Той приключи поредния кашон и го избута настрани. — Не видях името му никъде другаде, освен на този конкретен имот.
	Банистър дръпна стола си и прикри прозявката си.
	— Фамилията Портър не ми говори нищо, а съм отраснала тук. Родена съм в болницата през четири врати от тази сграда всъщност. Тук всички се познаваме, предимно фермери сме. Няколко семейства продадоха на строителни компании, но ми се ще да мисля, че познавам добре хората. Имаме си и буйни тийнейджъри, и какви ли не беладжии, но най-вече защото няма кой знае какво за правене. До тази сутрин последното ни убийство беше отпреди около шест години, когато съпругата на Едисън Линдли взе в свои ръце задачата да прекъсне поредицата му изневери с помощта на щедра лъжица арсеник в супата. При това се обади и ни чакаше на верандата, когато дойдох, с чаша лимонада в ръка. Не беше точно престъплението на века.
	Пул се обади:
	— Спомена строители. Познато ли ти е името на Артър Талбът от „Талбът Ентърпрайзис“?
	— Познато ми е, но само от новините — ама че чудо му се е случило. Ако е бил хвърлил око на имот наоколо, щях да чуя за това на заседанията на Градския съвет. Обикновено си говорим за продажбите на имотите, преди да се отчета за ситуацията с престъпността… — Банистър вдигна над главата си папка с размер А4. — Намерих го.
	— Кое?
	— Докладът за пожара, унищожил голямата къща.
	Тя отвори папката на масата и се зае да прелиства съдържанието.
	— Август 1995 г. Доста преди моето време. Още на място е определен като предумишлен палеж. Том Ланглин е оформил доклада. Сега е пенсионер, но още живее в района. Мога да те закарам до тях, ако смяташ, че ще ти е от полза. Според написаното тук целият окръг миришел на бензин. По времето, когато пристигнала пожарната, къщата била изгоряла до основи. Намерили вътре три трупа, всичките на мъже. Не са успели да установят със сигурност причината за смъртта им, понеже телата са били силно увредени от пожара. Има един оцелял, Ансън Бишъп, дванайсетгодишен. Ловял риба на езерото и се върнал, когато видял дима. Смятат, че баща му е бил един от загиналите. В палежа е заподозряна майка му — изглежда, е изчезнала. Разпространили са описанието й, но така и не я открили. Караваната зад къщата била дадена под наем на Саймън и Лиза Картър. Те също изчезнали след пожара. Няма попадения и по техните профили за издирване. Момчето е изпратено в терапевтичен център „Кемдън“, който не е много далеч оттук.
	— Може ли да го видя?
	Шерифът подаде папката на Пул.
	Телефонът на агента звънна. Той отговори на високоговорител.
	— Франк? Грейнджър се обажда. Току-що приключих разговора с Хърлес, запознах го с всичко. Все още претърсваме езерото, но според мен сме открили всички трупове. Пет цели и поне още едно тяло, разфасовано в торби. Нямаме достатъчно за повече от един труп, но, предполагам, е възможно останките да идват от няколко източника. Няма как да узнаем, преди съдебният лекар да хвърли един поглед. Поръчах всичко да се транспортира до Шарлът, където е най-близката ни лаборатория.
	— Благодаря. Дръжте ме в течение за находките си. Ако не успеете да се свържете с мен, говорете с Хърлес.
	— В момента се връщам при останките от къщата. Очевиден палеж. Службата ми се опита да намери доклади за него, но не открихме нищо.
	— Държа доклада в ръцете си. Ще накарам шериф Банистър да го сканира и да ви го прати по мейла.
	— Какво пише вътре?
	Пул повтори обобщението на Банистър.
	— Караваната е оцеляла от пожара и, изглежда, някой е влизал наскоро. Задната спалня е разбита — някой е преместил леглото и е изкъртил пода. Намерихме раница, пълна с дрехи. Както и къмпинг оборудване. Разпиляно е из цялата стая. Някой е търсил нещо.
	Пул погледна дневника, поставен на ръба на масата.
	— Според мен е бил детектив Портър.
	— Не мога да твърдя дали е намерил това, за което е дошъл. Ще пратим в Шарлът и всички находки. Ще снимаме всичко. Ще се опитам да докарам тежки машини там, за да преровим останките от къщата. Доста време е минало, но може да намерим нещо, което я свързва с труповете при езерото.
	Телефонът на Пул завибрира на масата. Изписа се номерът на обаждащия се.
	— Специален агент Хърлес е на другата линия. Трябва да затварям, дръжте ме в течение.
	— Ясно.
	Пул превключи екрана и отговори на другото обаждане.
	— Агент Пул.
	— Франк? Май намерихме нещо. Ще трябва да се върнеш на самолета.
	— Какво има?
	— Оказа се прав за служителите в затвора в Стейтсвил. Говорих с директора. Имаме надзирател, заподозрян в предаване на информация за Либи Макинли, но нищо не е било доказано, така че не са повдигнали обвинение. Преместил се е скоро след като се е разиграла цялата история. Познай къде е отишъл?
	— Къде?
	— В Ню Орлиънс.
	_Предплатеният телефон на Портър._
	— Това е нашата връзка с Портър. Някакви доказателства двамата да се познават или да работят заедно?
	— Засега не, но току-що научих новината. Ще възложа разследването на някого — увери агента си Хърлес. — Надзирателят се казва Винсент Уейднър. В момента е на смяна, до четири сутринта. Трябва да отидеш там. Директорът от Орлиънс казва, че ще се постарае да го забави, да го задържи на работа след смяната, ако се наложи. Няма да му разкрият нищо, докато пристигнеш — не искаме да го предупредим. Грейнджър ми каза какво се е появило от езерото. Трябва да разберем какво знае този надзирател и да изпреварим Портър. Затънал е до гуша!
	Пул каза на шефа си за имотния регистър.
	— Срещни се с него. Новината не трябва да се разчуе. Не искам медиите да пуснат някаква полуизмислена история.
	— Да, сър.
	— Говорих и с детектив Нортън. Пратил съм четири екипа да помогнат за обхождането по домовете. Ще се обадя и на капитана на Портър. Той трябва да знае какво става. Близо сме, Франк.
	— Да, сър.
	Хърлес затвори.
	Пул погледна към шериф Банистър.
	— Ще може ли да ме закараш до летището в Грийнвил?
	Тя кимна.
	Агентът й връчи една визитка.
	— Ако намериш още нещо, обади се на мен или на специален агент Хърлес. Номерът му е отзад. Прати тази папка и на Грейнджър веднага щом можеш.
	С тези думи взе дневника и тръгна към вратата. Щеше да го чете в самолета.


>	105.

#	Дневникът
C>
	Седем часа и три минути.
	Лежа буден.
	Момичето през две врати плаче отново, ридае с цяло гърло.
	Взирам се в тавана.
	Ножът ми без съмнение е в чекмеджето на д-р Огълсби.
	Дали и снимката е там?
	Не бях сигурен за това. Предполагах, че докторът би държал снимката под ръка. Исках да я видя. Стигаше да затворя очи и ми се появяваше в съвършени подробности. Нямах проблеми да си спомня тялото на г-жа Картър, увито в чаршафите, легнала до майка. Припомнях си го с такава лекота, както и деня, когато я видях в езерото и после в кухнята й…
	_Тя трепереше._
	— _Мисля, че исках да ме видиш. Забелязах, че ходиш там с въдицата си. Знаех, че ще бъдеш край езерото._
	— _Но защо…_
	— _Понякога жената иска да бъде желана, това е всичко. — Госпожа Картър отпи от бутилката. — Мислиш ли, че съм хубава?_
	Мислех, че е хубава. Исках си снимката. Идеята д-р Огълсби да притежава моята снимка, да я изпива с очи, направо ми преобръщаше стомаха. Изобщо не трябваше да вижда тази снимка. Тя съвсем не беше предназначена за него.
	Силно ридание. Задавено.
	Подметките на сестра Джилман зашляпаха по плочките в коридора.
	Тя щеше да успокои момичето. Процедурата се повтаряше всяка вечер. Протяжен плач, приближаването на сестрата, щракането на вратата на момичето, след това евентуални приглушени ридания и тишина.
	Въртях кламерчето между пръстите си под чаршафите, нащрек за камерата, която бях сигурен, че ме гледа от вентилационната решетка.
	Бях вдигнал това кламерче от плочките на пода, когато се наведох да си оправя чехъла днес. Не знам кой го беше изтървал, не ми и пукаше — важното беше, че сега е в мен. Знаех, че мога да отворя ключалката си с него и точно това щях да направя, когато му дойдеше времето. Но още не беше дошло.
	Поредното приглушено ридание от стаята през две врати и после тишина.
	Как ли изглеждаше момичето?
	На каква възраст беше?
	Какво й се беше случило?
	Почти си я представях. Обятията на сестра Джилман около крехкото създание, увито в чаршафи, те двете…
	Не можех да си тръгна без снимката. Нито без ножа.
	Трябваше да си тръгна нощем.
	Персоналът беше най-малко.
	Нощем не чувах повече от две сестри по коридорите, понякога само една и, разбира се, имаше охрана в края на коридора, не биваше да ги забравям. Трябваше да избягам от стаята си, да сляза по коридора, да мина покрай сестринския пост до кабинета на доктора, да му разбия ключалката („Куиксет“ много по-лесна за отваряне от тази на собствената ми врата). Вътре можех: да си прибера ножа.
	Нуждаех се от нож.
	Без него надзирателят и сестрата щяха да са проблем.
	Не можех да си го получа обаче, без да мина покрай охраната и сестрите, така че това също представляваше проблем. И то сериозен, без съмнение.
	Освен това да не забравям и камерите.
	Татко щеше да знае какво да прави. Той винаги знаеше как да постъпи.
	Дъждът не беше спрял все още — равномерно почукване на перваза ми.
	Електричеството примигваше.
	Ако угаснеше, дали имаше резервно захранване?
	Предполагах, че трябва да има.
	Или пък нямаше?
	Сестра Джилман имаше мила усмивка.
	Чудех се дали момичето през две врати умее да се усмихва. Каква ли беше нейната усмивка?
	Затворих отново очи и се замислих за коридора.
	Татко щеше да му хване цаката.
	И аз щях да му я хвана.
C$


>	106.
>	Клеър

	_Ден четвърти, 10:12 ч._
	Клеър и Клоз се въртяха над високоговорителя в малкия кабинет, който Клозовски си беше присвоил след пристигането си в „Джон Х. Строджър Джуниър“. На практика беше просто манипулационна. Затрупана до тавана с кашони и стара апаратура, тя се намираше недалеч от столовата и, за щастие, встрани от множеството на събраните там хора.
	На телефона беше Наш и Клеър сподели с него и Клоз казаното от Пул.
	Наш сигурно беше покрил слушалката. Изкрещя нещо, което не се разбираше, приглушено, след това се върна към обаждането.
	— Пълни глупости, знаеш си го, нали?
	Клозовски беше пребледнял, изглеждаше направо прозрачен в светлината, хвърляна от екрана на големия му лаптоп.
	— Трябва да е Бишъп — заяви. — По някакъв начин е изиграл номер с имотния регистър.
	На Клеър много й се искаше да повярва в нещо такова.
	— В електронен, може би. Но в картотека на хартия? Пул каза, че с шерифа се наложило да преровят дузина кашони и стари кантонерки в мазето на окръжната управа, за да ги намери. Дори ако Бишъп би могъл да влезе, а съм убедена, че е възможно, звучи ми сякаш там са тотално неорганизирани, как може да знае къде да намери оригинала, за да ги смени?
	Мислите на Клоз кипяха. Личеше по очите му.
	— Не мисля, че дори би било толкова просто. Помисли си само — документ на хартия. Ще се наложи да осъществи два взлома. Веднъж да открадне оригинала, след това — за да го замени с фалшификат. И ще му трябва време да копира всичко — шрифт, формат, тип хартия… електронните регистри са лесни — хакваш, натискаш няколко клавиша и си готов. Хартията е стара школа, трудна работа.
	— Не е невъзможно обаче — подчерта Наш.
	— Добре, трябва да се фокусираме — прекъсна го Клеър. — Не можем да си отвличаме вниманието. Нещо при претърсването?
	— Обиколили са четири пресечки. С участието на федералните и нашите, имаме много народ навън. Времето обаче е лошо, напредват бавно — обясни им Наш.
	Клеър се обърна към Клоз.
	— Намери ли още някой по некролозите?
	Той въздъхна, после взе химикалка и започна да я върти между пръсти, втренчил поглед в лаптопа си.
	— Трябват ми повече данни.
	— Намерила съм ти данни. Болницата ти даде достъп до списъка с всичките им служители.
	Клоз кимна.
	— Което без съмнение е много полезно. Успях да намеря още осем потенциални жертви благодарение на данните на некролозите, които получихме от градските вестници. Всички са в палатковия лагер, който устрои в столовата. Ето обаче какъв е проблемът. Ако се върнеш при оригиналните ни три възрастни жертви, Рейнолдс, Дейвис и Бийл, само един от тях е служител на болницата. Рейнолдс е работел за „Юнимед Америка Хелткеър“ в продажбата на застраховки и Дарлийн Бийл е търговски пътник в областта на фармацевтичните продукти. Болницата не разполага с имената на снабдителите си.
	— Ами нека ги вземем — предложи Клеър.
	Клоз щракна с пръсти.
	— Просто ей така? Знаеш ли с колко снабдители работи болница с такива размери?
	— Нямаме време да си играем игрички, Клоз.
	— Двеста трийсет и три — осведоми я той. — Получих списъка преди двайсет минути и съм хванал екипа си в управлението да се свърже с всички, но ще отнеме време.
	Клеър уточни:
	— Значи си намерил осем потенциални жертви само тук в болницата, но тъй като две от трите първоначални жертви са работили извън тази сграда, това означава, че общият брой жертви е много по-голям?
	Клоз кимна умислено.
	— Точно това ти казвам. Защитаваме осем семейства, но това няма да забави Бишъп или нашия извършител, или и двамата. Той ще свие рамене и просто ще премине към някой друг от списъка.
	Клеър гледаше екрана на Клозовски.
	— Това ли са всички?
	— Това е, което имаме засега, да.
	Тя огледа имената.
	— Мисля… че трябва да се съсредоточим върху дребните детайли, да видим какво имаме тука, а не какво не сме могли да разберем. Бишъп не си избира жертвите наслуки. Има някакъв мотив.
	— Нали така се озовахме тук — напомни й Клоз. — Те всички работят в областта на медицината.
	— Е, да, но какво точно правят в тази област? Какво ги свързва? Трябва да има общ елемент. Просто не го виждаме.
	Клоз използва химикалката и започна да изброява потенциалните жертви по занимание.
	— Продажба на застраховки, онколог, продажба на лекарства, техник в рентгена, техник в ЯМР, две сестри, хирург, сестра от хирургията, асистент на рецепция и жената, която ръководи Прием на пациенти на рецепцията. Виждаш ли нещо общо? Понеже мен много ме бива по определянето на общи елементи, но не ми хрумва нищо.
	Клеър взе химикалката от ръката му и я остави на самоцелното му бюро.
	— Все още не виждам какво общо имат тези хора с онова, което е причинил на децата, с метода му на удавяне. В играта има и вторичен елемент.
	— Трябва да е отмъщение за нещо, сторено от родителите, нещо, което все още не виждаме — отвърна Наш от високоговорителя. — Накажи децата за грешките на родителите, това е методът на действие на Бишъп.
	Мобилният на Клеър звънна. Тя го извади от джоба си.
	— Софи Родригес — тя натисна зелената слушалка. — Софи? На високоговорител си. Заедно с Клоз съм и Наш е на другата линия.
	Жената дишаше тежко, останала без дъх.
	— Къде си? При мен е Гейбриъл Дийгън. Изникна нещо…


>	107.
>	Пул

	_Ден четвърти, 12:58 ч._
	Полетът от Грийнвил до Ню Орлиънс отне малко над три часа. Над Алабама попаднаха в лека турбуленция, от която G4 направо щеше да падне от небето. Малкото самолетче издаваше звуци, каквито човек не иска да чува по време на полет — скърцане, стенания и скрибуцане. Макар че Пул беше опитен пътник, това стигаше да му опъне нервите, стига да го забележеше, разбира се. Нищо подобно. По време на целия полет той остана напълно погълнат от дневника на Бишъп.
	Пул изгълта малката тетрадка, прелистваше всяка страница по-бързо от предишната и когато стигна до края, започна да се връща през различни страници, които беше подгънал в ъгълчето — онези, свързани с имота в Южна Каролина, езерото и описанията на къщата и караваната. Освен това подгъна и страниците, които се отнасяха до родителите на Бишъп.
	Накрая на практика беше подгънал всички.
	Какво, по дяволите, трябваше да си мисли за това?
	Защо Портър беше задържал дневника?
	Защо _наистина_ го беше задържал?
	_Не можеш да си играеш на господ, без да си се запознал с дявола._
	Думите нахлуха обратно в съзнанието на Пул като товарен влак.
	Колко навътре беше готов да нагази Портър?
	По-голямата част от дневника му се струваше искрена, но в текста имаше нещо странно. Не само дребни подробности като фолксвагена, гниещ на алеята вместо споменатото оригинално порше, както и караваната в задния двор вместо къщата, която Бишъп беше приписал на съседите им, семейство Картър. Имаше и още нещо, заложено по-дълбоко. Целият текст излъчваше аура на приказка, онова типично трепкане на реалността, която пресича границата между документалните факти и внимателно измайсторената измислица. Някъде в това трептене бе скрита истината, в това Пул беше сигурен. Думите бяха на малко момче, спомените на дете, което е обикаляло този имот, живяло е там, било е част от него — без съмнение. Снегът, видян през детски очи, беше много по-различен от този на възрастните, а историята беше документирана по съответния начин. Пул обаче беше запознат с почерка на Бишъп. Беше го изучавал внимателно. И почеркът на човек еволюира с времето, също като самия пишещ. Несъмнено намира корени в детството ни, но със съзряването някои ъгли се заострят, а ранните остри елементи могат да се изгладят. Детският почерк неизменно притежава мекота, колебливост, докато мозъците ни си припомнят как трябва да изглежда буква или дума, преди да я нанесем на хартия. С остаряването това изчезва и прибягваме повече до подсъзнанието си. Детският почерк, макар да изглежда нечетлив, е обикновено щателно изписан, бавно изваян, а възрастните бързаме през думите, ползваме съкратени пътища. В Куантико, Пул беше посещавал поредица курсове по анализ на почерка и онова, което неизменно му правеше впечатление, беше разликата между почерците на дете и възрастен.
	Тук езикът, изборът на думи и потокът на мисълта — всички те бяха очевидно дело на дете, но почеркът сам по себе си принадлежеше на възрастен. Пул беше сигурен, че ако сравни дневника със сегашни писмени мостри на Бишъп, този факт ще се потвърди. Бишъп беше написал дневника наскоро. Не само първата страница, в която се подиграваше на полицията, а цялата тетрадка, но се беше опитал да придаде на историята звученето на детския глас.
	Тази мисъл — тази основна мисъл! — караше агента да се съмнява във всичко прочетено.
	Пул беше сигурен, че голяма част от дневника е истина.
	Но вярваше също така и че отделни сегменти не са.
	Бишъп не беше написал всичко това просто за да разкаже историята си. Беше създал дневника, за да контролира разказа, да посее семена в умовете на онези, които прочетат думите му, да си играе с хората, които го преследват. От току-що прочетеното, агентът остана убеден само в едно — разчлененото тяло, което откриха в езерото, най-вероятно принадлежеше на Саймън Картър. Как трупът му беше попаднал там и кой в крайна сметка го беше убил, не можеше да се определи по текста, а само по улики, които в крайна сметка щяха да доведат до отговора.
	Дневникът не даваше обяснение за другите пет трупа на дъното, нито осигуряваше такова за онези, открити в къщата, и дори не споменаваше пожара. Единствените ясни моменти в него бяха онези, в които Бишъп искаше преследвачите му да вярват — да им се доверят щеше да е опасно. Пул нямаше намерение да го прави.
	Смяташе, че към дневника трябва да се подхожда от съвсем различен ъгъл. По-скоро да го считат за списък на факти, в които Бишъп иска другите да повярват, независимо дали са истина или не. До разкриването на истината щеше да доведе осъзнаването защо е пожелал да им предаде това конкретно послание, а не самия текст на дневника.
	Пул избърса очи и погледна през малкия люк. Гледаше как облаците отстъпват на зеленината отдолу, пътищата и сградите се очертават ясно и летището се появява пред погледа, следвано от пистата. Когато колесникът на самолета докосна асфалта, това се случи с опитно разтърсване, едва забележимо, нищо общо с бурния полет само преди няколко часа.
	Докато се насочваха към федералния хангар в северния край на летището, бял джип излезе от малкия паркинг до сградата — неговата кола за затвора.
	Пул си взе дневника и беше отворил малкия люк на самолетчето, още преди то да спре напълно.


>	108.

#	Дневникът

C>
	— Получих доста интересно обаждане от полицията тази сутрин. Желаеш ли да научиш какво ме питаха?
	Червен мохер.
	Такъв беше пуловерът днес.
	Докторът беше ял за закуска палачинки или вафли. Под яката му имаше малко петно от сироп. Надушвах захарта. От това огладнявах. Хапнал бях зърнена закуска и мляко, несъмнено любими, но определено не толкова хубави като палачинките и вафлите.
	Липсваха ми палачинките на майка. Тя правеше страхотни палачинки.
	— Ансън, пак се отнесе. Когато някой ти говори, трябва да се опитваш да се съсредоточиш върху гласа му. Помага да гледаш човека в очите и да се опиташ да затвориш кранчето на дрънкането в главата си.
	Гледах доктора в очите, макар че всъщност не го виждах.
	Можех да гледам и право през него, ако пожелая, точно както съвсем лесно можех да надзърна и в главата му и…
	— Ансън.
	Надушвах сиропа във въздуха.
	Погледнах Огълсби в очите.
	И се усмихнах.
	— Да, докторе?
	— Желаеш ли да чуеш какво ме попитаха полицаите?
	— Да, докторе. Желая го извънредно силно.
	Той погледна към бележките си.
	— Обади се детектив Уелдърман от Грийнвилското управление. Каза, че са ходили няколко пъти до къщата ти да разпитат съседите ви… — той порови пак в бележките си. — Семейство Картър, Саймън и Лиса. Очевидно не са се връщали у дома. Това е накарало ченгетата да проверят работното място на Картър и се оказа, че не е ходил на работа от известно време. Съпругата му, която не работи, изглежда, също е изчезнала.
	Докторът не отлепи очи от бележника си още малко, оглеждаше текста, но после ме погледна и се намръщи.
	— Значи имаме четирима възрастни, включително родителите ти, които или са в неизвестност, или мъртви. Три трупа, открити след ужасния пожар в къщата ти — който вече е потвърден палеж — и имаме едно момче, което очевидно не умее да плаче, изоставено и сега седящо срещу мен в кабинета ми… — той пак си свали очилата, но този път не го правеше демонстративно. Смъкна ги от носа си и ги остави да паднат на гърдите. — Трябва да ти кажа. Ансън, това не изглежда добре. Никак не изглежда добре. Полицията несъмнено е възмутена. Желаят да говорят с теб. Просто си умират да поговорите. Разбира се, казах им, че това няма да стане. Ти си малолетен и под моите грижи, и няма да те подложа на такова нещо… — Той се наведе напред и понижи глас. — Няма и час след като затворих телефона на детектив Уелдърман, получих обаждане от онзи окръжен прокурор, за когото ти споменах преди известно време. Помниш ли го? Онзи, който искаше да поговори с майка ти. Каза ми, че би било в мой интерес да позволя на полицията да те разпита, в мое присъствие, разбира се. Беше извънредно настоятелен. Поиска да види и бележките ми. Казах му, че разговорите ни са абсолютно поверителни и всичко, което си ми казал, се смята за тайна и няма начин да му ги покажа. Удържах фронта, Ансън. Удържах го за твое добро. Но тези хора — полицията, главният прокурор… те явно смятат, че си замесен в случилото се и ако трябва да съм честен, не си ми казал нищо, което да ме накара да повярвам в обратното. Мога да удържам вълците само до едно време, Ансън. Налага се да ми кажеш какво всъщност стана.
	Ножът ми пак се намираше на бюрото му. Не мисля, че го беше оставил от предишния път, понеже днес беше на ъгъла на плота, съвсем близо до мен, а не там, където докторът го сложи вчера. Можех да се пресегна за него, ако исках. Можех да го извадя от найлоновото пликче и да го забия в шията на добрия доктор, преди да успее да надраска „потенциално опасен“ в малкото си тефтерче и определено, преди да успее да го подчертае.
	{m underline}Потенциално опасен.{/m}
	Пак ме гледаше, позволяваше на капките тишина да се натрупват една върху друга като строителни блокчета. Знаех, че ще прекара следващия час, седнал тук тихо в очакване да заговоря. Използваше тази тактика редовно, а усилията му бяха съвсем прозрачни.
	— Татко запали пожара и избяга с майка.
	Огълсби пак си сложи очилата.
	— Ами това е интересна мисъл, но защо би оставил колата си? И тя нейната също? И къде са отишли? Защо са тръгнали без теб?
	— Не знам къде са отишли и нямам представа защо са ме изоставили.
	— Кои бяха мъртъвците в къщата ти?
	— Не знам.
	— Къде бяха съседите ви?
	— Не знам.
	— Кой запали пожара?
	— Татко.
	Докторът искаше да ме попита за снимката. Знаех, че е у него, вероятно я носи със себе си, може би е в джоба на панталоните му или скрита някъде между страниците на тефтерчето му.
	— Защо баща ти би запалил пожар?
	— Не знам.
	— Кои бяха онези мъже — онези, които намерихме в къщата, да го наранят ли бяха дошли? Опитаха ли се да наранят майка ти?
	Това не ми харесваше.
	Ни най-малко не ми харесваше.
	Скорострелните въпроси. Отговарях прекалено бързо.
	Давах отговорите, без да се възползвам от възможността да ги обмисля от край до край. Докторът владееше разговора. Татко не би одобрил. Трябваше аз да владея разговора. А не да съм натикан в ъгъла като сега. Държах се…
	— Ансън, знаеш ли какво е кинезика?
	Поклатих глава.
	— Кинезиката е интерпретация на телесните движения, на езика на тялото. Израженията, жестовете, невербалното поведение, свързано с всички части на тялото. Имам продължително обучение по кинезика, интерпретация на телесния език, и това обучение ми позволява да знам, когато някой не е искрен с мен. Вече обсъдихме какво ми е отношението към хората, които лъжат или само послъгват. Когато някой го прави вербално, тялото му подава знаци, благодарение на които прозирам през тези лъжи. Колкото по-дълго говоря с човека, толкова по-лесно става. В крайна сметка става невъзможно някой ефективно да ме излъже. Ние с теб, Ансън, приближаваме тази точка. Какво значи това за теб? Е, значи, че можеш да продължиш да ме лъжеш, а аз ще знам, че лъжеш, или да ми казваш истината и в този случай също ще знам, че ми казваш истината. Ще рече, че си стигнал до кръстопът и трябва да вземеш решение. Можеш да започнеш да отговаряш на въпросите ми, което ще те постави в рамките на защитата на отношенията между доктор и пациент и не може да бъде използвано срещу теб. Или да продължиш да се опитваш да ме лъжеш. Ако решиш да поемеш по този път, не мога да ти помогна с нищо… — Огълсби се облегна удобно. — Като твой лекар ще позволя на детективите да те разпитат и да следват какъвто курс на действие сметнат за необходим. Ще помогна на онзи окръжен прокурор в неговите търсения. Ще бъдеш преместен от това заведение в далеч по-негостоприемно, от типа, където младо и хубаво момченце като теб се счита за разменна монета, просто вещ, собственост, която да бъде използвана и изхвърлена. Ще бъдеш пречупен и ще умираш по малко ден след ден и няма връщане назад. Щом едно момче се озове на такова място, повече няма връщане оттам можеш да потъваш само по-дълбоко в бездната. Ще прекарваш дните си с лопата, да копаеш все по-дълбока дупка, в която да се скриеш, само за да откриеш, че чудовищата предпочитат тъмното и с радост ще те последват… — докторът си свали очилата. — Искам да ти помогна, Ансън. Надявам се да го разбираш, но времето ни свършва.


	С това той приключи сеанса ни, близо десет минути по-късно от обичайното, и ме отведе обратно по коридора, покрай сестринския пост и в стаята ми.
	Вратата на момичето беше отворена, когато минахме край нея, а сестра Джилман й носеше обяда. Момичето седеше на леглото си с колене, притиснати към гърдите.
	Тя ме зяпна на минаване, аз също я гледах.
	Не можех да отклоня поглед, дори да го исках.
C$


>	109.
>	Клеър

	_Ден четвърти, 13:12 ч._
	— Казах ви, не правим конкурси. Нямам идея какво е това.
	Клеър се втренчи в жената на рецепцията на „Доверен шофьор“. Кръвта нахлуваше в бузите й. Секретарката я гледаше с празен, твърд поглед. На детектив Нортън й се искаше да се пресегне през плота и да я придърпа към себе си. Клоз беше взел снимката на Лили с айпада в ръка, беше я увеличил и разпечатал, така че да се виждат подробностите. Версията, която Клеър имаше на телефона си, очевидно показваше тази сграда и част от колите пред нея.
	— Вижте снимките отново — каза тя и подаде разпечатката на изчезналите и мъртви деца през плота на секретарката.
	Тя сведе поглед, после го вдигна към детектива.
	— Казах ви, не съм виждала никое от тях. Никое от тези деца не е стъпвало тук. Щях да знам. Всеки може да снима фасадата и да се пошегува с нас. Това не е нашият телефонен номер, фалшив е.
	Телефонният номер на снимката, на който Гейби Дийгън се беше обадила по-рано сутринта, в момента прехвърляше на гласова поща, която не беше настроена. Клоз се опита да проследи номера, но се оказа, че е предплатена карта и вече не е включена. Двамата с Наш работеха с телефонната компания в опит да проследят обаждането на Гейби отпреди това и евентуално да намерят местоположението на телефона.
	Гейби седеше в кресло в ъгъла на малката приемна, застаналата до нея Софи я стискаше здраво за ръката. Каза й:
	— Добре, хайде разкажи ми още веднъж, моля те, миличка!
	Гейби си избърса очите.
	— Изобщо не трябваше да я пускам самичка. Вината е моя. Ако бях отишла с нея, щеше да е още жива!
	— Разкажи ни за телефонното обаждане и мъжа, който вдигна. Какво ти каза той? Чу ли някакви странни звуци? Нещо, което да ни подскаже къде се намира?
	Гейби поклати глава.
	— Затворих веднага, след като той вдигна. Прозвуча ми странно. Аз… виждах какво става тук вътре, виждах секретарката. Тя не отговори на обаждането. Не мисля, че телефонът вътре изобщо е звънял.
	— Не съм имала обаждания цял ден. Телефонът мълчи — уточни жената.
	— Какво по-точно е било странното звучене? — попита Клеър и се приближи.
	— Все едно мъжът отсреща току-що се е събудил, сънен е, предполагам. Не произнасяше правилно „школа“.
	— Заеквал ли е?
	Гейби се намръщи.
	— Не, не заекваше. Не съм сигурна как се казва това. Не успя да произнесе {e}ш{/e}-то — е, произнесе го, но неправилно. Чу се по-скоро {e}ж{/e}кола.
	— Фъфлел ли е? — поинтересува се секретарката на „Доверен шофьор“. — Това ли имаш предвид? Фъфлене?
	Гейби закима.
	— Аха, точно така. Фъфлене.
	Клеър се върна при рецепцията.
	— Това говори ли ви нещо?
	Жената взе телефона и започна да набира номер.
	— Трябва да се обадя на собственика.
	Детектив Нортън й отне телефона и го затвори.
	— Трябва да ми кажете онова, което знаете.
	Погледът на секретарката запрескача от Клеър към Гейби, после към Софи след това обратно. Тя си пое дълбоко дъх.
	— Един от инструкторите ни фъфли много. Появи се наскоро. Страничен ефект, струва ми се.
	— Страничен ефект на какво?
	Секретарката излезе иззад плота и отиде до стената от лявата страна на офиса, при серия снимки на служители. Пресегна се и свали едната от стената.
	— Пол Ъпчърч. Работи при нас от близо десет години. Преди около шест месеца започна да надушва несъществуващи неща. Все ми повтаряше, че ухая на бадеми и ванилия. Беше винаги мил. Много сладък. И забавен. След това започна треперенето. Изведнъж се разтрисаше и тръпките изчезваха също толкова бързо. Собственикът го извади от графика и го накара да отиде на лекар. Не можем да рискуваме нещо да се случи с някой от инструкторите ни с хлапе в колата. Той отиде на поредица изследвания, в течение на около седмица. Докторите казаха, че било мозъчен тумор. Не помня конкретно какъв. Пол ни го обясни, но беше прекалено сложно и не съм го запомнила.
	_Рак_, помисли си Клеър.
	_Застраховка._
	_Онколог._
	_Лекарства._
	_Рентген._
	_ЯМР._
	_Хирург_
	_Болница._
	— Къде е сега Пол Ъпчърч?
	— Предполагам, у тях. Направиха му три операции, за които знам, може да има и още. Не се е обаждал поне седмица. Даже мислех да намина и да го нагледам, ако не звънне още няколко дни.
	— Трябва ми адрес.
	— Разбира се, да — секретарката продължаваше да гледа снимката в ръката си. Мъж около трийсетте, усмихнат широко. — Пол не би наранил никого, той е наистина много мил. Ужасно изпитание преживява. Толкова млад, одухотворен и добра душа…
	Клеър вече набираше Наш.


>	110.
>	Пул

	_Ден четвърти, 15:47 ч._
	Пул чу директора да влиза в кабинета си и да затваря вратата зад себе си.
	— Ох, дявол да го вземе, имаме проблем — каза той. — Положението е по-лошо, отколкото си мислехме.
	С директора беше влязъл и още някой.
	Пул се изправи от паянтовия стол зад бюрото, краката му още бяха изтръпнали след полета.
	Директор Вайна посочи спътника си.
	— Това е капитан Фред Диренцо. Той ръководи охраната на затвора. Капитане, това е Франк Пул, от ФБР. Моля те, кажи му каквото сподели с мен.
	Пул се ръкува с капитана. Ръката му беше студена и лепкава. Явно се притесняваше.
	На агента не му хареса накъде отива ситуацията.
	Никак не му хареса.
	Диренцо си прочисти гърлото.
	— След като се обади агент Хърлес, стегнахме примката около Уейднър. Не искахме да го плашим, така че планът беше да го оставим да продължи нормално деня си и да го наглеждаме през охранителните камери, докато дойдете тук. Така щяхте да говорите с него и да не му дадем възможност да измисли някаква история, с която да прикрие следите си. Винаги е най-добре към такива случаи да се подхожда с елемент на изненадата, нали?
	Пул кимна.
	Капитан Диренцо погледна директора и после се обърна към Пул.
	— Изплъзнал ни се е. Не сме сигурни как, но някак си се е измъкнал.
	— Кога?
	Директорът вдигна и двете си ръце е дланите навън.
	— Преди да се развълнувате излишно, пипнахме го. Обадих се на местните полицаи, те го хванаха в апартамента му, недалеч оттук. Спипаха го насред опаковането на багажа. Връщат го насам, надали ще отнеме повече от двайсетина минути или половин час. Моля, продължавай, капитане.
	Диренцо кимна.
	— Камерите са предназначени да следят затворниците, а не надзирателите, така че има слепи петна на различни места, до които само персоналът има достъп. Уейднър си е свалил униформата в съблекалнята и е излязъл със смяната от три часа, но, както каза директорът, спипахме го. Никъде няма да ходи, това ви го обещавам. Започнахме да проследяваме движението му днес и се опитахме да добием обща представа какво върши. Изглежда, е използвал фалшива съдебна заповед да уреди освобождаването на затворник в 8:00 часа сутринта.
	— Кого?
	Директорът връчи на Пул папка.
	— Не разполагаме с име за нея. Няма идентификация и не е в системата. Просто поредната Джейн Доу, прибрана за дребно хулиганство. Обаче има интересен момент. Вашият детектив. Сам Портър, е идвал да я посети вчера, прекарал е три часа и половина с нея и адвокатката й в една от стаите за разпити. Каза ми, че тя е свързана по някакъв начин с убийствата на У4М в Чикаго.
	— Има ли запис?
	— Камерите се изключват, когато затворниците имат консултация с адвоката си.
	— Коя е адвокатката й?
	— Местна е, Сара Уернър — обясни директорът. — Имаме сигнал от наблюдателното устройство на Джейн Доу. Тя е в офиса на адвоката си. Предава се в реално време. Няма да ходи никъде, без да разберем.
	— Може ли да видя килията й?
	— Вече я претърсихме. Там няма нищо.
	— Предпочитам сам да се убедя.

	* * *

	Направо бяха обърнали килията с краката нагоре.
	Пул влезе в малкото помещение с чувството, че стените от всички страни го захлупват отведнъж.
	Матракът беше обърнат на една страна и опрян на стената, виждаше се металната пружина отдолу. По пода имаше пръснати дрехи — тениска и два чифта ватирани долнища. Съдържанието на шишенцето шампоан и пастата за зъби беше изпразнено в мивката.
	— Понякога затворниците крият в тях дребни предмети. Ножчета най-често.
	— Намерихте ли нещо?
	— Не.
	Агентът приближи до матрака и прокара пръсти по ръбовете и шевовете.
	— И него проверихме — увери го капитан Диренцо. — Нищо.
	Пул въпреки това провери, но не намери отвори в плата.
	— Както казах, тук няма нищо.
	Агентът въздъхна и пусна матрака обратно на пружината. Металът задрънча. Той се втренчи в стената и в думите, надраскани в боята. Не бяха отделен случай. Цялата килия беше покрита с текст, години затворническа мъдрост, гравирана в камък и оставена за следващия обитател. Пул обаче позна тези думи. Направо му вадеха очите:
P>
	Да се завърнем у {m underline}Дома{/m}, да се върнем назад,
	без полза са стремежите ни пресметливи,
	наслада просмуква деня от начало до край.
	От синия океан на смъртта
	животворната сила като амброзия блика.
	Животът крие смърт; смъртта таи живот
	Тогава има ли място страхът къде е {m underline}страхът{/m}?
	Птиците в небето пеят няма смърт, няма {m underline}смърт{/m}!
	Ден и нощ приливът на Безсмъртието
	Се спуска тук на земята.
P$
	Дом, страх, смърт — всички подчертани, както и в къщата в Чикаго. Отдолу обаче имаше допълнителен ред:
P>
	Първородният грях ще доведе до смъртта ти.
P$
	— Какво, по дяволите, ще рече това?
	Капитан Диренцо стоеше зад агента и четеше зад гърба му. Пул не го беше забелязал да влиза в килията. Прекара пръст по думите, боята се лющеше под допира му. Надписът беше добавен на стената наскоро, нови графити сред пластовете стари.
	— Това е намек за Библията, за първородния грях. Шекспир е казал, че „греховете на бащите ще бъдат прехвърлени на децата“. Като цяло, отговорни сме за греховете на предците си и те — за нашите.
	— Шекспир, а? Малката ни Джейн Доу не ми се виждаше голям любител на театъра… Радиостанцията на рамото на капитан Диренцо избръмча и той натисна копчето й. Гласът на директора запращя през малкия високоговорител:
	— Капитане? Уейднър се върна. Моля, ескортирай приятеля ни до трета стая за разпити, когато приключите.
	— Прието.


>	111.

#	Дневникът

C>
	Отново е нощ.
	Без дъжд.
	Когато сестра Джилман ми донесе вечерята, попитах за момичето през две врати, но тя не искаше да ми каже нищо за нея, дори името й. Надявах се да го узная. Вместо това просто остави подноса ми на леглото и се усмихна. Каза:
	— Трябва да се храниш.
	Не исках да ям. Исках да науча името на момичето. Исках да говоря с нея. Исках да се приближа достатъчно, за да усетя топлината на кожата й и дъха й.
	Бях я чул да плаче. Исках да знам дали умее и да се смее.
	Не ядох.
	Не забелязах кога сестра Джилман е излязла от стаята ми.
	Храната ми изстина, както си стоеше на ръба на леглото ми.
	Не исках да говоря с полицията.
	Не исках да се срещам с окръжния прокурор, за когото докторът спомена.
	И съвсем определено не исках да ме прехвърлят на мястото, за което говореше той.
	Беше време да си ходя.
	Татко би желал да изобретя начин. Съставих план.
	Нощем имаше само един пазач и две сестри. Докторите си отиваха, а всички други спяха по стаите си.
	Щях да си отида през нощта.
	Щях да почакам момичето да заплаче.
	Не исках тя да плаче.
	Не исках повече да плаче, но знаех, че ще го направи, и когато го стореше, поне едната сестра щеше да отвори вратата й и да влезе в стаята й да я утешава. Когато се уверях, че е в стаята, щях да отворя ключалката си, да прекося коридора и да се намъкна в нейната стая и аз.
	Щях да накарам сестрата да пищи.
	Надявах се тази, която заваря в стаята на момичето, да не е сестра Джилман, а някоя от другите. Харесвах сестра Джилман. Но дори и да беше тя, пак щях да я накарам да пищи. Татко ме е учил как. Щях да я накарам да пищи достатъчно силно да доведе другата сестра и охраната в стаята на момичето. Щях да ги вкарам всички в онази стая на две врати от моята и…
	Да спрем дотук за момент и да направим пауза.
	Искам да съм ясен.
	Не желаех да наранявам никого.
	Не трябваше да има пострадали.
	Последното, което ми се искаше, беше да нараня друг човек.
	Но щях да го направя.
	Тъмничарите ми трябваше да си стоят в онази стая, а аз — да си отида.
	Това беше единственият приемлив вариант.
	Надявам се, че няма да нараня никого.
	Не искам момичето да ме види как наранявам хора.
	Ще ги заключа в онази стая, след това ще ида в кабинета на доктора да си взема ножа. Знам, че е рисковано, но смятам, че е приемлив риск.
	След това си отивам.
	Ще взема записите от охранителната камера с мен. Видеото вероятно е на бюрото на охраната.
	Ако съм вече с нож, ако се наложи да нараня някого в онази стая, в стаята на момичето, ако потрябва да го направя, преди да успея да се измъкна и да ги заключа вътре, може би ще трябва да се върна и да довърша нараняването им. Така би искал да постъпя татко. Майка би казала, че трябва да нараня и момичето. Налага се да довърша нараняването, след това да взема записа и да си отида. Татко и майка биха се съгласили с това.
	Не исках да наранявам момичето, но се налагаше.


	Нощното бягство поставяше проблем — и то сериозен — който не бях сигурен как ще преодолея. Много ми се искаше да се сбогувам с д-р Огълсби.
C$


>	112.
>	Наш

	_Ден четвърти, 16:06 ч._
	— Наш, чуваш ли ме? — изпука гласът на Еспиноза в малката слушалка, скрита под дебелата качулка на якето на детектива.
	Наш устоя на желанието да почука по нея.
	— Прието, командир на отряда, чуваш се ясно.
	— Готови на три! — обади се Броган, задъхан и с леко приглушен глас. Те с отряда му бяха паркирали през една пресечка и се влачеха през снега в опит да заобиколят къщата отзад незабелязани.
	Клеър взе адреса на този Пол Ъпчърч от „Доверен шофьор“ и Клозовски го потвърди през Транспортната агенция и окръжния регистър. Името му излизаше на нотариалния акт. Живееше на адреса на практика от десет години насам.
	Наш седеше в Кони, на две пресечки от улицата на Ъпчърч. Колата се беше задавила с гъст дим. Ауспухът издрънча, когато го изкашля. Голям кашон на Amazon.com стоеше на предната седалка. В него се намираха пушка и две плоски петкилограмови тежести. Под дебелото подплатено яке детективът носеше бронежилетка.
	— Виждам вече задната фасада на къщата — каза Броган. — На втория етаж има три прозореца, по-малък на тавана и два на приземния етаж. Мамка му…
	— Какво има? — попита Еспиноза.
	— Задният двор с ограден с метър и нещо висока мрежа. Снегът е над половин метър, преспите са натрупали направо до горния край на оградата. Ще трябва да я преодолеем. Задържам екипа зад къщата в съседния двор. Веднага щом напуснем това място, ще се виждаме ясно. Оценявам преминаването до оградата на трийсет секунди, десет за прескачане и още двайсет да стигнем до задната врата и да опитаме да проникнем. Няма къде да се скрием на цялото това пространство. Тук е голо отвсякъде.
	— Ясно — потвърди Еспиноза. — Наш, тръгваш по мой знак. Ако видиш звънец, не го натискай. Чукай. Много от звънците на тези стари къщи не работят, а отвън няма как да знаеш дали е така — позвъняването може да ни коства време. Просто чукай силно. Щом го направиш, броя до пет. Ще дадем време на Ъпчърч да отвори. На пет бусовете ни идват от двата края на улицата. Броган и момчетата му ще влязат от задната врата… — той замлъкна за момент. — Ще стоиш на малката предна веранда. Изглежда, имаме девет стъпала с една площадка с перило. Ще е тесничко, няма да има място за маневриране. Ако Ъпчърч отвори вратата, изблъскай го, използвай тежестта на този кашон за таран. Момчетата ми ще са точно зад гърба ти, те ще го обезопасят. Просто се постарай да го зашеметиш и да го разкараш от пътя.
	— А ако не отвори?
	— Ако не отвори, ще трябва ти да се махнеш от пътя ни. Отрядът ми ще дойде зад гърба ти да избие вратата, след това ще ударят къщата, докато момчетата на Броган влизат и обезопасяват отзад. Броган?
	— Да, сър?
	— И двата отряда обезопасяват приземния етаж. След това искам да слезеш долу в мазето и допълнителните подземия. Аз тръгвам нагоре и ще се заема с втория етаж и тавана.
	— Прието.
	— Наш, постарай се да не ни се пречкаш. Нямаш шлем. Не искам да изгубим човек заради късметлийски изстрел.
	— И аз предпочитам да не ме губите — съгласи се Наш.
	— Задръж… — обади се Еспиноза. Добави: — Линейките дойдоха. И двете ще влязат зад бусовете на специалните части от двата края на улицата, следвани от патрулни коли, които да запечатат квартала, в случай че този тип успее някак да се измъкне от къщата. Всички ли са на място?
	— Задна фасада, на място — докладва Броган.
	— Източна улица, прието.
	— Западна улица, прието.
	— Патрули 6, 144, 38 и 1218, всички по местата.
	Тишина.
	— Наш? — подсказа Броган.
	Детективът си пое дълбоко дъх.
	— Готов съм, прието.
	— Добре, тръгвай към къщата. Номер осемдесет и три от дясната ти страна. Синя с бели декорации. Следваме те плътно.
	— Прието.
	Наш си пое дълбоко дъх през устата, задържа го, след това го изпусна бавно през носа.
	Това никак не го успокои.
	Ръцете му трепереха. Сърцето му блъскаше като побесняло. В течение на кариерата си беше участвал в стотици операции на специалните части, но паниката му така и не намаля. Портър веднъж му каза, че щом тръпката отслабне, тръгнеш ли на подобна мисия спокоен, настъпил е денят, в който ще те гръмнат.
	— Готови или не, пак идваме — каза на глас.
	Скоростният лост на Кони винаги заяждаше на неутрална позиция. Той го натисна по-здраво и превключи на скорост. Старата кола запълзя по улицата.
	— Бавно и полека, Наш, внимавай за леда. Изринали са тази сутрин, но улицата е много зле — каза Еспиноза. — Още шест къщи отдясно. Ще я видиш, когато изкачиш онзи хълм.
	Гумите на Наш се бореха за сцепление. При карането по сняг и лед имаше специален чалъм. Много бързо или твърде бавно и колата ще забуксува и ще се пързаля. Кони искаше да ускори, но той я сдържа. Първо видя щръкналия покрив, поръбен със синьо и бяло, след това и номера на къщата редом с входната врата. На улицата имаше няколко паркирани коли, превърнали се в гигантски бели преспи под снега, марката, цветът и моделите им не се различаваха. Пространството пред къщата обаче беше свободно и достатъчно дълго да не му се налага да паркира на заден. Вкара колата в него и я прехвърли на неутрална скорост.
	Еспиноза пак изпука в малката слушалка:
	— Наш на целта, всички екипи слушат моята команда!
	Наш премисли дали да не остави колата да работи. Дали един доставчик би оставил двигателя? Не беше обръщал внимание. Имаше смисъл обаче в този студ. Влизаш и излизаш, влизаш и излизаш, няма защо да я спираш…
	_Ъпчърч би могъл да използва колата ти да _избяга.
	Той сериозно се съмняваше, че Ъпчърч въобще би стигнал чак до улицата, но и тази мисъл стигаше да угаси двигателя и да прибере ключовете. Моторът на Кони се задави отново, осъзна, че вече не работи, и затихна със стенание.
	Наш вдигна кашона от Амазон, отвори вратата и излезе навън в бурята. Снегът пак се беше усилил, снежинките бяха дебели по цял пръст. Знаеше, че това ще намали видимостта. Вятърът го биеше по голите бузи, докато заобикаляше колата и се насочваше към предполагаемото място на входната алея, изгубена под одеяло от сняг.
	— Имаме движение — заяви Еспиноза в ухото му. — Пердето на втория стаж от лявата ти страна.
	Наш не беше забелязал.
	Намираше се до стълбите.
	Изкачи ги внимателно, с една ръка държеше кашона, а с другата стискаше металното перило.
	Когато стигна малката веранда, видя и звънеца, понечи да посегне към него, после си спомни какво му каза Еспиноза само преди няколко минути.
	_Съсредоточи се, задник такъв. Съсредоточи се._
	Искаше му се да погледне през рамо. Копнееше да огледа цялата улица, за да се увери, че всички са си точно по местата, но не го направи. Вместо това почука на вратата — три тежки удара, достатъчно да го заболят кокал четата.
	С ъгълчето на окото забеляза бусовете на отряда да приближават бързо от двата края на улицата. Спряха с пързаляне насред платното, задните им врати, вече отворени, бълваха мъже в черни бронежилетки.
	В ухото на детектива Еспиноза раздаваше заповеди:
	— Напред! Напред! Напред!
	Никой не дойде да отвори.
	Наш виждаше какво става вътре през тесен прозорец до вратата — коридорът беше празен. Когато чу хрущенето на подметки през снега на стъпалата зад себе си, се завъртя наляво и отстъпи встрани. Томас или Тибидо, не разпозна кой от двамата, нападна старата дървена каса с голям черен метален таран — два удара и ключалката се огъна, вратата се изкоруби и мъжете в черно нахлуха покрай Наш в къщата.
	От задната страна се разнесе силно издумкване, което разтърси прозорците. Шокова граната.
	Броган изкрещя:
	— Вътре сме! Имам тяло на кухненската маса! Жена! Иначе кухнята е чиста!
	— Дневната е чиста!
	— На стълбите за мазето съм — слизам надолу!
	— Говори Еспиноза, на площадката на втория етаж съм! — командирът на отряда шепнеше в радиостанцията. — Банята е чиста. Спалня едно е чиста. Спалня две…
	Той млъкна. Наш натика слушалката по-навътре в ухото си.
	— Стой! Не мърдай! Не…
	Детективът извади пушката от кашона на Амазон и хукна навътре. Стълбите, които водеха към втория стаж, бяха в дъното на дневната. Изкатери ги по две стъпала наведнъж. На малката площадка горе Еспиноза беше прицелил оръжието си към нещо или някого във втората спалня. Друг член на отряда му стоеше зад него с оръжие, насочено към пода.
	Наш проследи влизането на Еспиноза в стаята.
	Гласът на Броган се разнесе отново в слушалката, вече не крещеше.
	— О, по дяволите, що за гадост е това… Исусе… имаме друго тяло тук долу, още едно момиче. Мазето е чисто.


>	113.
>	Пул

	_Ден четвърти, 16:06 ч._
	Уейднър седеше на метален стол, завинтен за пода зад маса в същото положение. Стрелкаше поглед из стаята и кършеше пръсти, облегнал едната си ръка на масата, а другата — в скута си.
	Пул го гледаше през еднопосочния прозорец.
	— Той каза ли нещо, когато са го прибрали?
	Директорът Вайна поклати глава.
	— Не е оказал никаква съпротива, просто се е предал. Имал е готов куфар, малко над две хиляди в брой и автобусен билет за Чикаго. Още десет минути и е щял да се изплъзне.
	— Нещо против да поговоря с него?
	Директорът сви рамене.
	— С мен не иска да говори. Пробвах вече. Чувствай се поканен!
	Капитан Диренцо стоеше отляво на Пул. Той усещаше струящата от него топлина.
	— Изцяло е ваш, когато приключа — увери го агентът.
	Диренцо изсумтя, но не каза нищо.
	Пул отвори металната врата, която разделяше двете помещения, и влезе в стаята за разпити. Затвори след себе си.
	Уейднър вдигна поглед и пак се втренчи в ръцете си на масата.
	Агентът се настани срещу него.
	— Здравей, Винсент. Аз съм специален агент Франк Пул от ФБР. Струва ми се, че си изкарал много напрегната сутрин. Защо не започнем, като ми разкажеш коя е Либи Макинли?
	Уейднър спря да потропва с пръсти.
	— Адвокат. Сара Уернър. Веднага.
	— Несъмнено можеш да поемеш по този път. Предполагам, работил си със системата достатъчно дълго, за да разбираш обаче как ще се разиграе ситуацията, ако го сториш — каза му Пул. — Ако не ми помогнеш, ако намесиш в случая адвокат, и аз не мога да ти помогна. Което ще рече, че ще представим обвиненията както са — съучастие в съдействие и контрабанда, организиране на бягство от затвора, бягство от силите на реда… доста ще лежиш зад решетките. Ако отговориш на няколко въпроса и ми помогнеш, тогава и аз ще ти помогна… — Пул се наведе над масата и към надзирателя. — Искам да сме наясно с едно, Винсент. Не съм дошъл заради теб. За мен си само маша, нищо повече. Нямам причини да те натискам излишно. От другата страна на стъклото обаче са директорът и капитанът ти, които изобщо не са доволни от теб. Оставя ли те с тях, ще те използват да дадат пример на останалите. Ще им бъдеш жертвеното агне. Ако ми помогнеш, ще те взема с мен в Чикаго и ще избегнем цялата работа. Нали натам беше тръгнал? Забрави автобуса. На пистата на „Луис Армстронг“ ме чака самолет.
	Уейднър се наведе напред.
	— Адвокат. Сара Уернър. Веднага.
	— Кажи ми за Ансън Бишъп. Защо му помагаш?
	Арестантът не отговори.
	— Коя беше жената, на която помогна да избяга? Майката на Бишъп ли е?
	Тишина.
	Пул щеше да прекара следващите два часа в стаята с Уейднър.


>	114.
>	Наш

	_Ден четвърти, 16:07 ч._
	Наш пристъпи към отворената врата.
	Еспиноза беше в малката стая с оръжие, прицелено в мъжа, седнал зад бюро пред прозореца — същия, зад който бяха забелязали движение отвън.
	Мъжът ги беше видял да се приближават.
	Не опита да избяга.
	Просто си седеше с гръб към полицаите и с провесена глава се взираше в бюрото си. И двете му ръце бяха отпуснати върху плота с разперени пръсти.
	— Нямам оръжие.
	Еспиноза му се нахвърли. Свали чифт белезници от колана си, сграбчи лявата ръка на мъжа и я изви зад гърба му, после и дясната, и ги закопча заедно зад стола. Другият полицай от отряда, Тибидо, не отклони пушката си от мъжа, беше и прицелил право в главата му.
	Наш не можеше да свали поглед от големия хирургически разрез, започват от лявото ухо на арестувания и изчезващ под черна плетена шапка. Плътта беше червена и възпалена, покрита със засъхнала кръв. Пресече стаята, за малко да се препъне в камара дрехи, и смъкна черната шапка.
	Мъжът беше почти плешив, главата му — избръсната преди няколко дни, косата бе започнала да расте на редки, неравни ивици.
	— Химиотерапията е виновна. Съжалявам, сигурно изглеждам ужасно. Извинете.
	Мъжът фъфлеше, трудно произнесе „ужасно“.
	— Пол Ъпчърч? — Еспиноза го вдигна от стола му. — Имате правото да запазите мълчание…
	Речта му затихна на заден фон. Наш се зае да оглежда стаята.
	Беше стая на момиченце. Розова и ярка. Малкото легло беше покрито със завивка с картинка на Хелоу Кити и плюшени животни. Стените бяха целите в рисунки. Някои изглеждаха направени от дете, други — от талантливата ръка на възрастен, идеално оцветени и очертани.
	В ъгъла на стаята стоеше манекен, с размери на дете и прилика с малко момиченце. Манекенът беше облечен в подходящи дрехи. Червен пуловер, сини шорти. Докато Еспиноза мъкнеше Пол Ъпчърч назад от бюрото, Наш видя и рисунките, върху които доскоро бе сложил длани — рисунки на момиченце в същите дрехи като манекена. Очевидно се бе опитвал да ги оцвети, но се бяха превърнали в ужасни драсканици. Незатворени флумастери обсипваха бюрото.
	— Моля ви, не я наранявайте — каза мъжът, когато Еспиноза и Тибидо го преведоха покрай манекена и извън стаята, кървясалите му очи — все така втренчени в рисунките.
	— Детектив Наш? — обади се Броган от слушалката.
	— Да?
	— Трябвате ни в кухнята.
	— Идвам.
	Когато Наш стигна долния етаж, забеляза Ъпчърч в антрето, вече обкръжен от полицаите, да напредва към стълбите. Чу го да ридае в микрофоните им, но не се развълнува.
	Пресече малката и оскъдно обзаведена дневна.
	Двама мъже обграждаха кухненската маса в съседното помещение.
	На масата лежеше труп на момиче, облечено в същия червен пуловер и сини шорти като манекена и рисунките горе. Ръцете й бяха скръстени на гърдите с дланите нагоре. В отворените й шепи се намираше малка кутийка, здраво пристегната с черна панделка.
	— Жива е, но е в безсъзнание — уточни Броган и нежно опипа главата й. — Намерих засъхнала кръв, но не виждам рана… — обърна се към Наш. — Долу в мазето има и друго момиче. Също в безсъзнание. Няма видими рани.
	Наш не отлепваше очи от бялата кутийка в ръцете на девойката.
	— Може ли да са били упоени?
	— Възможно е.
	В същия момент парамедиците нахлуха и обкръжиха момичето. Жена и двама мъже. След секунди бяха затегнали на ръката й маншета на апарата за кръвно налягане. Единият вдигна клепача на момичето и огледа окото с фенерче, докато колегата му я държеше за китката.
	— Пулсът е шейсет и три.
	— Налягането е 102 на 70.
	Опипаха тялото, главата и крайниците на жертвата.
	— Няма следи от физически травми. Не мисля, че кръвта е нейна. Вероятно е оттам… — жената посочи локвата на пода, размазана и засъхнала на линолеума.
	Наш не я беше забелязал досега.
	Третият парамедик вкара количка с носилка през вратата и я спря до масата.
	— Чакайте! — Наш си сложи латексовите ръкавици от джоба си и внимателно вдигна бялата кутия от протегнатите ръце на момичето, преди парамедиците да го преместят на носилката и да се заемат да го привързват към нея.
	Наш постави кутийката на масата и дръпна черната панделка. Тя се развърза с лекота.
	Детективът не забеляза тишината, възцарила се в стаята, не осъзна, че всички са спрели да се движат, включително парамедиците. Вдигна капачето и го остави настрани.
	Кутията очевидно беше една от тези на Бишъп.
	Вътре имаше малко сребърно ключе със синя капачка на главичката, в метала беше гравирано Дж. Х. С. С., положено на подложка от памук. Наш го извади и го постави до кутията. Вътре нямаше нищо друго.
	— Според мен това е ключ от болнично шкафче — каза жената парамедик. Тя се обърна към мъжа, който още държеше апарата за кръвно налягане. — Рик? Ти какво мислиш? Ключ от „Строджър“, нали? Дж. Х. С. С?
	Той кимна и се обърна към Броган.
	— Къде е другото момиче?
	— В мазето. В същото състояние. Според мен е упоена. Има разрези около устата, но изглеждат повърхностни.
	Парамедикът посочи момичето на носилката и по-точно крака й:
	— Има следа от убождане на бедрото. Определено е инжектирана скоро. Предвид първоначалните й показатели, бих предположил пропофол или някакъв друг седатив… Тя е стабилна, което подсказва за фармацевтично предизвикано състояние — от лекарство, не домашна смес. Ако беше в безсъзнание заради травма, показателите й нямаше да са стабилни… — той се обърна към останалите. — Кат, вие с Диас я качете и я закарайте в „Строджър“. Кажете на Майк да дойде в мазето с носилка. Ще извадим другото момиче и тръгваме след вас. Вземете кръв по пътя и съобщете, че искаме пълни токсикологична картина и на двете.
	Жената кимна и хвана единия край на носилката, партньорът й — другия, и двамата заедно изкараха спящото момиче от малката кухня.
	Наш последва другия парамедик, който хлътна по стълбището в дъното на кухнята в пастта на мрака отдолу, следван от Броган.


>	115.

#	Дневникът

C>
	През следващите три дни си мислех за кинезиката.
	И за баща ми.
	Мислех и за майка.
	И за онова, което докторът ми каза за полицията и лошото място, на което щях да попадна според него.
	Слушах плача на момичето. Слушах я да плаче посред нощ.
	Затворих се в себе си и запечатах всичко останало.
	Риданията й ме изпълваха с топлина, те бяха милувката й, нейната ръка, пресегнала се на разстояние две стаи, все едно бяхме на броени сантиметри един от друг. Представях си я как лежи в собственото си легло, способна да чуе тупкането на сърцето ми и чака да го долови — единственото, което й носи утеха от ужасните мисли, предизвикващи тези ридания.
	Предполагам, че всеки ден са идвали да ме водят при доктора, но не помня тези случки. Светът извън ума ми се превърна в тъмнина, в черна яма, в далечна бездна. Както татко ме учеше, потисках времето, плувах в него и се изгубих сред вълните.
C$


>	116.
>	Наш

	_Ден четвърти, 17:23 ч._
	След повече от час вътре той имаше чувството, че стените на къщата на Ъпчърч го притискат. Обади се на Клеър в болницата.
	— Клеър, положението е лошо. Наистина лошо. Бишъп и този тип… — той притисна телефона към ухото си и полека пресече мазето, повторно премина от самоделната клетка към големия фризер, превърнат във водна цистерна до стълбите, после се върна, като внимателно използваше чистите плочи за стъпване на пода, за да не зацапа улики. Спря вътре в клетката. Криминалистите проверяваха всички повърхности. Наш проследи как един внимателно събира кървава проба от петно повръщано в задния ъгъл.
	Стори му се, че Клеър върви и говори едновременно, беше задъхана.
	— Имаме идентификация на момичето от горния етаж — Кейти Куигли, Свидетелката на Йехова, която изчезна вчера с момчето, открито в пикапа, Уесли Харцлър. Стабилна е и в реанимация, все още в безсъзнание. Кръвната проба потвърди наличието на пропофол. Смятат да я оставят да спи до края на действието му. Веднага щом се събуди, ще говоря с нея. По тялото си има няколко електрически изгаряния. Изглеждат леки, няма сериозни контузии.
	Наш сведе поглед към множеството автомобилни акумулатори, поставени до цистерната. Вече беше разказал на Клеър за тях. Не искаше да мисли за приложението им в момента.
	— А Лариса Бийл?
	Клеър каза нещо на друг човек и после отново се върна на телефона.
	— Тя е в критично състояние. Също е упоена, което обаче е същинска благословия. Вкараха я за операция преди трийсет минути… — Клеър понижи глас. — Накарали са я да глътне стъкло. Има разрези в устата, в гърлото и стомаха. Вътрешностите й са разкъсани. Не искам и да мисля колко е било болезнено.
	Наш затвори очи.
	— Какво имаме тук, Клеър? Това надминава всичко, което Бишъп е правил преди. Каква е връзката му с Ъпчърч?
	— Опитвах се да се свържа с Пул, но телефонът му ме прехвърля на гласова поща. Още откакто узнахме името, Клоз търси нещо, с което да свърже двамата, но засега не намира връзки. Винаги сме смятали Бишъп за самотник. Тази работа е много странна. Смятаме, че са превърнали фризера в нещо като басейн за сензорна депривация.
	— В какво?
	— Басейн за сензорна депривация. Били са популярни през петдесетте. Солена вода се нагрява точно до 34 градуса, на практика температурата на кожата. Щом попаднеш вътре, сетивата ти изчезват — не виждаш и не чуваш нищо от външната среда. Във вода с телесна температура имаш чувството, че се рееш. Предполага се да те отпускат, дзен щуротия.
	Наш сведе поглед към ръждивия метал на спомагателните кабели, захвърлени до цистерната.
	— Това в никакъв случай не е било отпускащо.
	Телефонът на Клеър изписука.
	— Задръж за момент. Имам друго обаждане.
	Наш проследи как криминалистите опаковат зеленото одеяло от ъгъла на клетката, внимателно го сгъват, преди да го сложат в големия плик за улики.
	Трябваше да се махне оттук.
	Качи се по стълбите обратно до кухнята и полека я пресече в очакване Клеър да се върне на телефона. Когато я чу, вече беше на втория етаж, пред стаята с манекена и всички рисунки.
	— Наш?
	— Аха, тук съм още.
	— Обади се патрулната кола, която води Ъпчърч в управлението. Припаднал на задната седалка. Насочват се към болницата.
	— Припаднал ли?
	— Казаха, че се разпищял, опитвал се да си стигне главата, но с ръце, оковани зад гърба, не успял. Блъскал си челото във вратата. Резервният му вариант, така да се каже. Смитат, че е получил нещо като припадък.
	— Може ли да е номер? Опит за бягство?
	— Не ми изглежда вероятно, но няма да рискуваме. Казах им да не отварят отзад, преди да стигнат тук. Току-що пристигна и патрулната кола с ключа, която си пратил. Отивам да го взема и да видим дали ще намерим шкафчето, което отключва. Ще помоля полицаите да се навъртат наоколо и да помогнат за обезопасяването на Ъпчърч. Няма да го изпуснем.
	— Добре, дръж ме в течение какво ще намериш. Ще остана тук, докато криминалистите приключат… — Наш влезе в малката стая. Някои от рисунките бяха прибрани, другите — наредени на леглото, а един криминалист ги снимаше старателно.


>	117.
>	Клеър

	_Ден четвърти, 18:07 ч._
	Клеър последва санитарката на излизане от асансьора на третия етаж, по коридора и до източното крило на сградата. Жената приказваше през рамо.
	— Това е втората ни съблекалня, други нямаме. Ако ключът не става на шкафчетата долу, трябва да е оттук.
	Клеър беше обиколила болницата и спря само колкото да посети Кейти Куигли (все още в безсъзнание) и да нагледа свалянето на Пол Ъпчърч. Закопчаха го за количка при пристигане пред Спешното отделение и го откараха в единична стая с двама полицаи пред вратата.
	Нямаше да се измъкне.
	Казаха й, че е в съзнание, но физически неспособен да говори — резултат от припадъка, който беше получил на идване. Лекуващият лекар беше инструктиран да се свърже с нея в момента, когато пациентът заговори членоразделно.
	Санитарката спря през врата в края на коридора и я отключи с ключ от връзката си. Лампите светнаха автоматично. Тя задържа вратата, за да влезе Клеър.
	— Благодаря, Сю.
	— Ще ми се да имахте два, щеше да става по-бързо — каза Сю. — Лявата страна е женската, дясната — мъжката.
	Целите стени бяха в шкафчета, имаше и още два реда в средата на помещението, с наредени помежду им пейки. Стена разделяше двете половини.
	Клеър извади мобилния си, за да се опита отново да се обади на Пул.
	— Тук няма да проработи — обясни санитарката. — Целият етаж е „мъртво“ пространство заради радиологичното оборудване, разположено отсреща. Ще трябва или да се качите на горния етаж, или да слезете на първия. Долу има предаватели.
	Клеър се намръщи и пусна телефона в джоба си.
	Налагаше се Пул да почака.
	Тя се обърна към първата редица шкафчета отдясно и пъхна ключа в първото на горния ред, опита се да го завърти, извади го и пристъпи към следващото шкафче. Едно изпробвано, остават около три милиона още.


>	118.

#	Дневникът

C>
	Докторът ме зяпаше.
	Бях в кабинета му.
	Ножът ми — на ъгъла на бюрото му.
	Тежката ръка на рамото ми принадлежеше на някого, когото не виждах.
	Докторът се наведе към мен.
	Дъхът му миришеше на лук.
	— Ансън?
	Трябваше да си взема ножа.
	Трябваше да забравя плана си и да си взема ножа и…
	Изпищях.
	Толкова силно изпищях, че звукът остърга гърлото ми, хиляди бръсначи се втурнаха да излязат оттам.
	Потиснато време.
	Отново в стаята ми.
	На леглото.
	Втренчен в тавана.
	Исках да си тръгна, но момичето не плачеше вече.
	Планът ми нямаше да сработи, ако тя не плаче.
	Още подобни дни.
	Още подобни нощи.
	Защо не си бях взел ножа?
C$


>	119.
>	Пул

	_Ден четвърти, 18:38 ч._
	Франк Пул за пореден път излезе от залата за разпити и се облегна на стената в коридора. Ако не смяташе, че ще си счупи ръката, като нищо щеше да фрасне с юмрук бетонните блокчета.
	— Този тип няма да проговори — заяви Диренцо. — Бих предложил да се позабавлявам с него, ако смятах, че ще помогне, но съм виждал предостатъчно типове като него. Сблъскваш се с двойно препятствие — като надзирател познава рутината по-добре от другите ни клиенти и няма да се пречупи. Знае, че ти е позволено да го притискаш само до определена граница.
	— Хората ни намериха ли нещо в апартамента му?
	Капитанът поклати глава.
	— Той живее в кутия за обувки и използвам „живее“ в широкия смисъл на думата. Няма снимки на стената, няма телевизор, няма мебели, изключвам сгъваема маса и стол в кухнята и матрак на пода в спалнята. Моят човек каза, че го хванали да си събира багажа, но започвам да мисля, че вече го е бил опаковал. Не мисля, че изобщо го е разопаковал поначало. Това жилище е било за него временна спирка. След като е изкарал жената оттук тази сутрин, работата му при нас е била приключена. Продължил е нататък.
	— Ами Стейтсвил?
	— Директорът Вайна се опитва цял следобед да се свърже с директора на Стейтсвил. Няма късмет. Този тип или е много зает, или избягва обажданията му… — Диренцо цъкна с език. — На тази служба съм от двайсет и пет години. Подозрителен съм към всички, така че се чувствайте свободен да ме пренебрегнете напълно, но шестото чувство ми подсказва, че докато моят шеф му звъни и вашият също, и кой знае кой още, директорът на Стейтсвил се мъчи да излъска къщичката си отвътре. Ако някой не намине оттам, не мисля, че ще ни вдигне, преди да си спретне версията както си трябва, и да си има разумно обяснение за онова, което Уейднър е оплескал при него.
	_Либи Макинли._
	Диренцо се извърна към еднопосочния прозорец. След изминалите два часа Уейднър бе започнал да изглежда още по-костелив орех.
	— Ето и проблем номер две — той поиска адвокат преди повече от два часа. Дори по стандартите на Ню Орлиънс прекрачвате повече от една граница. Технически и двамата не би трябвало да говорим вече с него.
	— Казахте, че сте звънели на адвокатката, нали?
	— Аха, но нямаме отговор. Право на гласова поща по мобилния й и на служебния номер.
	— Ами Джейн Доу?
	— Оставихме я на мира, точно както поискахте. Не е напускала околностите на кабинета на Уернър. Тракерът на устройството на глезена й показва, че се намира от другата страна на улицата. Там има някакви изоставени къщи, нищо особено за гледане. Тя чака нещо или някого, поне това е ясно. Градското управление има коли под прикритие на всички ключови точки. Пазят дистанция, следят целия входящ и изходящ трафик. Смятаме, че затворничката ще отреже устройството, когато пристигне превозът й. Няма да стигне далеч.
	— Някакви следи от Портър?
	— Засега не. Изглежда, се е махнал оттук. Сигурно е отишъл с Уернър някъде и още не се е върнал. Или Уернър е вътре и взима пример от директора на Стейтсвил и не си вдига телефона. Няма как да установим. Тя живее в апартамента на горния етаж. Би могла да се укрива с дни, без да има причини да излезе оттам.
	Когато Пул се обади на агент Хърлес, началникът му смяташе, че Портър е измъкнал жената и Бишъп ще я прибере. По-вероятно беше да са уговорили среща зад къщата. Адвокатката не би рискувала размяната да стане в офиса й. Извън него можеше поне да твърди, че не е запозната със случилото се. Пул не разбираше защо изобщо се е забъркала. Защо си рискува лиценза? Доходите си? Вероятно дори и свободата?
	Разбира се, всички подозрения на Хърлес бяха основани на теорията му, че Сам Портър работи съвместно с Бишъп, но на Пул тя не му звучеше достоверно и досега. Опита се да повярва в нея, постара се да я превърне в свое кредо, но нещо не пасваше.
	Хърлес беше оставил изрични инструкции — отваряйте си очите за Портър, използвайте майката на Бишъп като примамка. Следете района, нападнете, когато забележите Бишъп. Дотогава не се пречкайте.
	Пул се въртеше на едно място. Не разполагаше с нищо друго.
	— Можете ли да ме закарате дотам?


>	120.
>	Клеър

	_Ден четвърти, 19:13 ч._
	Когато Клеър пъхна в шкафче 1812 сребърния ключ, гравиран с Дж. Х. С. С., и го завъртя, не очакваше да се случи нищо. Предполагаше, че ще усети съпротива като при всички други шкафчета, които опита през последните няколко часа. Не смяташе, че той ще се завърти и определено не и че вратичката ще се отключи.
	— Сю?
	Нейната санитарка и екскурзовод по шкафчетата вдигна поглед от най-новия роман на Нора Робъртс с меки корици и извади слушалките от ушите си.
	— Да, госпожо?
	— На кого принадлежи шкафче 1812?
	Санитарката бръсна кичур руса коса от очите си и започва да рови в папката до себе си. Спря на трета или четвърта страница.
	— То е… по дяволите.
	— Чие е?
	— На д-р Рандал Дейвис, онкология. Той… той умря онзиден. Цялата болница говори за това. Тежък инсулт, ама той беше здрав като кон. Дъщеря му…
	Клеър спря да слуша.
	Подръпна вратата на шкафчето и то се отвори полека.
	Вътре откри дебела папка, близо пет сантиметра.
	Върху нея беше поставена яркочервена ябълка. От нея стърчеше игла за спринцовка.
	Клеър извади от джоба си чифт латексови ръкавици и си ги сложи.
	— Сю? Може ли да ми донесеш чантата? Мисля, че още е в кабинета на администратора…
	Щяха да й трябват пликчета за улики.
	С два пръста внимателно извади ябълката от шкафчето и я завъртя в ръка. Кората около иглата беше леко обезцветена, но иначе не показваше признаци на състаряване. Внимателно я остави на пейката зад себе си и посегна към папката, този път с две ръце. Извади масивното нещо от шкафчето и го сложи на пейката до ябълката.
	На етикета пишеше: ПОЛ ЕДУАРД ЪПЧЪРЧ.
	Вътре откри поне двеста страници, някои прикрепени към кориците, други — свободни. Доклади, бележки, резултати от изследвания, снимки — всички датираха отпреди година. Най-отгоре, написано с познатите печатни букви, имаше бележка:
C>
	Здравей, детектив Нортън — или може би детектив Наш? Предполагам, че е един от двама ви.
	Надявам се, че сте добре. По-добре от някои други.
@	Б.
C$


>	121.

#	Дневникът

C>
	Не съм писал скоро.
	Изгубих сметка на дните.
	Татко би откачил.
	Много щеше да откачи.
	Беше 15:24 ч., това поне знаех благодарение на вътрешния си частник, но нямах представа кой ден сме или откога съм тук. Еднакво ежедневие и всяка еднаквост прелива в следващата.
	Когато вратата към стаята ми щракна при превъртането на ключалката, вдигнах поглед и видях д-р Огълсби да стои на прага.
	— Как си днес, Ансън?
	— Добре.
	Думата излезе мека и тиха и явно го изненада — първия път от дни насам, когато му заговорих или реагирах.
	Седях на ръба на леглото, после станах и изпънах крака.
	Обикновено докторът се усмихваше, когато идваше при мен за сеансите ни. Днес не беше така. Стрелна с поглед стаята ми — празния поднос от обяда на шкафчето, вчерашните дрехи, смачкани на купчина на стола — кламерчето беше натикано под ъгъла на матрака ми и ми се стори, че забелязах погледа му да се задържа там за момент, макар да бях сигурен, че съм внимавал, когато го слагах, и съм взел предвид камерата.
	— Да вървим, Ансън.
	Той отвори по широко вратата и ми даде знак да изляза първи.
	При преминаването ни покрай сестринския пост сестра Джилман не се усмихна — вместо това сведе поглед към някакви документи на бюрото си и ги размести.
	Вратата на момичето беше отворена.
	Надзърнах вътре с надежда да я видя, седнала на леглото. Не беше в стаята. На дюшека нямаше чаршафи, а стаята беше напълно празна — нещо повече, бездушна.
	— Къде е тя?
	Докторът сложи ръка на рамото ми и ме побутна напред.
	— Да вървим, Ансън.
	Пред лекарския кабинет седяха двама души и двамата в омачкани костюми. Погледнаха ни, когато приближихме.
	Единият се изправи.
	Това той ли е?
	Хватката на доктора на рамото ми се стегна и след това ме пусна.
	— Детектив, това с Ансън Бишъп. Ансън, това е полицаят, за когото ти споменах — детектив Уелдърман, а това е партньорът му, детектив… извинете, забавих ви името.
	Другият мъж се изправи и приглади панталоните си.
	— Стокс, Езра Стокс.
	— Ела насам и се обърни, Ансън. Сложи ръце зад гърба си — нареди детектив Уелдърман.
	Направих, както ми каза.
	Студена стомана се плъзна около китките ми и чух щракане.
	Белезници.
	Детективът провери и двете гривни още веднъж, затегна ги така, че да се впият в кожата ми.
	Стегнати са.
	— Аха.
	Помислих си за кламерчето под матрака си. С кламерче бих могъл да отворя тези белезници.
	— Да вървим — обади се Уелдърман и ме побутна напред.
	Детектив Стокс ни преведе покрай бюрото на пазача, през металната врата, която се отваряше с електронно бръмчене, и после надолу през редица коридори, асансьор и накрая — през входната врата. Чувах зад гърба си д-р Огълсби да си говори тихичко с детектив Уелдърман, но не различавах думите.
	Бяло шеви малибу чакаше до тротоара, боята му — покрита с пласт мръсотия и прахоляк. Стокс отвори задната врата.
	Здраво забих пети в тротоара. Уелдърман дръпна белезниците и болезнено изви ръцете ми в раменете.
	— Давай напред, хлапе.
	Той ме бутна към колата.
	— Може ли да говоря с момчето за момент? Насаме? — попита зад гърба ми д-р Огълсби.
	— Само бързичко! — хватката на белезниците ми изчезна и двамата детективи заобиколиха колата отпред. Стокс извади кутия цигари от джоба си. Уелдърман вдигна ръка. Чух го да казва:
	— Няма време!
	Докторът ме обърна към себе си и коленичи на тротоара.
	— Дадох ти много възможности да говориш с мен, Ансън, наистина много. Нищо друго не мога да направя за теб.
	— Къде е момичето? — попитах. — Къде отиде тя?
	— Трябва да съдействаш на тези хора. Ти си млад и ще можеш да оставиш изпитанията зад гърба си.
	— Искам си ножа.
	Докторът се наведе към мен. Помислих, че ще ме прегърне. След това прошепна в ухото ми:
	— Какъв нож? — после се изправи и отстъпи назад. — Късмет, Ансън. Желая ти всичко хубаво.
	Помаха на детективите и те се върнаха.
	Стокс ме натика на задната седалка и затвори с трясък вратата.
C$


>	122.
>	Портър

	_Ден четвърти, 20:01 ч._
	Постигнаха изненадващо добро време.
	Портър поглеждаше неведнъж и виждаше скоростомера, навлязъл дълбоко в червената зона, макар Сара да настояваше, че беемвето й било „защитено“ спрямо полицията.
	Когато светлините на Чикаго се появиха пред тях, тя най-сетне намали скоростта — не защото се притесняваше, а защото движението се увеличи.
	— Вземи изход 26А — каза Джейн. Не беше обелила нито дума през цялото пътуване.
	Портър с опита да я разговори в началото, като я подканваше с навеждащи въпроси от дневника на Бишъп — за семейство Картър, за Франклин Кърби и Ригс, съпруга й, дори за Бишъп — но тя не казваше нищо, само го стрелкаше със стоманените си очи и се обръщаше към прозореца, покрай който я подминаваше провинцията.
	— Бъбривката най-сетне се обади — Сара се отклони в дясната лента. — Къде точно отиваме?
	— Вземи изход 26А — повтори пътничката им.
	— 26А, разбрано. После какво?
	Не получи отговор.
	Адвокатката завъртя очи.
	— Добре, но ме предупреждавай достатъчно рано за дясна лента, така че да не заседнем сред колите!
	Градът се приближаваше и скоро се усука около тях, високите сгради надвиснаха от всички страни.
	Въздухът _изглеждаше_ студен.
	Имаше навалял пресен сняг, всичко беше покрито сякаш с яркобял лак. Портър знаеше, че до сутринта снегът по магистралата ще добие убитосив цвят, даже черен на места, но засега изглеждаше пухкав и бял. Якето му още беше в багажника — в Ню Орлиънс нямаше нужда от него. Сара дори стоеше по къс ръкав.
	Беемвето забави скорост и адвокатката зави по изходната рампа, която се отклоняваше надолу и под магистралата. Снегът беше изринат, но Паркър все пак я предупреди, понеже не знаеше какъв опит има тя за шофиране в тези условия.
	— На дъното на рампата хвани по Индипендънс и карай на юг към Хамилтън.
	Детективът познаваше района. Бяха тръгнали към Уест Гарфийлд и Кейтаун.
	— Кварталът не е от най-добрите.
	— Не сме дошли да се наслаждаваме на лукса. Плюс това закъсняваме.
	— Осем и две минути е — възрази Портър.
	— Ансън беше съвсем ясен.
	— Това не ми харесва — промърмори Сара, загледана в различните мъже, застанали по уличните ъгли и втренчени в преминаващата покрай тях кола.
	Булевард Саут Индипендънс направи лек зигзаг надясно и се превърна в Норт Хамилтън авеню.
	— Завий наляво на Уошингтън.
	Сара изпълни нареждането.
	— Ето. Спри там. Паркирай отзад.
	Портър притисна глава към прозореца и погледна нагоре.
	— Това е хотел „Гийон“, нали? Мислех, че са го сринали още преди години.
	Джейн се взираше през прозореца, все едно е видяла стар приятел.
	— Мнозина опитваха, но той е корав пич. Разплесква разрушителите като комари. Федералното правителство го обяви за историческа забележителност през 85-а. Така че няма да мръдне оттук.
	Сара спря на паркинга отзад и изключи колата от скорост.
	— Сега какво?
	— Сега влизаме вътре.
	— Как? Закован е отвсякъде.
	Портър оглеждаше сградата. Сара беше права. Шперплат прикриваше всички отвори от партера до петия етаж. Петият не беше достъпен, отдавна бяха махнали пожарните стълби. Постройката беше оградена и с телена мрежа. Места като това бяха рай за бандите и бездомниците.
	— Както вече посочих, закъсняваме. Пуснете ме да сляза от тази кола.


>	123.
>	Пул

	_Ден четвърти, 20:07 ч._
	— Сигурен ли си, че тя е там? — Пул беше натрупал опит в засади, повече, отколкото можеше да преброи към момента, но търпението му се беше изчерпало. Хвана се да трополи с пръсти по вратата откъм пътника, докато Диренцо прелистваше омачкана книга.
	— Мога да звънна пак — уточни капитанът, — но поне преди петнайсет минути е била в тази задна уличка. Няма друг изход. Имаме движение и жизнени показатели. Там е.
	Пул се беше обадил на агент Хърлес два пъти, откакто дойдоха, и той настояваше само да наблюдават, да чакат Бишъп. Портър нямаше да извади жената от затвора само за да я зареже в някакъв двор. Щяха да се върнат да я вземат.
	Пул не само смяташе, че колегата му греши, но и започваше да вярва, че Бишъп изобщо не се навърта наоколо. Надушваше нещо гнило в цялата ситуация.
	— Какво е нужно, за да се свали някое подобно устройство?
	— Нали го обсъдихме още в затвора — не може да стане.
	— Всичко може да стане. Хайде да го обсъдим пак.
	— Всяко устройство има уникален ключ, който не може да бъде копиран. Ако някой го отреже, виждаме продължително спадане на показателите. Включва се аларма. Ключът за Джейн Доу 2138 е точно където трябва да бъде. И това проверихме.
	— Уейднър има ли достъп до ключовете?
	— Ключът й е в нас — повтори Диренцо. — Единственият.
	Пул се наруга, че не се е сетил по-рано.
	— Уейднър знае, че ще проверите ключа — сменил ги е. Разменил го е с някой, който няма да потърсите, така че всичко да си е на мястото. Така бих направил аз.
	— Отидеш ли в онази уличка, разкрити сме. Няма връщане назад.
	Но Пул вече беше излязъл от колата.


>	124.
>	Клеър

	_Ден четвърти, 20:08 ч._
	Клеър затвори на Наш.
	Той още беше в къщата.
	Те с Клоз бяха разгърнали медицинския картон на Ъпчърч на една маса и преглеждаха текста. Откриха препратки към всички, които се намираха в момента в столовата, но не се свърши дотам. Натъкнаха се и на дузина други имена, разпръснати из различни документи. Детектив Нортън накара патрулни коли да обикалят из целия град, да събират упоменатите и да ги връщат в болницата.
	— Ето още един — каза Клоз. — Анджелик Уолтимър. Тя е сестра в Спешното долу. Изглежда, Ъпчърч е постъпил преди месец и е бил задържан една нощ.
	Клеър кимна на Сю зад гърба си. Бяха привлекли санитарката към общото си начинание. Сю вече беше на телефона и се обади на долния етаж.
	— Не ми пука дали е затъкнала огнестрелна рана с показалец, искам я тук горе — изсумтя Клеър и се върна към картона.
	— Този тип е имал досега три операции и трите направени тук — заключи Клоз. — Спокойно са могли да му сложат цип на главата. Изрязват тумора, но той пак се появява. Първият е бил с размер на топка за голф… и забележи — пораснал е толкова голям само за няколко седмици.
	— Подготвят го за нова операция в момента — промърмори Клеър. — Надявам се негодникът да умре на операционната маса.
	— Не съм сигурен как още е жив. Толкова мозък са му изрязали, че може да стане политик.
	— Детектив?
	Клеър вдигна глава. Д-р Хирш стоеше на прага на отворената врата. Оплешивяващ тип около петдесетте, с малки кръгли очилца и ярколилава вратовръзка.
	— Да?
	— Кейти Куигли току-що се събуди. Родителите й са при нея.
	Клеър погледна Клозовски.
	— Върви, аз ще се оправя — каза й той.
	Тя се втурна през вратата, с доктора по петите. В асансьора тя попита:
	— А новини за Лариса Бийл?
	Д-р Хирш почеса брадичката си.
	— Още е в операционната. Според мен ще се оправи, но кърпенето на такъв тип наранявания отнема време. Тя е при доктор Крендъл. Феноменален хирург. Знам, че повика специалист да следи гърлото й, конкретно гласните струни. Ако ще има някакви постоянни увреждания, ще са свързани с речевите способности. Твърде рано е да се каже, но скоро ще знаем. Очаквам да останат в операционната поне час.
	Вратите на асансьора се отвориха. Те двамата завиха наляво и тръгнаха по коридора.
	Кейти Куигли се намираше в самостоятелна стая на втория етаж, с униформен полицай на пост пред вратата. Клеър видя момичето през тясното наблюдателно прозорче на вратата. Седеше и дори ръкомахаше. Майка й и баща й стояха от лявата страна на леглото й. Докторът отвори вратата и пусна детектива в стаята. Кейти и родителите й се обърнаха към нея.
	Бащата на момичето пристъпи между Клеър и леглото.
	— О, не, тя трябва да почива. Ще даде показания веднага щом си възстанови силите.
	Той носеше костюм, но сакото и вратовръзката си беше оставил на един от столовете в ъгъла. Клоз каза, че бил адвокат.
	— Всичко е наред, татко. Наред е. Искам да помогна.
	Майката на Кейти се пресегна и стисна дъщеря си за ръката.
	— Разбира се, миличка, но баща ти е прав.
	Клеър усети издигането на барикадата и й се прииска да разбута тези двамата и да премине нататък, но вместо това преброи до пет наум, пое си дъх и се застави да се усмихне.
	— Напълно ви разбирам, господин и госпожа Куигли, така е. Обещавам, че няма да й отнема много време. Винаги е най-добре да действаме, докато спомените са пресни. Д-р Хирш ще наблюдава дъщеря ви. Ако нещо я стресира, ще спрем.
	— Дявол да го вземе, татко! Това е важно!
	— Кейти! — възмути се майката на момичето.
	— Извинявай, мамо — каза то. — Моля те, остави ме да говоря.
	Баща й не трепна.
	— Държите в ареста чудовището, което е сторило всичко това, нали?
	— Смятаме, че са били двама.
	— Моля те, татко?
	Той затвори очи и поклати глава.
	— Добре, но само за минутка.
	— Благодаря ви — Клеър пристъпи покрай него и седна отдясно на леглото, срещу майката на Кейти. Извади си мобилния телефон и го сложи върху завивката. Посегна и хвана свободната ръка на Кейти, онази с венозната система в нея.
	— Много се радвам, че си в безопасност. Нещо против да запиша разговора ни?
	— Не, няма проблем.
	— Моля те, разкажи ми всичко, което си спомняш. Започни от началото и карай спокойно. Понякога и най-дребните подробности могат да са особено важни.
	Кейти кимна. Сбръчка нос и кихна.
	— Бог да те благослови — каза госпожа Куигли.
	Клеър подаде на Кейти кърпичка от масичката до леглото.
	Момичето попи сълзите в очите си.


>	125.
>	Пул

	_Ден четвърти, 20:08 ч._
	Пул зави зад ъгъла и от дъното на уличката в него се втренчиха десетина чифта очи с враждебни погледи. Жена на около петдесет с цветни мъниста в сплъстената си посивяла коса отстъпи встрани и притисна гръб към стената на къщата зад себе си. С крак избута картонен кашон към себе си.
	Пул вдигна значката си. Тя се обърна и кимна към дъното на уличката.
	Беше около два метра широка и към десетина дълга, с големи кашони от двете страни, редуващи се със самодейни палатки, сътворени от всевъзможни материали — от чаршафи до чували за боклук, скрепени с тиксо. Навсякъде смърдеше на урина и развалена храна.
	Жената кимна отново.
	Пул проследи погледа й.
	На около седем метра навътре, до едната стена, имаше стар хладилник.
	Хората в уличката взеха да се отдръпват от него, разотиваха се във всевъзможни посоки. Трима претичаха покрай него и излязоха навън. Пул чу полицаите да ги сграбчват на тротоара.
	Той тръгна към хладилника с ръка на дръжката на пистолета си. Когато се озова непосредствено до него, го ритна.
	— Аз съм специален агент Франк Пул, работя за ФБР. Налага се да излезеш оттам!
	От отвора в отсрещната страна на уреда се подаде ръка, после и втора.
	Пул проследи измъкването на мъж около петдесетте, с мръсна синя риза и джинси.
	— Не стреляйте!
	Диренцо застана зад агента с извадено оръжие.
	— Проклятие.
	Бездомникът имаше наблюдателно устройство на глезена.
	Пул изтича покрай Диренцо.
	— Офисът на Уернър! Бързо!


>	126.
>	Портър

	_Ден четвърти, 20:09 ч._
	— Отвори багажника! — помоли Портър.
	Бяха паркирали досам оградата при задния ъгъл на хотела.
	Детективът първи слезе от колата. Заобиколи отзад и си взе якето, както и това на Сара. След топлината на Ню Орлиънс имаше чувството, че се е потопил в кофа с лед. Подаде на адвокатката връхната дреха, след това отвори задната врата и помогна и на пътничката им да се изправи. Наметна своето яке на раменете й.
	— Брех какъв кавалер! — възхити се тя.
	На Портър не му пукаше дали й е студено или не. Искаше да ограничи допълнително употребата на ръцете й. Макар и с белезници, той не й се доверяваше ни най-малко.
	— Как ще влезем вътре?
	— О, не се съмнявам, че знаеш как — тя се пъхна през отвор в телената ограда и тръгна през паркинга към задната част на сградата, а Сара хукна след нея.
	Едва тогава Портър разбра. Изтича обратно до предната врата на колата и отвори жабката. Грабна найлоновото пликче с верижката, в което се намираха медальонът и ключът.
	Спря погледна второто пликче, онова с ножа.
	Скъса и него, и пусна и двете в джоба си, преди да затвори вратата и да хукне след двете жени.

	* * *

	Без снегорини да се грижат за територията, снегът около хотел „Гийон“ беше достигнал потресаващи размери. Вятърът го блъскаше в сградата и бе навял преспи кажи-речи до прозорците на втория етаж отстрани и отзад. Белият прашец се вихреше свободно на повърхността, фина мъгла над езеро от белота.
	Портър бързо осъзна, че в снега пред него има три чифта следи. На Сара, на майката на Бишъп и нечии други. Бишъп вече беше дошъл, най-вероятно сам. Следите му започваха да се запълват. След няколко часа щяха да са напълно изчезнали.
	Детективът забеляза жените при масивна метална врата в малка тухлена ниша до товарна рампа.
	Сара стоеше настрана, загледана сърдито в спътничката си.
	Майката на Бишъп си тананикаше „Бейби, навън е студено“*, скрита зад усмивката си на Чеширския котарак.
	[* Baby It’s Cold Outside (Бейби, навън е студено) — известна песен на Дийн Мартин, 1953 г. — Бел.ред.]
	Кимна към бравата.
	— Хайде по-пъргавко, детективе!
	Портър се намръщи, но бръкна в джоба си и извади верижката с медальона на Либи и ключа.
	Ръката му трепереше, когато го пъхна на мястото му. Искаше му се да обвини студа за това.
	Ключът се превъртя плавно. Някой наскоро беше смазал ключалката. Резето се измъкна с издрънчаване. Портър отвори вратата и подкани жените да влязат, а после затвори, докато леденият вятър го следваше с вой.
	Сара си извади мобилния телефон и включи фенерчето му.
	Намираха се в кухня. Или, по-точно казано, в някогашната кухня.
	Повечето уреди бяха изтръгнати отдавна, заедно с много от индустриалните маси от неръждаема стомана. В помещението бяха останали само боклуци. На няколко места таванът беше поддал е бе добавил в хаоса парчета мазилка и изгнили дъски.
	— Ама че дупка — възкликна Сара и плъзна лъча на фенерчето из кухнята.
	Портър влезе по-навътре, като заобикаляше боклуците по пода.
	— Къде е Бишъп?
	— Насам — затътри се напред Джейн Доу с все тъй оковани глезени.
	Портър и Сара я последваха покрай поредица ръждиви печки и няколко стари дървени сандъка, струпани от пода до тавана отляво.
	Двете крила на въртяща се врата с кръгли прозорци на нивото на очите навремето бяха разделяли кухнята от лобито, но сега едното лежеше проснато на пода, а другото се притискаше към стената под немислим ъгъл, провиснало на единствената си оцеляла панта. От другата страна на отвора примигваха свещи.
	Тримата минаха през лобито и излязоха зад голям плот с изглед към някога величествено пространство. В отсрещния ъгъл стърчеше машина за пуканки, вече стара и пълна с паяжини.
	— Средни пуканки с масло съдържат повече мазнина от закуска с бекон и яйца, от Биг Мак и картофки и порция пържола, взети заедно — заяви от вътрешността на помещението Бишъп. — Може би затова никога не сме яли пуканки в къщата на Бишъп, нали, майко?
	Портър се взря в тъмното, в сенките, танцуващи по стените и тавана в ритъма на нечута песен.
	— Насам, Сам. Ще трябва да дадеш на очите си малко време да се приспособят.
	Звънна звънче и Портър се завъртя към входната врата, която беше изцяло закована. Бишъп стоеше до нея, редом със стойката за пиколото. В ръка държеше пистолет, но дулото сочеше към пода. Приличаше на 38 калибър. Косата му беше по-дълга от последната им среща с Портър, по лицето му беше набола четина. Детективът очакваше някаква маскировка, може би боядисана коса, но не — това беше добре познатият му Бишъп, човекът, обсебил мислите му.
	Портър пристъпи няколко крачки напред, за да застане между него и Сара.
	— Досега не си ми правил впечатление на любител на оръжията.
	— Това ли? — Бишъп вдигна ръка и се усмихна, като размаха пистолета. — Отчаяни мерки… — той надзърна покрай Портър. — Здравей, майко. Как я караш?
	Преди тя да успее да отговори, Портър пристъпи още една крачка напред.
	— Къде е бомбата, Бишъп? Нали каза, че ако я доведа тук, ако ти я доведа, ще ми кажеш къде си я сложил. Каза, че ще освободиш и момичетата.
	— Така казах, нали? — Бишъп почеса слепоочието си с масивното дуло на пистолета. — Струва ми се, че ти поставих и срок, нали? Закъсня, Сам, ужасно закъсня. Не е любезно да караш другия да чака, но при настоящите обстоятелства замотаването може да се окаже направо смъртоносно. А винаги съм те смятал за господин Точност.
	Портър усети тежестта на ножа в джоба си, опираше в крака му.
	— Стигнахме тук колкото се може по-бързо — обади се Сара иззад него.
	Бишъп свали пистолета и закрачи в кръг около поста на пиколото.
	— Предполагам, че е така. _Сериозно_ шофиране си беше, нали? Малко нагло от моя страна е да ви затруднявам чак толкова, всички вас… — той се облегна назад и старото дърво изпъшка под тежестта му. — Спокойно, дишайте, никой не е умрял… засега. Винаги има време за това. За нещастие, закъснението намалява времето, което ще прекараме заедно. Надявах се да имаме възможност да поговорим, да обсъдим всичко, видяно през последните няколко дни, но сега се боя, че просто няма как. Не и в степен, която разговорът заслужава. Тази бомба продължава да цък-цък-цъка. Нашият бойскаут тук би искал да се погрижи за нея. А и всички си имаме важни проблеми, с които да се занимаем… — Бишъп пристъпи няколко крачки напред, отпуснал пистолета покрай хълбока си. — Можеше да й свалиш оковите, Сам. Малко са варварски, не мислиш ли?
	Майка му се потътри напред, по-близо до него.
	— Радвам се да те видя, Ансън. Много се радвам.
	Бишъп се усмихна.
	— Помниш това място, нали? Толкова мили спомени ти носи, сигурен съм… — той вирна глава към орнаментирания таван и плъзна поглед по ронещата се украса и сложните шарки горе. — В тези стени има призраци, Сам. Чуваш ли ги да пищят? Аз ги чувам все едно беше вчера — Либи крещеше най-силно от всички.
	Портър се пресегна и сграбчи жената до себе си за косата. Придърпа я плътно, чу дрънченето на веригите й под якето си. Със свободната си ръка извади ножа от джоба си, отвори острието и притисна острата стомана към бледото й, оголено гърло.
	— За последен път ще питам, откаченяк такъв. Къде е бомбата? Къде са момичетата?
	Бишъп се усмихна и вдигна пистолета.
	— Благодаря, че донесе ножа ми, Сам. Може би ще го разменим за пистолета, когато приключим тук? Харесвам този нож.
	Той тръгна през стаята, а дулото ставаше все по-голямо с всяка стъпка.
	Жената отстъпи назад към Сам.
	— Вече сме квит, Ансън. Не мога да бягам повече. Направих всичко, което поиска от мен. Всичко.
	— Аха. Почти — отвърна Бишъп.
	Пистолетът стреля с тътен, достатъчно силен да разтресе оцелелите прозорци.
	Сара изпищя.
	Главата на Джейн Доу се удари в гърдите на Сам.
	— Сега може би… — призна Бишъп, — да, според мен сега сме квит.


>	127.
>	Пул

	_Ден четвърти, 20:09 ч._
	— Онази там е — посочи Диренцо. — Дългата, със зелена и бяла мазилка.
	Пул хукна през улицата, загърбил скитниците. Едно такси наби спирачките и поднесе. Шофьорът изкрещя нещо, но агентът не можа да го чуе, а и не беше сигурен дали иска.
	Офисът на Уернър беше тъмен.
	Той надзърна през един от прозорците и видя смътните очертания на изоставено бюро и няколко стола в стаята.
	Нямаше движение.
	Заблъска по вратата с юмрук.
	— Сара Уернър! Специален агент Франк Пул от ФБР! Незабавно отворете тази врата!
	Никакъв отговор отвътре.
	Той се отдръпна назад по малката веранда и се постара да погледне към прозорците на втория етаж. Също не светеха.
	Пул се върна при вратата и изпробва бравата.
	Заключено.
	— Сара Уернър!
	Нищо.
	Той извади пистолета от презраменния си кобур и с дръжката му строши стъклото на входната врата. Бръкна отвътре, като се пазеше от острите ръбове, и завъртя бравата.
	Отвори вратата и влезе, а със свободната си ръка заопипва стената, докато не намери ключа за лампите и ги светна.
	— Сара? Сам? Влизам. Ако сте вътре, незабавно слезте долу с вдигнати над главата ръце!
	Отгоре се чу скърцане на дъски. Дулото на пистолета инстинктивно отскочи по посока на звука. Пул не беше сигурен дали чутото е резултат от движение на някого на горния стаж, или е от звуците, които издават старите сгради при улягането и наместването си в земята.
	Той пресече стаята, стрелкаше с поглед всички сенки, всяка ниша. Въпреки накамарените боклуци офисът не предлагаше особено много скривалища.
	В дъното коридор водеше навътре в тъмното, светлината на лампите едва се процеждаше през вратата и орнаментираната ламперия. Пул си пое дъх и тръгна към него. Първо показа зад ъгъла пистолета си, след това мина напред, готов да дръпне спусъка срещу онова, което го очакваше отвъд. Откри само стълбище, водещо към втория етаж. Премисли дали да не включи лампите и тук, но се отказа. Ако горе го чакаше някой, не беше необходимо веднага да разбира, че е тръгнал натам. Нека си мисли, че е още долу.
	Колебливо стъпи на първото стъпало и прехвърли тежестта си на него, несигурен дали няма да го издаде с някакъв звук. Нищо, освен тишина.
	Пул се изкачи по стълбите, очите му се приспособяваха към тъмнината горе и забеляза отвор, който се очерта при приближаването му — нещо като ниша, със затворена врата.
	Той стисна студения метал на бравата. Завъртя я бавно, като внимаваше да не издаде нито звук. Не беше заключено. Чу се леко изпукване, когато езичето излезе от рамката.
	Вратата се отвори навътре.
	Смрадта го блъсна в носа.
	Разложение и гниещо месо.
	Лампите бяха угасени и стаята тънеше в мрак. Пул влезе вътре и светна, но му се прииска да не го беше правил.
	От дивана го зяпаше някаква жена, празните й очи бяха млечнобели. Беше се превила, наклонена нелепо на една страна. Лицето й беше бледо, кръвта — оттекла се на по-ниско ниво още преди време. Това подчертаваше тъмната, черна дупка в челото й, входна рана от изстрел. Беше се хранила по време на случката, чиния с неразпознаваемо съдържание се беше разсипала в скута й и по празната възглавница до нея.
	Убиецът й вероятно бе стоял на същото място като Пул в момента и я беше изненадал от същия този праг.
	Той се приближи до трупа и коленичи до нея.
	Това не беше жената от затвора, не би могло да е. Трупът беше стоял тук поне няколко дни, може би дори седмица, разложението алчно бе поглъщало живото й доскоро тяло. Жертвата носеше сребърен пръстен на дясната си ръка, пръстът й беше подут и подпухнал около метала.
	— По дяволите — обади се капитан Диренцо зад гърба на агента. — Това е Сара Уернър.
	Пул не го беше чул да влиза.


>	128.
>	Портър

	_Ден четвърти, 20:14 ч._
	— Майко, дай на Сам телефона си, моля — каза Бишъп, а димът от изстрела замъгляваше лицето му.
	Сара протегна ръка и му подаде телефона.
	— Ансън, бебчо, защо си казал на този мил човек, че баща ти е мъртъв? Не сме те възпитали така! Целият този твой дневник е една голяма ужасна лъжа!
	Трупът се изплъзна от ръцете на Портър и рухна в краката му.
	Той изпусна ножа.
	Сърцето му препускаше.
	Бишъп коленичи, взе си ножа и остави пистолета на плота до машината за пуканки.
	— Не целият дневник, майко. Само част от него. Малки бели лъжи тук и там. Винаги те е бивало в тях.
	Портър стрелна с поглед протегнатата ръка на Сара, телефона и трупа на земята.
	— Пребледнял си, Сам. Трябва да седнеш. Притесняваш ме понякога… — Бишъп посегна настрани, издърпа стар дървен стол от купчина съсипани мебели и отърси праха от него. Цветните шарки на гърба и седалката бяха целите в дупки, износени до пълнежа. Нещо бе гризало единия крак. Бишъп намести стола зад него и Портър рухна с крака, омекнали като желе.
	— Какво, по дяволите, беше това? — изпъшка той. — Аз не…
	— Дръж си езика, Сам!
	Сара подбел и очи.
	— За бога, Ансън! Същият си като баща си!
	Портър сведе поглед към трупа в краката си. Куршумът не беше оставил изходна рана, вероятно беше с кух връх, заседнал вътре. Жената се взираше право напред, последните й думи завинаги заседнали на устните й.
	_Вече сме квит, Ансън. Не мога да бягам повече. Сторих всичко, което поиска от мен._
	_Всичко._
	— Коя… — думата затихна, заседнала на върха на езика му.
	Бишъп коленичи до трупа на пода и погледна в празните й очи.
	— Казваше се Роуз Финики и заслужаваше да умре, заслужаваше да умре сто пъти — изобщо не беше чиста.
	— Финики ли?
	— Да.
	— Кой… тя ли е убила Либи? Затова ли…?
	— Ще ми се да имахме време да се задълбочим в приказки, но, както казах и преди, закъсня. Светът не чака никога и днес държим много топки във въздуха.
	Портър усети, че Сара го гледа. Майката на Бишъп. Не можеше да се застави да отвърне на погледа й. Не можеше да я погледне в лицето. Сигурно никога повече нямаше да успее. Сигурен беше обаче, че тя се усмихва, и това още повече влошаваше положението.
	— И нея ли ще убиеш?
	Сара се размърда.
	— Той няма да ме нарани. Нали, Ансън?
	— Няма ли? Ще видим. Ще видим тази работа.
	— Докарах Финики тук, точно както поиска — отвърна Сара.
	Бишъп наклони глава и се усмихна.
	— А тя доведе теб… точно както аз поисках. Забавно е как се уреждат понякога нещата, нали?
	Той изтри острието на ножа в панталоните си, затвори го и го пусна в джоба си.
	— Финики извърши ужасни неща. Много от тях — тук, точно в тази сграда — уточни Бишъп. — И я търсех от много дълго време, почти толкова, колкото и майка. И двете имаха причини да се крият, разбира се, едната — повече от другата, но никой не може да се скрие завинаги.
	Портър отново спря поглед на пистолета. Беше само на метър и нещо. Би могъл да го докопа.
	— Ако баща ти е още жив, къде е той? Защо си измислил тази история със смъртта му?
	Бишъп се засмя тихо.
	— Той още не се е досетил, майко.
	— Не, но ще се сети. Вярвам в това — каза Сара. Застана зад него и прокара пръсти през косата на детектива.
	Той се хвърли към пистолета.
	Скочи от стола и я избута, преди майката на Бишъп дори да реагира. Докопа пистолета, забърса го от плота, метна се встрани и го насочи към двама им.
	— И двамата не мърдайте!
	Бишъп се усмихна.
	— Сам, това няма да…
	Сам стреля покрай главата му. Тътенът отекна в помещението, а куршумът се заби в отсрещната стена.
	Майката на Бишъп изпъшка.
	— Казах ти, че ще те застреля, Ансън.
	— Не ме е застрелял, майко.
	— Дай ми телефона си.
	— Дай на детектив Портър телефона си, майко.
	— Опитах се да му го дам преди това, а той направо се побърка… — тя пристъпи напред и му подаде апарата.
	Портър го грабна от ръката й и бръсна екрана с пръст.
	— Върви при него!
	_Няма сигнал._
	— За да се обадиш, трябва да се качиш горе. Тези стари сгради изобщо не са пригодени за мобилни технологии. Оставих нещо за теб в стая 405. Ще работи идеално оттам. Можеш да се обадиш, когато се качиш.
	Портър огледа помещението и откри стълбите, криволичещи в отсрещния ъгъл.
	— Всички се качваме. Ще ми кажеш къде е бомбата и къде са онези момичета, и после и двамата отивате в затвора. Ако не го направиш, пак ще стрелям, може би по нея този път… И може да не пропусна нарочно.
	Бишъп пъхна ръце в джобовете си.
	— Искам да ти благодаря, че доведе майка ми при мен, Сам. Също и Финики. Два заека. Способността ми да пътувам в последно време беше… ограничена. Много ми помогна. Последните няколко месеца бяха предизвикателство, но вече всичко върви към завършека си. Имам добро предчувствие за бъдещето, така си е.
	— Към стълбите, тръгвай!
	Бишъп се усмихна:
	— Ще ни пуснеш да си отидем, Сам. След това ще се качиш по стълбите до стая 405 и ще се обадиш по телефона. Не обаждането, което в момента се върти в мислите ти, а нещо съвсем различно.
	— Последно предупреждение — към стълбите!
	Бишъп се пресегна, хвана майка си за ръката и се усмихна.
	— Ще направиш точно каквото ти казвам, Сам. Ето защо…


>	129.
>	Клоз

	_Ден четвърти, 21:11 ч._
	Клозовски се върна в самоделния си офис в болница „Джон Х. Строджър Джуниър“ и внимателно се добра до компютъра си с две чаши кафе, по една във всяка ръка, а съдържанието на медицинския картон на Пол Ъпчърч беше разпръснат по всички повърхност в стаята.
	Беше прекарал последните два часа в претърсване на всички страници, идентифициране на всички имена и след това работа с екипа, който бяха събрали, за откриването на всички и довеждането им тук. Трийсет и двама души общо, без да броим половинките и децата. Доведоха толкова много хора, че Клеър се принуди да излезе от столовата и да превземе двете съседни зали за почивка на персонала. И в момента беше там, опитваше се да държи тази голяма група спокойна, да организира униформените полицаи и да снеме показания.
	Повечето хора нямаха представа защо са доведени от полицията. По думите й само неколцина разпознаваха името на Ъпчърч. Състоянието му, колкото и да беше ужасно, не беше необичайно. Всеки, който си има работа със смъртта ежедневно, се научава да изключва подробностите, да ги оставя в болничното си шкафче.
	Кейти Куигли беше будна и говореше като кречетало. Клеър му каза какво са преживели момичетата, и двете. Клоз умело блокира информацията. Беше страшно добър в тази област.
	Лариса Бийл беше излязла от операционната преди двайсет минути. Намираше се в интензивното с баща си. Щом се събудеше, щяха да я преместят в двойна стая с майка й, която също се беше върнала в съзнание — очакваше се и двете да се възстановят напълно.
	Клоз остави двете чаши кафе и изпука с кокалчета.
	Сега щеше да претърси некролозите и да върже панделката на проекта.
	Леглото го зовеше и съвсем скоро щеше да се пъхне в чудесните си чаршафи.
	В ъгълчето на екрана на лаптопа му примигваше малко червено квадратче.
	Той го цъкна и отвори съобщението за тревога.
	— По дяволите!
	Порови из документите около компютъра, за малко да събори кафетата, намери телефона си, натисна бързото набиране на Клеър. Обаждането мина право на гласова поща.
	— Мамка му, мамка му, мамка му…
	Обади се на Наш.
	Едно позвъняване.
	Две.
	Три.
	— Аха?
	— Ехо, къде си?
	— Още в къщата на Ъпчърч. Сигурно ще изкарам тук поне още час. Защо?
	— Помниш ли проследяването, което сложих на лаптопа на Бишъп?
	— Аха.
	— Имаме попадение и е близо.
	— Прати ми адреса. Също и на Еспиноза — отрядът на спецчастите току-що тръгна.


>	130.
>	Клеър

	_Ден четвърти, 21:15 ч._
	Клеър беше готова да се разкрещи.
	Имаше ужасно главоболие и трите адвила, които изпи, не помагаха с нищо.
	Стоеше насред столовата, обкръжена от поне четирийсетина човека — възрастни, деца, медицински персонал — всички, които Клоз беше идентифицирал от събраните документи, всички — свързани с дузините некролози, пуснати от Бишъп, и те й крещяха или си викаха помежду си.
	Никой не искаше да стои тук.
	Колкото по-бързо успееше да ги разкара, толкова по-добре.
	Беше прекарала цял час с Кейти Куигли и не можеше да се отърси в представите си за това, което й разказа момичето. Току-що й бяха споделили, че и Лариса Бийл е будна. Бащата на Лариса я откри, каза, че е претърсил цялата болница. Лариса не можела да говори. Докторите искали да даде почивка на гърлото си — но можела да пише. Започнала веднага след събуждането си и ако се съди по истеричното състояние на баща й, историята й беше дори по-ужасна, отколкото тази на Кейти.
	— Всички трябва да млъкнете!
	Това привлече вниманието на няколко души. Глъчката затихна за кратко, след това пак избухна.
	Клеър се качи на един стол и оттам — на масата.
	— Колкото по-бързо ме изслушате, толкова по-бързо ще мога да ви изведа оттук! — тя размаха наръч въпросници над главата си. — Ако не сте предали бланките, които раздадох преди, искам да ги довършите и да ги дадете на някой от полицаите!
	Малко момиченце изпищя на около метър от нея, без друга причина, освен да участва в хаоса. Майката на детето го взе и го залюля, но това не помогна с нищо.
	С ъгълчето на окото си Клеър забеляза д-р Мортън да нахълтва в столовата. Той също я видя и бързо се извърна.
	Тя беше дала стриктни нареждания никой да не напуска тази стая, но различните медицински работници се бяха събрали в нещо като опълчение, което май се отнасяше към заповедите й по-скоро като към предложения. Почти всички бяха влизали и излизали поне по веднъж. Повечето го бяха правили многократно, щом пейджърите и телефоните им ги призоваваха в различни части на болницата. В действителност Клеър нямаше възможност да ги ограничи и го знаеше.
	_Сара Уернър._
	Тя не познаваше никаква Сара Уернър. Налагаше се да почака.
	Клеър натисна отказ. Забеляза, че е пропуснала две обаждания от Клоз.
	Щеше да отиде при него веднага след като приключи. Той анализираше картона на Ъпчърч и може би беше намерил нещо. Плюс това лабораторията работеше върху веществото, открито по иглата, забита в онази ябълка. Ако не успееха да се свържат с нея, щяха да предадат резултатите на Клоз.
	Телефонът й звънна отново.
	_Сара Уернър._
	Клеър натисна зелената слушалка и долепи телефона до ухото си, като прикри другото с длан.
	— Детектив Нортън на телефона.
	Гласът от другата страна беше мъжки, но тя не разбра нищо от казаното от него. В столовата беше твърде шумно.
	— Задръжте така — само секунда!
	Клеър слезе от масата, проправи си път през тълпата и излезе в коридора. Когато стигна асансьорите, опита пак.
	— Извинете, детектив Нортън е на телефона. С какво да съм ви полезна?
	— Пол Ъпчърч при вас ли е?
	— Кой се обажда?
	— Аз съм, Клеър.
	— Сам?
	— Аха.
	Детектив Нортън се обърна. Един от полицаите, които пазеха столовата, я гледаше. Тя пристъпи малко по-нататък по коридора и му обърна гръб.
	— Къде си?
	— Аз… мислех, че той има бомба. Накара ме да си го мисля, но не е бомба. Въобще не е…
	— Сам, говориш безсмислици. За кого става дума? За Ъпчърч? Спипахме го. Няма бомба.
	— А момичетата… при вас ли са? Двете момичета? Лариса Бийл и другата?
	— Да, Сам. В безопасност са. И двете. Ще се оправят.
	Чакай. Нещо не беше наред.
	Подробностите не си съответстваха.
	— Сам, откъде знаеш за Лариса Бийл? Тя изчезна след заминаването ти. Не сме казвали на никого за Куигли. Да си говорил с Наш или с онзи агент от ФБР, Франк Пул?
	— Ох, Клеър. Издъних се. Ама много.
	— Какво става, Сам? Говори ми!
	Портър си пое дълбоко дъх.
	— Пол Ъпчърч жив ли е?
	— Да. Хората на Еспиноза го арестуваха без проблеми. Наш каза, че все едно ги чакал. Тръгна доброволно. По пътя към управлението получи гърч и припадна. Доведоха го тук, в „Строджър“, и го оперират. Четвърта степен мозъчен тумор. Перспективата не е добра.
	— Глиобластом. Той има глиобластом — уточни Сам тихо.
	— Откъде знаеш? Откъде изобщо знаеш името му? С кого си говорил?
	Мълчание.
	— Сам?
	— Къде са момичетата?
	— И те са тук.
	— Божичко.
	— Сам? Какво има?
	Портър си пое отново дъх.
	— Трябва да ги изолирате. Изолирайте ги, както и всички, които са били в контакт с тях. Не позволявайте на никого да излиза.
	— Защо?
	Пак мълчание.
	— Сам, плашиш ме.
	— Бишъп е инжектирал и двете момичета с модифициран щам на вируса ТОРС*. Описа ми откъде го е взел, и му вярвам. Спомена, че е оставил мостра за теб в болницата, за да го потвърдиш. Каза ми да ти предам „И Снежанка се е подвела по ябълката“. Това значи ли нещо за теб?
	[* Тежък остър респираторен синдром — остро вирусно заболяване, което протича с тежки респираторни симптоми, които бързо водят до пневмония и натрупване на течности в дробовете, както и до други усложнения. — Бел.прев.]
	— Намерихме ябълка със забодена в нея спринцовка — каза му Клеър, думите й засядаха в гърлото. — Ябълката беше върху картона на Пол Ъпчърч.
	— Клеър, слушай ме внимателно. Ще ти кажа едно име. Готова ли си?
	_Не._
	— Давай.
	— Д-р Райън Бейър. Той е неврохирург в „Джон Хопкинс“. Специализира нещо, наречено „фокусирана ултразвукова терапия“. Очевидно това е някакво ново лечение, което може да помогне на Ъпчърч, но застрахователите му не го покриват. Въпреки че е извънредно ефективно, още се смята за експериментално. Бишъп вярва, че всичко, направено дотук, е само загуба на време. Смята, че всички, замесени в лечението на Ъпчърч, са се провалили — докторите, сестрите, застрахователите, медицинските работници. Взел е на прицел всички замесени, понеже е на мнение, че системата убива Ъпчърч. Застрахователите избират евтиния изход и затова вярва, че всички просто са тръгнали след парите, а той не иска да остави този тип да умре.
	— Откъде знаеш всичко това?
	— Веднага щом затворим, трябва да намериш този доктор Бейър и да го докараш при вас. Бишъп каза… — Портър замлъкна за момент, после продължи: — Каза, че има още от вируса и ако Ъпчърч умре, ще го инжектира на случайни хора из целия град. Намерете този тип. Изолирайте всички, влезли в контакт с момичетата. Трябва да спрете заразата!
	— Бишъп при теб ли е?
	— Трябва да затварям, Клеър. Много съжалявам. Съжалявам за всичко.
	Портър затвори и телефонът замлъкна.
	В същия момент гласовете от столовата връхлетяха Клеър като нарастващ рояк гневни пчели, които се процеждаха в коридора покрай двамата полицаи, опитващи се да ги сдържат.
	Тя погледна към останалите в ръката й бланки. Беше се погрижила да ги раздаде на всички веднага след като прекара повече от час с Кейти Куигли.
	Бланките се изплъзнаха между пръстите й и паднаха на пода.
	Болката пулсираше в цялото й тяло, дълбоко в костите.
	Клеър кихна.


>	131.
>	Наш

	_Ден четвърти, 21:43 ч._
	Еспиноза преброи безмълвно на пръсти, вдигнал пет…
	Четири.
	Три.
	Две.
	Едно.
	Броган изби вратата и нахлу вътре, тежкото дърво се разцепи и спука от средата настрани.
	— Хайде!
	— Давай!
	Наш гледаше как отрядът на специалните части изчезва в стая 405 на Гийон един по един, докато остана сам в опразнения коридор. Намериха труп в лобито. Жена в затворнически гащеризон и с окови, екзекутирана с изстрел в главата.
	— Горе ръцете!
	— Не мърдай!
	— Има пистолет!
	Наш не беше сигурен кой глас на кого принадлежи, виковете се припокриваха между слушалката му и отворената врата.
	Още един трясък.
	_Втора врата?_
	— Наш! Влизай вътре! Веднага!
	Наш пресече коридора, кевларената жилетка го стягаше в кръста и затрудняваше дишането му.
	Пристъпи през прага и влезе в стая 405, озарена от десетина свещи и ярките лъчи на фенерчетата, закачени на половин дузина пушки, насочени към едно и също място.
	Мъж.
	С гръб към вратата. Вдигнал ръце във въздуха. На древното бюро пред него светеше лаптоп. Поне дузина черно-бели тетрадки стояха наредени до компютъра и до тях беше оставен пистолет 38 калибър.
	— Сам?
	Портър започна да се обръща в креслото.
	— Недей… — поде Тибидо.
	— Спрете огъня! — извика Наш. — Сам? Какво правиш тук?
	Портър наклони глава към ръба на бюрото и затвори очи.
	Еспиноза и Томас държаха пушките си, прицелени в стената, лъчите на фенерчетата им пълзяха по избелелия тапет с цветни шарки и дузините снимки, окачени в стаята, всичките рамкирани.
	Наш проследи светлината и пристъпи по-наблизо, за да огледа една.
	Беше на Сам — много по-млад, към четирийсетте може би. Усмихваше се срещу апарата. До него стоеше и се усмихваше и едно момче. Беше на четиринайсет-петнайсет.
	Еспиноза се намръщи.
	— Това не е ли…
	— Мисля, че е Ансън Бишъп — каза Наш съвсем тихо. Погледна другите двама. — На всичките.
	Наш пресече стаята и отиде до Портър.
	— Сам? Какво е това?
	Портър отвори уста да заговори, но не се чу нито звук.
	Екранът на лаптопа блестеше достатъчно ярко да освети лицето му…
C>
	Здравей, Сам.
	Предполагам, че си объркан.
	Сигурно имаш въпроси.
C$


>	132.

#	Дневникът

C>
	Не знаех къде е полицейското управление.
	Ако става въпрос, не знаех и къде е терапевтичният център „Кемдън“. Нямах представа къде съм прекарал последните няколко седмици.
	Карахме много дълго.
	Гледах как Чарлстън минава покрай прозореца ми. Нямаше особено високи сгради. Веднъж татко спомнена, че градските власти пречели на строителите да се пресягат прекалено високо в небето.
	Исках да нараня доктора.
	Гневът, които кипеше в мен, беше по-голям от всичко, изпитвано някога, но много се постарах да го потисна. Както времето, така и той можеше да бъде сдържан, бутилиран и съхраняван, и отварян, когато най-много ти трябва.
	Щях да отворя тази бутилка, когато му дойде времето. Щях да извадя тапата.
	И двамата детективи дума не обелваха.
	Очаквах порой въпроси, но не последва нито един. Те не ми говореха, не си говореха и един с друг:
	Не казах нищо в отговор и оставих тишината да се трупа.
	По нищо отвън не разпознавах къде се намираме, бяхме оставили вече града зад гърба си.
	Детектив Уелдърман ме погледна в огледалото за задно виждане неведнъж. Посрещнах погледа му.
	Завихме по двулентов път, по който карахме около трийсет минути извън града. От него преминахме на чакълен, с високи плевели, избуяли от двете страни.
	Не спряхме пред полицейския участък и това би трябвало да ме притесни, но не допуснах да проличи.
	Спряхме пред голяма селска къща в края на чакъления път. Жена на възрастта на майка ни видя, помаха и приближи до колата. Имаше кестенява коса, подрязана късо, и носеше жълта рокля на бели точки.
	Детектив Уелдърман ме погледна пак в огледалото и после двамата полицаи слязоха от колата.
	Вратите отзад нямаха дръжки. Дори да не бях окован, не бих могъл да изляза самичък.
	Детективите отидоха при жената и тримата си поговориха. Не чувах какво казват, но бе съпроводено от погледи към колата от време на време — към мен.
	Уелдърман остана при жената, а детектив Стокс най-накрая отвори вратата ми и ми помогна да изляза.
	Жената възкликна тихичко.
	— Олеле, наистина ли е необходимо?
	Детектив Стокс почервеня целия.
	— Обърни се, хлапе.
	Той ми свали белезниците.
	Разтрих китките си.
	Уелдърман отвори багажника на колата и извади зелена мешка. Връчи я на жената.
	— Болницата посъбра малко дрехи. Не е кои знае какво, нямаха нищо с неговия размер. Изгубил е всичко в пожара.
	Жената междувременно дойде насам, застана пред мен и се усмихна.
	— Ансън, казвам се госпожица Финики. Ще поживееш при мен известно време. — Тя погледна през рамо и подвикна. — Пол, ела тук. Запознай се с новия си съквартирант.
	Не го бях забелязал дори — момчето, което стоеше на верандата. Високо и кокалесто. Излезе от единствената сянка, способна да надвие на обедното слънце. Прекоси чакъла и взе мешката от жената. Подаде ми свободната си ръка.
	— Здравей, Ансън, аз съм Пол Ъпчърч. Тук ще ти хареса!
	Детектив Стокс се изкиска при тези думи.
	Жената присви очи, но после усмивката й се завърна.
	— Качи го горе, Пол. Покажи му новата му стая.
	— Да, госпожо.
	— Ансън? — обади се детектив Уелдърман.
	Погледах го и забелязал озъбената му гримаса.
	— Знаем какво си направил, Ансън. Всички го знаем. Няма да ни отнеме много време да го докажем, само трябва да наредим няколко парченца от пъзела. Чувствай се свободен да разопаковаш. Тези дрехи са само назаем. Скоро ще имаш предостатъчно нови дрехи — както и нова стая, и нов съквартирант.
	Усмихнах му се — на него и на детектив Стокс.
	— Благодаря за возенето, детективи. Беше удоволствие да се запознаем.
	Последвах Пол Ъпчърч.
	Хлътнах след него през зейналата паст на тази селска къща.


	Къщата беше много по-голяма, отколкото изглеждаше отвън. Може би заради многото междинни стени, разделящи тесните стаи, а може би и защото беше много по-дълга, отколкото широка, или пък комбинация от двете, но се почувствах изгубен в мига, в който влязох вътре.
	Спрях в малката дневна след антрето и погледнах назад през входната врата. Пол ми каза да я оставя отворена.
	Двамата детективи още стояха до колата, потънали в разговор с госпожица Финики. Светът навън изглеждаше ярък. Въздухът в къщата беше неподвижен, не застоял или неприятен, а бездеен. Представих си го като въздух, останал в ковчега малко след като са забити гвоздеите в капака му.
	— Какво е собственото име на госпожа Финики? — попитах.
	Пол спря в подножието на стълбите и ме погледна.
	— На кого му пука?
	— На мен.
	Момчето сви рамене.
	— Ами не знам. Тя е просто госпожица Финики, винаги така я наричаме. Финики, Финики, Финики. Не Фин или госпожа Финики, може би мадам, но никога не и говорим на ти. Предполагам, с годините другите деца са измислили някои много хубави прякори, но се обзалагам, че никой не е посмял да й ги каже в лицето.
	— Други деца ли?
	Пол спря отново, на пет стъпала по-нагоре, оставаха две до площадката.
	— Знаеш къде се намираш, нали? Казаха ли ти? Понякога казват, понякога не. Всички ние влизаме през онази врата, доведени от съдбите си. Някои са стари кучета, други — нови в играта. Не изглеждаш уплашен, с изражение като на елен, застинал пред фаровете, така че предполагам родеото те влачи вече от известно време… — той се върна назад по стълбите, хвана ме за ръка и я разтърси енергично. — Ти, приятелю, току-що влезе в Системата. Поздравления! Боя се, че няма да получиш торта или кошница с подаръци, само горкият аз съм тук за теб, но има и по-лоши неща, на които може да се натъкнеш на влизане в дома на непознати. Човек би предположил, че ще го чакат филмче с инструкции или брошура, или нещо такова, но явно бюджетът е малък. Ако ще правят филмче, предпочитам да видя Род Серлинг в ролята на разказвача. Този тип е страхотен. Старата школа, но страхотен…
	Пол скочи назад по стълбите до площадката и се завъртя в кръг с вдигнати ръце и снижен с една октава глас.
	— Има пето измерение отвъд известните на човечеството. Това е измерение, огромно като космоса и безвременно като вечността. То е на средата между светлината и сенките, между науката и суеверието и лежи между ямата на страховете на човека и върховете на познанията му. Това е измерението на въображението. Това е област, която всички ние наричаме… — той спря да се върти и се хвана за перилата — Къщата на Финики за самотни деца.
	Не можах да сдържа смеха си. Не бях чувал толкова много думи да се изсипват от нечия уста така бързо.
	Пол кимна към върха на големите стълби.
	— Върви нагоре!
	По стените бяха накачени снимки на деца в такова изобилие, че шарените тапети отдолу едва се виждаха. Бяха поне сто, може би и повече. Момчета и момичета на различна възраст, някои усмихнати, други не, всички застанали отвън с голямата къща, извисяваща се зад гърба им…
	Пол посочи кафява рамка близо до горния край.
	— Аз съм ето там. Не се притеснявай и ти съвсем скоро ще застанеш пред камерата като всички нас.
	Имаше нещо в начина, по който го каза, в тона на гласа му и как замлъкна с мисли, забавили се малко повече от думите му…
	— Колко деца има тук?
	Пол стигна горния край на стълбите и се обърна отново.
	— Ти си номер осем, приятелю. Три момичета и пет момчета, на възраст от седем до шестнайсет. Самият аз съм на петнайсет. Още три години и властите ще са принудени да ме запратят срещу невинния и тънещ в сладко невежество свят. Бог да ги пази всички!
	Стигнах горната площадка, която водеше към дълъг, тесен коридор — тук имаше още снимки, покриваха почти всеки квадратен сантиметър по стените, затворени врати бяха натикани помежду им и от двете страни.
	Пол посочи затворена врата отляво.
	— Тук е Винсент Уейднър. Не говорим за Винсент Уейднър. Избягвай го и той ще те избягва. Това май е най-добрият вариант… — той пресече коридора и отвори втората врата отдясно. — Тук сме ние двамата, единичните стаи са малко на брой. Повечето сме по двама. Все пак е по-добро от други места, на които съм бил. Веднъж делих стая с шест други деца и беше по-малка от тази тук. Не можеше да заспиш, без някой да си завре крака в устата ти… — той хлътна вътре, след това пак показа глава навън. — Тоалетната е онази врата в края на коридора от тази страна. Дясната е за момчетата, лявата — за момичетата. Оставяй вратата отворена на излизане, за да знаят всички други, че е свободно. Държим кибритени клечки в шкафчето за лекарства, за да се погрижим за аромата след най-славните евакуации, а най-новото списание с мацки може да бъде открито в найлонов плик в казанчето — внимавай добре да му затваряш ципа. Никой не обича мокро порно. Връщай всичко там, където си го намерил, иначе ще има последици. Редуваме се да чистим. На хладилника долу има график… — той пак хлътна в стаята. — Идваш ли?
	Постоях неподвижен пред стаята и огледах тесния коридор и снимките на стените. Госпожица Финики не беше много възрастна, почудих се от колко време се занимава с това и колко деца са минали оттук.
	Влязох в стаята.
	Двуетажно легло.
	Винаги бях искал такова!
	Торбата с дрехите ми беше оставена на средата на долното легло.
	— Аз имам старшинство, така че официално си присвоявам горното — заяви Пол. — Ако ме надживееш тук, може някой ден да стане твое. Дерзай и мечтай, приятелю. Дерзай с мечтите!
	Както в коридора, така и стените на тази стая бяха покрити с рамки. Но за разлика от тези отвън тук нямаше снимки, а рисунки и шаржове.
	— Всички ли са твои?
	Пол кимна гордо.
	— До последната — все оригинални Пол Ъпчърч… — отиде до малко бюро, взе скицник и го донесе. — Работя по свой собствен комикс. Става дума за момиченце, което постоянно се забърква в неприятности. Просто понеже е за момиче, не ме прави обратен или нещо такова. Тя е голяма мъжкарана и малко секси, нали? Доста сериозно пазарно проучване съм направил и съм твърдо решен, понеже използвам това момиче за главен герой, комиксът да е подходящ за всички възрасти… — той почука слепоочието си. — Вечно мъдрувам… трябва да имаш такива неща наум, понеже съм сигурен, че и издателите ги вземат предвид…
	Огледах рисунката на момичето. Сладка беше. На нашата възраст, с лукава усмивка, залепнала в ъгълчетата на устата и, и с блясък в очите. Беше изумително детайлна. Четях доста комикси и си падах малко нещо ценител. Пол рисуваше добре, ако не и по-добре от всички, които ми бяха попадали.
	— А измислил ли си заглавие на този комикс?
	Очите на момчето грейнаха.
	— Дали съм измислил заглавие, ами че, разбира се, измислил съм. Кръстих го „Злополуките на Майбел Маркел“.
	— Много си добър.
	Пол поднесе скицника към устните си и целуна рисунките.
	— Тя е като дъщеря, каквато никога не съм имал. Момиченце, което ще направи татко си богат един ден!
	В този момент чух ридание — тихо, приглушено, идваше иззад затворената врата от другата страна на коридора.
	Познавах този плач.
	Пол остави скицника обратно на бюрото и проследи погледа ми през вратата.
	— Дойде вчера, още не е излизала от стаята си. Държа ни будни снощи всички с този рев, но се стараем да сме толерантни, когато пристигне някои нов. Другите момичета се редуват при нея, за да не остава сама… — той поспря, замислен за друго. — Някои приемни родители са лоши. На нея ще й хареса тук. На теб също. Според мен госпожица Финики спомена, че се казвала Либи.
	Пристъпих по-близо до онази врата.
	Пол ме хвана за рамото и стегна хватката си.
	Понижи глас до едва доловим шепот:
	— Според мен ни подслушват. Внимавай какво говориш.


	Следва продължение…
C$


>	Благодарности

	Специални благодарности на агента ми, Кристин Нелсън, задето намери дом за Сам Портър и неговата история. На Тим Мъди, който редактира книгата с остро око. И на първите ми читатели — Съмър Шрейдър, Джони Милчман, Ерин Квятковски, Дарлийн Бегович и Дженифър Хенкис, — които помогнаха да изясня онова, което открих, след като разтворих страниците на дневника на Бишъп и порових в ума му.
	Благодаря на прекрасната си съпруга, Даяна, задето повярва… и заради това, което е.
	И накрая, на Ансън Бишъп — готов ли си да завършиш този малък танц?
@	Джей Ди
