>	Предговор

	Всичко, що съм разказал в тази книга, е преживяно от мен в 1902 година. Аз слязох на дъното на Лондон в онова душевно състояние, което най-добре бих сравнил с настроението на изследователя. Исках да се убедя във всичко със собствените си очи, а не да слушам ония, които нищо не са видели, или ако са видели, видели са го преди мен. Освен това, аз взех със себе си своя собствен прост критерий, с който трябваше да измервам живота на низините. Всичко, що обогатява живота, що помага за физическото и духовно здраве, е добро; всичко, що отслабва живота, що му вреди, пречи на неговия растеж, обезобразява го — е зло.
	Читателят ще разбере веднага, че аз видях много зло. Да не се забравя, че времето, за което пиша, се смяташе, като „добро време“ за Англия. Гладът и липсата на покрив, с които трябваше да се сблъскам, са хроническо състояние, което не изчезва никога, дори в периоди на най-голямо благоденствие.
	След лятото, което описвам, дойде зимата. Множество безработни, наредени в процесии — по дванайсет в група — по цели дни маршируваха из улиците на Лондон, искайки хляб. Г-н Джъстин Маккарти в „Ню Йорк Индипендънт“ дава на това положение следното описание:
	„В работническите домове няма свободно място, дето биха се събрали гладните тълпи, които денонощно обсаждат вратите им с просби за храна и подслон. Всички благотворителни учреждения са изчерпили своите средства в желанието си да доставят храна за гладните обитатели на мансардите и подземията на лондонските предградия; помещенията на Армията на спасението в разните части на града нощем се обсаждат от тълпи безработни и гладни, на които не може да се достави нито покрив, нито средства за съществуване“.
	Казва се, че моята критика на онова, що видях в Англия, е твърде песимистична. Трябва да прибавя за свое оправдание, че от всички оптимисти аз съм едва ли не най-горещия. Но аз съдя за човечеството повече по единичната личност, отколкото по политически признаци. Обществото расте, докато политическият механизъм се разпада на части и се превръща в развалини. Колкото до Англия, що се отнася до нейното мъжко или женско население, до неговото здраве и щастие, аз предвиждам за нея широко и щастливо бъдеще. Но по отношение на повечето нейни политически учреждения, които в днешно време не отговарят на целите, аз виждам, че ги чака една съдба — пълно разпадане.
@@	Пидмонт, Калифорния
@	Джек Лондон


>	Глава I
>	Спущане

	— Но разберете, че това е невъзможно — заявяваха ми другари, към които се обръщах с молба да ми помогнат да навляза в лондонския Ийст Енд* — Поискайте по добре водач от полицията — прибавяха те, след като размислеха, изправени мъчително пред психиката на един луд, дошъл при тях не толкова с ум, колкото с препоръчителни писма, и с чиято мания те трябваше да се съобразяват.
	[* Източният Лондон — бедняшката част на града.]
	— Но аз съвсем не искам да имам работа с полицията — протестирах аз. — Искам само да отида в Ийст Енд и да видя всичко със собствените си очи. Искам да знам как живеят тия хора там, защо живеят там и в каква обстановка живеят. С една дума, възнамерявам сам да се заселя там.
	— Но да не смятате да живеете там? — викаше всеки от тях и лицата им явно изразяваха остро осъждане. — Че там, казват, има места, дето човешкият живот не струва пукната пара.
	— Ей тъкмо тия места искам да видя — отвръщах аз.
	— Но разберете, че това е невъзможно — възразяваха ми решително.
	— Затуй се и обръщам към вас — отвръщах рязко, малко ядосан от тяхното неразбиране. — Тук аз съм чужденец, искам да получа от вас сведения за Ийст Енд, за да имам в началото някаква нишка в ръка.
	— Но ние нищо не знаем за Ийст Енд… то е нейде там, оттатък… — И те махваха неопределено с ръка в оная посока, дето само в редки случаи можеше да се наблюдава изгревът на слънцето.
	— Тогава ще отида при Кук — заявих аз най-сетне.
	— О да! — казаха те с облекчение. — Кук навярно знае.
	— Но вие, о Кук! О Томас Кук и син! — вие, които откривате всички пътища и разчиствате и отваряте всички пътечки, вие, които поставяте по цял свят стълбове с надписи, даващи първа помощ на сбъркалите пътя пътешественици, вие, които за един миг, без колебание, леко и бърже бихте ме препратили в дебрите на Черна Африка или в самите дълбочини на Тибет — вие не можахте да ми посочите пътя в лондонския Ийст Енд, отстоящ на един хвърлей камък от Лъдгейт Съркъс*.
	[* Лъдгейт Съркъс лежи в самия център на града.]
	— Разберете, че това е невъзможно — заяви ми справочникът в човешки образ в клона на кантората Кук в Чипсайд. — Това не е… хм… не е прието…
	— Посъветвайте се с полицията — завърши той с авторитетен тон, когато аз продължавах да настоявам. — Ние не сме имали случай да водим пътешественици в Ийст Енд; не получаваме такива поръчки и не знаем абсолютно нищо за това място.
	— Е добре, да оставим това — прекъснах аз „справочника“, от страх да не би тоя поток на отрицанието да ме изхвърли на една от вълните си вън от кантората. — Все пак, ще можете да направите нещо за мен. Преди да замина за там, бих искал да ви обясня намеренията си, та в случай на някоя неприятност, да установите моята самоличност.
	— А, разбирам! Ако ви убият, ние ще трябва да познаем вашия труп.
	Той каза това тъй весело и тъй хладнокръвно, че аз моментално видях пред себе си своя собствен вкочанен и обезобразен труп, проснат на каменната плоча, дето непрестанно тече студена вода, и приведената фигура на Куковия чиновник, който установява търпеливо с печално лице, че това тяло наистина принадлежи на лудия американец, пожелал да разгледа Ийст Енд.
	— Не, не — отвърнах аз, — просто да удостоверите моята самоличност — в случай, че ми се случи недоразумение с „боби*“. — Последната дума аз произнесох с известен трепет; наистина, започвах да свиквам с местния жаргон.
	[* Боби — полицай, на лондонски жаргон.]
	— Ще трябва — каза той — да се обърнете към нашата главна кантора.
	— Досега, знаете, не сме имали такъв прецедент — добави той, като че се извиняваше.
	Човекът в главната кантора на Кук мънкаше и се покашлюваше.
	— Ние имаме за правило — обясняваше той — да не даваме никакви справки за нашите клиенти.
	— Но в дадения случай — настоявах аз — сам клиентът ви моли да дадете справката по отношение на самия него.
	Той пак взе да мънка и да се покашлюва.
	— Разбира се — бързам аз да го изпреваря, — знам, че подобни прецеденти не сте имали, но…
	— Същото исках да кажа — продължи той с решителен тон, — подобни прецеденти не сме имали, и аз не мисля, че можем да направим нещо за вас.
	Както и да е, аз излязох оттук с адреса на един детектив, който живееше в Ийст Енд и се запътих при американския консул. И тук, най-сетне, аз намерих човека, с когото можеше „да се върши работа“. Аз не срещнах там нито мънкане, нито покашлюване, нито сключване на вежди, израз на явно недоверие или смутено недоумение. За една минута обясних кой съм и в какво се състои моят план и той се отнесе към това като към нещо напълно естествено. В следния миг той се осведоми за възрастта ми, за ръста, тежината и внимателно ме огледа. А след втори миг, когато си стиснахме на прощаване ръцете, каза:
	— Добре, Джек. Ще ви запомня и ще ви имам предвид.
	Въздъхнах с облекчение. Корабите ми бяха изгорени. Сега можех съвсем спокойно да се вдълбоча в тия човешки дебри, за които очевидно никой нищо не знаеше. Но аз веднага се натъкнах на нова пречка, в лицето на моя файтонджия, човек във висша степен благообразен, с руси мустаци, който ме вози невъзмутимо няколко часа по Сити.
	— Карайте в Ийст Енд — казах аз, сядайки в колата.
	— Къде, сър? — попита той с искрено учудване.
	— В Ийст Енд, където и да е. Карайте.
	Ние вървяхме няколко минути в неопределено направление, после се спряхме смаяни. Прозорчето над главата ми не беше затворено и файтонджията ме гледаше с недоумение.
	— Чуйте — каза той, — къде искате да ви водя?
	— В Ийст Енд — повторих аз. — Безразлично къде. Просто, закарайте ме някъде в Ийст Енд.
	— Но на какъв адрес, сър?
	— Слушайте! — извиках аз. — Карайте ме в Ийст Енд и по-живо!
	Явно беше, че не ме разбра, но главата му изчезна и той шибна с мърморене конете.
	Нийде в Лондон не бихте могли да избегнете зрелището на най-отвратителна бедност и пет минути път от кой да е пункт ще ви доведат в някоя дупка; но местността, из която минаваше сега моята кола, беше една безкрайна дупка. Из улиците пъплеше някаква нова, друга порода хора — дребни, жалки, с очи затъпели от пиянство. Вървяхме миля след миля между редица мръсни паянтови къщички, и на всеки кръстопът или площад се откриваха дълги перспективи от същата нищета. Ту тук, ту там из улицата се клатушкаха пияни мъже и жени, а въздухът бе пропит с непристойни псувни на хора, които се бият и карат. На пазара старци и баби, едва стоящи на нозе, се ровеха в купищата смет, да дирят гнили картофи, боб и други зеленчуци, а децата се лепяха като мухи към гнилите плодове и с ръце, потопени до рамо във вонливата помия, изкарваха не напълно разложени огризки, които веднага унищожаваха.
	През всичкото време аз не срещнах нито един файтонджия и моят файтон изглеждаше навярно като видение от друг, по-хубав свят. Съдех по това как го преследваха дечурлигата, хукнали отзад и отстрани. Напред, доколкото очи виждат, се простират все същите плътни паянтови стени, тротоари, покрити с лепкава кал, пресипнали улици.
	И тук аз за пръв път в живота си почувствувах страх пред тълпата. Той напомня страха пред морето: тия тълпи от нещастници, заливащи улиците, напомняха вълните на обширно зловонно море; то бушуваше наоколо, заплашвайки да излезе от бреговете си и да ги погълне.
	— Степни, сър: гарата Степни — извика отгоре файтонджията.
	Аз се огледах наоколо. Беше наистина железопътна гара. В отчаянието си коларят спря пред нея, като единствено място в тая пустиня, за което е имал случай да слуша.
	— Добре — казах аз.
	Той мърмореше нещо неразбрано, като клатеше глава. Имаше твърде жалък вид.
	— Не познавам тия места — премина той към членоразделна реч. — И ако не идвате на гарата Степни, бог да ме убие, ако знам какво искате.
	— Ще ви кажа какво искам — казах аз. — Карайте по-нататък и гледайте настрана, дали не ще видите някоя вехтошарница. Щом видите такава вехтошарница, карайте по-нататък, додето не завиете зад най-близкия ъгъл; спрете там и аз ще сляза.
	Забелязах, че водачът ми започва да се отнася към мен все по-подозрително. Обаче след известно време той спря конете и ми съобщи, че мога да намеря вехтошарница, ако се върна малко назад.
	— Ще заплатите ли? — каза той. — Падат ви се седем шилинга и шест пенса.
	— Може — казах аз със смях, — но след това навярно няма да ви видя вече?
	— Дявол да го вземе, аз обаче няма да ви видя вече, ако си отидете сега, без да ми платите — изрече той.
	Около колата почна да се събира вече тълпа окъсани зяпачи; аз се засмях пак и тръгнах назад, към лавката на вехтошаря.
	Много труд ми струваше, докато внуша на вехтошаря, че сериозно искам да купя стари дрехи. След няколко безуспешни опити да ми натрапи съвсем нови и невъзможни палта и панталони, той започна да изважда на показ купища всевъзможни дрипи; при това, гледаше ме с тайнствен вид и правеше неясни намеци, с очевидното желание да ми даде да разбера, че ми е „взел мярката“, и по тоя начин да ме накара, от страх да не бъда издаден, да заплатя по-скъпо. Види се, той ме взимаше за човек, който се крие, може би — престъпник от висшата класа, от другия бряг; във всеки случай — за лице, което предпочита да отбягва всякакви срещи с полицията.
	Обаче аз тъй дълго оспорвах нелепата несъразмерност между цената и достойнството на показаната стока, че най-сетне го накарах да се откаже от тая мисъл и да пристъпи към сериозен пазарлък със сериозен купувач. В края на краищата, аз избрах чифт силно износени панталони, изтъркано сетре с едно-единствено копче, чифт груби обуща, отслужили очевидно добра служба в места, дето се ринат въглища, тънък кожен колан и твърде мръсен сукнен каскет.
	— И с вас шега не бива, право да ви кажа — подхвърли вехтошарят, когато му протегнах десет шилинга за цялата премяна, на която цена се спряхме в заключение. — Дявол ме взел, ако не сте обърнали, преди да дойдете при мен, целия Ийст Енд на шир и длъж. Взимате ги без пари. Всеки ще ви даде с удоволствие за панталоните пет шилинга, а някой докер не ще пожали за обувките два шилинга и шест пенса, без да говорим за палтото и каскета, новата огнярска куртка и другите вещи.
	— Колко ще ми дадете за тях? — попитах аз. — Платих ви десет шилинга, готов съм да ви ги препродам веднага за осем — ей сега, какво ще кажете?
	Но той се усмихна само и поклати глава; колкото и изгодна да беше за мене тая покупка, продажбата бе за него обаче още по-изгодна.
	На излизане от лавката аз видях една до друга склонени главите на файтонджията и един полицай; обаче полицаят, след като хвърли върху ми проницателен поглед и особено изпитателно изгледа стърчащия под мишницата ми вързоп, отмина, като остави файтонджията да се разправя с мен както може. Файтонджията не поиска да се мръдне от мястото си, додето не му заплатих неговите седем шилинга и пет пенса. Затуй пък след това той изрази готовност да ме вози, макар и накрай света, с множество извинения за своята настойчивост. В Лондон човек се натъква на много странни пътници.
	Той ме докара обаче едва до Хайбъри Вейл, в северната част на Лондон, дето се спрях и ние се разделихме завинаги. На другия ден аз снех обувките си (не без съжаление, защото бяха твърде леки и удобни), мекия си сив пътен костюм — накъсо, цялото си облекло — и се облякох в дрехите на онзи, другия човек. Каква ли ужасна нужда го е накарала да се раздели с тия дрипи за няколко гроша, които е могъл да изтръгне за тях от вехтошаря!
	В една дупка на моята огнярска куртка, под мишницата, заших един златен суверен* (разбира се, извънредно скромен запас, за всеки непредвиден случай). След това облякох куртката и седнах.
	[* Суверен — английска и британска златна монета. Издаването й продължило до 1917 г. — Б.ел.кор.]
	Аз се впуснах в нравоучителни размисли за волния и сит живот, който направи кожата ми нежна и нервите ми разнежени; защото куртката беше груба и корава като власеница и аз твърдя смело, че и най-суровият аскет не е понасял по-големи мъчения, както аз в тия двайсет и четири часа.
	С останалата част на костюма си аз се справих твърде леко, макар че ботушите (или боти) ми създадоха истинска грижа. Те бяха толкова твърди и корави, като че бяха направени от дърво, и аз трябваше дълго да разбивам бомбетата им, преди да успея да пъхна в тях нозете си. След това, сложил в джоба си няколко шилинга, ножче, кърпичка, малко цигарени книжки и тютюн, спуснах се с тропот по стълбите и се сбогувах с измъчваните от предчувствие другари. Когато излизах, слугата, благообразна особа на средна възраст, не можа да скрие усмивката си, която играеше на устните му; те се разтваряха дотогава, докато гърлото му, поради неволно съчувствие към тях, не почна да издава нелепи животински звуци, които ние сме навикнали да наричаме _смях_.
	На улицата веднага ме порази промяната по отношение към мен, предизвикана от дрехите ми. Всяко раболепие в обръщението на простите хора, с които трябваше да се сблъсквам, изчезна без следа. Стремително, тъй да се каже, за едно мигване на окото, аз станах като тях. Изтритото ми със съдрани лакти сетре се яви като емблема и признак на моята класа, която бе също и тяхна класа. Това ни правеше от един дол дренки, и низкопоклонството и твърде почтителното внимание, които срещах досега, се замени с другарско отношение. Хората в кожени куртки и мръсни шалчета не ме наричаха вече _сър_ — _господар_. Сега _сър_ бе заменено с _другар_ — хубава сърдечна дума, с особен вкус на топлота и радост, каквито няма в никое друго обръщение. _Господарю!_ Това звучи като превъзходство, като власт, признаване на една висша авторитетност — това е данък, който нискостоящият плаща на онзи, който седи горе; това е молба за милостиня.
	Облечен в дрипи, аз изпитах удоволствие, каквото не познава средният американец, който пътува в чужбина.
	Странствуващият из Европа гражданин на Съединените щати, ако не притежава богатството на Крез, твърде бърже започва да чувствува, как орди раболепствуващи измамници, които го следят по петите от сутрин до тъмна нощ, го превръщат в жалък скъперник и заедно с това облекчават кесията му с лекота, на която би завидял всеки лихвар.
	Благодарение на дрипите си, аз бях спасен от тая чума — _бакшиша_ — и се държах с хората на базата на равенството. И само това ли! Преди още да се смрачи, аз превърнах социалните отношения с главата надолу и сам казах с голяма признателност: _благодаря, сър_ — на един джентълмен, комуто подържах коня и който спусна в нетърпеливо протегнатата ми ръка едно пени.
	Аз открих също и други промени, които бяха внесени в моето положение с новото ми облекло. Когато трябваше да минавам през задръстени с екипажи улици, аз се убедих, че трябва да се обръщам по-предпазливо, отколкото добре облечените господа, и бях поразен от откритието, че моят живот бе станал по-евтин в права пропорция с цената на дрехите ми. Когато по-рано ми се случваше да питам полицая за пътя, обикновено ми се задаваше въпроса: — С кола ли, сър? — А сега ме питаха: — Пешком или с влака? — На железопътните гари ми пъхваха в ръката третокласен билет, като че това се разбираше от само себе си.
	Но за всичко това имаше и компенсация. За пръв път аз се срещнах лице с лице с представителите на низшата класа в Англия и ги опознах такива, каквито са в действителност. Когато празни зяпачи или работници разговаряха с мен на ъглите на улиците или в кръчмите, те говореха с мен, като човек с човек, както изобщо говорят истински хора помежду си, без ни най-малко намерение да получат нещо от мен за това, което говорят, или за това, как говорят с мен.
	И когато най-сетне навлязох в Ийст Енд, аз бях възнаграден за всичко, почувствувах, че страхът пред тълпата вече не ме преследва. Аз станах част от нея. Около мен плискаше вълни огромно зловонно море.


>	Глава II
>	Джони Епрайт

	Аз не ще ви дам адреса на Джони Епрайт. Задоволете се със сведението, че той живее на една от най-приличните улици в Ийст Енд — улица, която в Америка би се считала твърде бедна, в пустинята на лондонския Ийст Енд се явява истински оазис. Тя е населена от двете страни с грижливо криеща се беднотия и към нея прилягат улици, из които тъпчат по цели дни мръсните и порочни представители на младото поколение на Ийст Енд; но тя е сравнително свободна от дечурлига, които няма де да играят, и има пустинен вид — тъй редки са в нея минувачите.
	Всички къщи на тая улица, както и на всички други в Ийст Енд, стоят тясно притиснати една до друга. Всеки дом има само един вход; всеки дом има около осемнайсет фута в широчина; зад всеки дом се намира малък, заграден с тухлена стена двор, от който, ако няма дъжд, може да се види едно ръждиво небе. Но трябва да знаете, че ще имаме работа с богат квартал на Ийст Енд. Някои обитатели на тая улица живеят до такава степен разкошно, че имат дори _робиня_. Джони Епрайт също държи слугиня; това ми е добре известно, тъй като тя бе първата ми позната в тоя оригинален кът на земното кълбо.
	Когато пристъпих към дома на Джони Епрайт, на вратата излезе _робинята_. Забележете, че въпреки жалкото и унизително положение, което сама заемаше в живота, тя ме гледаше с жалост и презрение. Тя издаваше явното желание да бъде разговорът ни кратък.
	Беше неделя. Джони Епрайт не е вкъщи и с това собствено всичко се изчерпва. Но аз се бавех и продължавах да споря с нея дали наистина с това всичко се изчерпва, и спорих с нея дотогава, докато самата г-жа Джони Епрайт не дойде до вратата и не започна да се кара на момичето, че я е оставило отворена. После тя обърна внимание на мен.
	— Не, г-н Джеки Епрайт не е вкъщи и освен това в неделя той никого не приема.
	— Жалко — казах аз. — Да не търся работа? — Не, тъкмо обратно; дошъл съм да видя Джони Епрайт по една работа, от която той ще има полза.
	— Изведнъж изразът на лицето и у двете жени се измени. Г-н Епрайт е на черква, но ще бъде вкъщи приблизително след един час и тогава несъмнено ще може да се види.
	Дали не ще си направя труда да вляза? — Уви, лейди не ме покани да вляза, макар и да намекнах, че охотно бих приел поканата.
	— Ще изляза — казах аз, — и ще почакам в най-близкото питейно заведение. — Аз стигнах до ъгъла, но тъй като църковната служба още не беше свършила, питейното заведение беше затворено. Валеше дребен дъжд и по липса на по-добро аз седнах на стъпалата на съседната къща и останах да чакам.
	Скоро при мен дойде _робинята_, твърде смутена, и съобщи, че г-жата ме моли да се върна и да почакам в кухнята.
	— Ужасно много народ ходи да търси работа — обясни за свое оправдание г-жа Джони Епрайт. — Надявам се, че не сте се обидили, дето говорих така с вас.
	— Моля ви се, никак! — отвърнах аз важно, решен да нося дрипите си с достойнство. — Напълно ви разбирам, уверявам ви. Представлявам си. Тия хора, все без работа, сигурно са ви дотегнали до смърт.
	— Напълно вярно — отвърна тя, придружавайки думите си с изразителен и красноречив поглед; после ме отведе, но не в кухнята, а в столовата, което аз приех като дължима дан* на моите добри маниери.
	[* Дан (остар.) — данък, дължимо. — Б.ел.кор.]
	Тая столова, както и кухнята, беше четири фута по-низка от равнището на улицата и в нея беше тъй тъмно (на обяд), че трябваше време, докато очите ми привикнат към тоя полумрак. Мътна светлина се изцеждаше през прозореца, чийто горен край идваше наравно с тротоара; убедих се, че при това осветление ще мога да чета вестник.
	Сега, в очакване да дойде Джони Епрайт, ще ви обясня целта на моето посещение. Нали реших да живея, да ям и да спя в обществото на постоянните обитатели на Ийст Енд, и аз исках да имам наблизо какво да е убежище, дето бих могъл да се отбивам от време на време, за да се убедя, че на света има още спретнатост и чиста дреха. В такова убежище би могло да ми се адресират писма, бих могъл да работя в него над бележките си и преоблечен да правя набези в цивилизования свят.
	Но тук аз се сблъсках с една дилема. Наистина, моята собственост ще бъде тук в безопасност, но нали хазяйката ще бъде склонна да се отнася подозрително към един джентълмен, който води такъв двойствен живот. А да взема хазяйка, която не би си блъскала главата над странния начин на живот на своите квартиранти, у такава мъчно може да се разчита, че имуществото ми ще бъде запазено. Желанието ми да разреша тая трудна задача ме доведе при Джони Епрайт. Детектив, прослужил в Ийст Енд тридесет и толкова години и широко известен под прякора _Епрайт_*, даден му от неговите клиенти из света на престъпниците, той бе човекът, който би могъл да ми намери честна хазяйка и да я убеди да не се тревожи от странностите, които бих проявил в своето поведение.
	[* Епрайт — значи справедлив.]
	Той се върна от черква с двете си момиченца. Бяха хубавички девойчета, облечени в празнични дрехи; но тя бе оная особена, крехка миловидност, тъй характерна за младите девойки на лондонската нисша класа — миловидност, която не отива по-далеч от обещанията, не издържа никак борбата с времето и е осъдена да изчезне тъй бързо и безследно, като боите на небето след заник слънце.
	Момичетата ме изгледаха с откровено любопитство, като да бях някое странно животно, а след това, през всичкото време на моето стоене, ме пренебрегваха напълно. Скоро дойде и сам Джони Епрайт и аз бях поканен горе на разговор.
	— Говорете по-високо — прекъсна ме той при първите ми думи, — аз съм простинал здраво и не дочувам добре.
	О, сянко на Шерлок Холмс! Де, собствено, мислех си, би могъл да се скрие помощникът, чиято длъжност е да записва моите откровения? И до ден-днешен, след толкова срещи с Джони Епрайт и дълго мислене над тоя случай, аз още не мога да реша: наистина ли беше простинал и оглушал или в съседната стая седеше неговият помощник? Но едно знам положително: макар че съобщих на Джони Епрайт решително всички сведения за себе си и своя проект, той отложи решението си за другия ден, когато аз приближих до къщата му в съответния костюм и с файтон. Тогава той ми направи твърде сърдечен прием и ме въведе в столовата, дето семейството пиеше чай.
	— Ние тук живеем скромно — каза той, — не се предаваме на чревоугодие и вие трябва да ни приемете такива, каквито сме, в нашата скромна обстановка.
	Девойчетата се смутиха и пламнаха, здрависвайки се с мен, но той не се помъчи да облекчи положението им.
	— Ха-ха! — закикоти се добродушно той и удари с длан по масата, тъй че чашите издрънчаха. — Момичетата вчера помислиха, че сте дошли да поискате кора хляб. Ха-ха! Хо-хо-хо!
	Момичетата отричаха това с негодувание, при което страните им горяха, а очите им мигаха виновно, като че признакът за истинска културност се състоеше в това да умееш да познаеш под дрипите човека, който няма нужда да носи дрипи.
	И докато аз закусвах хляб и мармалад, това недоразумение продължаваше — дъщерите предполагаха, че аз съм се оскърбил от това, дето са могли да ме вземат за бедняк, а бащата мислеше, че ме ласкае обстоятелството, дето съм успял тъй да заблудя хората. Всичко това ми доставяше огромно удоволствие, както и чаят с хляб и мармалад, и аз прекарах времето твърде приятно. Най-сетне, Джони Епрайт тръгна да дири стая за мен; той я намери в шестата къща от своята квартира, на своята почтена и заможна улица, в къща, която си приличаше с неговата къща като две грахови зърна.


>	Глава III
>	Моята квартира и някои други

	От гледище на лондонския Ийст Енд стаята, която наех за шест шилинга за седмица, бе твърде комфортно помещение. Но от гледището на един американец, тя беше твърде бедно мебелирана, твърде неудобна и малка. Когато след време аз прибавих към бедната й мебелировка обикновено столче за пишеща машина, с мъка можех да се обърна в нея; в края на краищата, аз се научих да се движа из нея с вълнообразни движения, напомнящи движенията на червея, но такъв начин изискваше голяма ловкост и присъствие на духа.
	Настанил своята особа или по-скоро своето имущество, аз намъкнах своя обикновен костюм и излязох на разходка. Под пресните впечатления на грижите за квартирата, аз започнах, тъй да се каже, да изучавам квартирния въпрос. За тая цел създадох в ума си хипотезата, че аз съм беден млад човек, обременен с жена и многобройно семейство.
	Първото откритие, което направих, се състоеше в това, че празните къщи бяха много малко и че те се намираха на голямо разстояние една от друга; изминал едно разстояние от няколко мили и описал неправилен кръг на твърде голямо пространство, аз не намерих ни една празна къща — убедително доказателство, че тая местност беше _пренаситена_ с население.
	Тъй като бе напълно очевидно, че аз, като беден млад човек, обременен със семейство, не бих могъл да наема квартира в този район, започнах да търся немебелирана стая, дето да настаня жена си, децата и движимото имущество. Стаи също не се намираха твърде, най-често се даваше една стая; очевидно тук се разбираше от само себе си, че за семейството на беден млад човек стига една стая; той може и да вари, и да яде, и да спи в нея със семейството си. Когато аз казах на едно място, че бих искал да наема две стаи, хазяите дълго ме гледаха с такова изражение, с каквото, представям си, известният персонаж е погледнал Оливър Туист, когато тоя е поискал на обяд втора порция.
	Но не стига това, че една стая тук се смяташе като напълно достатъчна за семейството на беден млад човек; аз научих още, че много семейства, заемащи една стая, намираха в нея толкова свободно място, че пущаха при себе си още един или двама квартиранти.
	Не само ония къщи, които изследвах, нямаха баня; узнах, че баня нямаше нито в една от хилядите къщи, които разгледах. При наличността на тия условия, с жена, деца и чифт квартиранти, страдащи от излишък на пространство в стаята, къпането в банята изглеждаше съвсем неизпълнимо предприятие.
	Както и да е, аз не наех стая и се върнах в улицата на Джони Епрайт. Колкото до жена ми, децата, квартирантите и кучешките будки, в които аз мислено ги поставях, всичко това ми подействува болезнено. Моите духовни очи станаха късогледи и аз не можех да обгърна с тях своята собствена стая. Ширината й ми внушаваше ужас. Нима това е същата стая, която аз наех за шест шилинга в неделя само за себе си? Не може да бъде! Но хазяйката ми, която потропа на вратата, за да узнае дали не ми трябва нещо, разпръсна съмненията ми.
	— О да, сър — каза тя в отговор на моя въпрос. — Само нашата улица остана такава. Другите улици преди десет години бяха такива като нашата и там живееха твърде прилични хора. Но тълпата ги пропъди оттам. Сега само на нашата улица може да се намери прилична публика.
	После тя започна да ми обяснява процеса на сгъстяването, поради който доходността на къщите в съседните улици се е покачила, а контингента на жителите е станал друг.
	— Виждате ли, сър, хората от нашия кръг не са свикнали да се свират в подобна теснотия, както правят другите. Нам е нужно повече място. Другите — например чужденците и нисшият клас — могат да се свират по пет и шест семейства в такъв дом, като нашия, а ние го заемаме сами. Затуй те могат — такава орда — да платят по-голям наем за къщата от онзи, който можем да предложим ние. Това е възмутително, сър; и помислете само, едва преди десет години целият тоя съседен квартал беше напълно приличен.
	Аз я погледнах, пред мен стоеше жена от висшите слоеве на английската работна класа, с много признаци на културност, и нея бавно я изсмукваше отвратителният, гнил порок, който съвременният строй е плиснал из централния Лондон в източна посока. Банки, фабрики, кантори, хотели — се разрастват и затова бедният градски свят е обречен на скитничество; той емигрира на изток, вълна след вълна, сгъстяват и деморализират съседните квартали, за да изскочат на края на града, като пионери, представители на квалифицираните работнически слоеве или да се отпуснат на дъното — ако не в първото поколение, сигурно във второто или третото.
	Съдбата на улицата на Джони Епрайт — това е въпрос само на няколко месеци. Той сам разбира това.
	— След две години — казва той, — изтича срокът на моя договор. Моят хазяин принадлежи към хората от нашия сорт. Той не увеличи наема нито на един от своите домове и това ни даде възможност да живеем тук. Но той може всеки момент да продаде къщата или да умре, което е едно и също, колкото се касае до нас. Ще купи къщата някой паяк; ще отвори спарена работилница на оная педя земя зад къщи, що сега е моя градинка, ще я присъедини към къщи и ще даде под наем стаите — по стая на семейство. Това е всичко — и Джони Епрайт трябва да бяга.
	Аз ясно виждах Джони Епрайт, добрата му жена, красивите му дъщери и неугледна _робиня_, запътени през мъглата като духове към изток и ревът на града чудовище — понесен след тях.
	Но Джони Епрайт не е сам в своето бягство. Далеко-далеко, отвъд чертата на града, живеят аферисти на дребно, съдържатели на кантори — живеят в замъци и отделни вили с по две отделения, с малки цветни градинки, на простор, и дишат свободно. Те са надути от гордост и изпъчват гърди напред при вида на човека от Бездната, от която са успели да избягат, и те благодарят Бога, че не са такива като другите хора. Но — уви! — над тях слиза Джони Епрайт и по петите ги следи градът чудовище. Седмичната заплата се покачва като по махването на вълшебен жезъл, градините се застрояват, вилите с две отделения се делят и делят, додето от тях не се образуват няколко квартири — и черната лондонска нощ покрива всичко с мръсното си покривало.


>	Глава IV
>	Човекът и Бездната

	— Кажете, давате ли стая под наем?
	Тия думи аз хвърлих небрежно през рамо на дебела възрастна жена, в чието мръсно кафене седях на една маса.
	— Да — отвърна тя кратко и нелюбезно; изглежда, че моята външност не отговаряше на оня образец, под който подхождаше населението на нейната къща.
	Аз не казах нищо повече и мълком унищожавах порцията печени гърди, поглъщайки я с горещия чай. Тя също не показваше ни най-малък интерес към моята особа до момента на плащането. Когато аз извадих от джоба си цели десет шилинга, очакваният ефект се получи.
	— Да, сър — продължи тя словоохотливо. — Имам славни стаи, те сигурно ще ви харесат. Сигурно идете от морско пътуване, сър?
	— Колко струва у вас една стая?
	Тя ме изгледа от глава до пети с най-откровено учудване.
	— Аз не давам цели стаи дори на постоянните си квартиранти, още повече на случайни.
	— Тогава ще трябва да подиря на друго място — казах аз с ясно изразено разочарование.
	Но моите десет шилинга я бяха ослепили.
	— Мога да ви предложа хубаво легло в обществото на двама други квартиранти — каза тя. — Добри, почтени хора, твърде солидни.
	— Но аз не мога да спя заедно с чужди хора — протестирах аз.
	— Че вие няма да спите заедно. В стаята има три кревата, а стаята не е много малка.
	— Колко? — попитах аз.
	— Половин крона за седмица, един шилинг и половина за постоянен квартирант. Съседите ще ви се харесат, уверявам ви. Единият работи в складовете за стоки и живее у мен вече две години. А другият живее шест години — шест години, сър, ще навърши идната събота. Той е театрален машинист — продължаваше тя. — Солиден, уважаван човек и през всичкото време, откак живее у мен, не е пропуснал нощната работа. И той харесва къщата ми, казва, че това е най-доброто помещение, което би могъл да има. Той се храни у мен, също и другите квартиранти.
	— Сигурно пести пари — казах аз с невинен вид.
	— Бог да ви е на помощ — не! С неговата заплата той не би могъл нийде да се нареди по-добре.
	Аз си помислих за моя просторен американски Запад, с пространство и въздух за хиляда Лондона. А тук до тоя човек, солиден и положителен, който никога не пропущаше нощна работа, честен и пестелив, настанен в една стая с двама други хора, срещу два долара и половина на месец и на основание на собствения си опит убеден, че е устроил живота си по най-добър в своите възможности начин. И аз, затова, че в джоба си имам десет шилинга, имах право да вляза при него със своите дрипи и да заема креват наред с него.
	Човешката душа е самотна и самотността трябва да се чувствува особено силно, когато в стаята стоят три кревата и в нея има достъп всеки първи срещнат с десет шилинга в джоба.
	— Отдавна ли живеете тук? — попитах аз.
	— Тринайсет години, сър. Е, как мислите, харесва ли ви помещението?
	Разговаряйки, тя шеташе тромаво в малката кухня, дето вареше обяд за квартирантите си, едновременно и нейни квартиранти. Когато влязох, тя бе вдълбочена в работата си и не я остави нито за минута. Без съмнение, беше работлива жена. „Става в пет и половина“, „ляга си последна вкъщи“, „работи до изтощение“. — И тъй тринайсет години, а наградата — бели коси, замацана дреха, изскочили рамена, неугледна фигура, безкрайна суета в мръсното, вонящо кафене, чиито прозорци гледат в уличка, широка десет фута, с блатисти околности, безобразни и нездрави във всеки случай.
	— Ще дойдете ли пак да разгледате стаята? — попита тя нетърпеливо, когато бях излязъл вече на улицата.
	Когато се обърнах и я погледнах, разбрах напълно дълбоката истина, скрита в мъдрото старинно изречение: _„Добродетелта е награда сама за себе си“_.
	Аз я приближих.
	— Имали ли сте някога свободно време — отпуска или нещо подобно? — попитах аз.
	— Отпуска!?
	— Да пътувате извън града за ден, два, свеж въздух, знаете — за отдих?
	— Боже опази! — засмя се тя и за пръв път остави работата. — Отпуска, аз? За такива като мен? Представете си само! Гледайте къде стъпвате! — последната фраза тя извика рязко, когато аз се препънах на излизане в прогнилия праг.
	Минавайки покрай Уест Ендските докове, аз видях млад човек, печално загледан в калната вода. Каскетът му, какъвто носят огнярите, беше накривен над очите и целият му вид и костюм безпогрешно издаваше в него моряк.
	— Слушай, другарю — поздравих го аз. — Не знаеш ли отде се отива в Уопинг?
	— Сигурно идеш с говеждото месо? — отвърна той. Очевидно той определи изведнъж моята националност*.
	[* Америка изпраща на лондонския пазар огромно количество параходи със замразено месо.]
	След размяната на поздрави, ние заведохме разговор, който в края на краищата свърши в питейно заведение. Това ни доведе до по-голяма интимност, тъй че, когато аз извадих на бял свят моите грошове, на сума общо един шилинг (цялото ми богатство в този момент) и отделих настрана шест пенса за нощуване и още шест пенса за още две чашки, той великодушно предложи да пропием целия шилинг.
	— Другарят ми се нализа здраво вчера — обясни той — и _бобитата_ го прибраха, тъй че ти можеш да нощуваш при мен. Какво ще кажеш на това?
	Аз казах — да, и като се наляхме с бира за цял шилинг, преспахме след това нощта върху жалко легло в някакъв жалък приют. В туй време аз добре опознах моя нов другар. Той бе в известна смисъл представител на огромната маса лондонски работници от низшата класа.
	Той се родил в Лондон. Баща му бил огняр и пияница. Когато бил дете, негов дом са били улицата и доковете. Никога не бе се учил да чете и никога не би чувствувал такава потребност — суетно и безполезно занятие, според него, поне за човек в неговото положение.
	Той имаше майка и куп братя и сестри, които ревяха с все сила, скупчени в две стаи; те се хранеха по-зле и не тъй редовно, като него, който добиваше хляба си сам. Вкъщи той се явяваше само тогава, когато не успяваше да изкара нещо за себе си. Дребни кражби и просия по улиците и доковете, от време на време пътуване на кораб, като прислуга на готвача; после — няколко рейса като хамалин на въглища и най-сетне се превръща в истински ковач; по тоя начин бе достигнал до зенита на своята кариера в живота.
	В течение на тоя живот той си бе изработил и житейска философия, отвратителна и отблъскваща — впрочем, твърде логична и разумна, от негово гледище. Когато го попитах, защо живее, той отвърна веднага: — За попийване.
	Един рейс в морето (тъй като човек трябва да живее и да печели средства), после получаване на заплатата и в края на краищата — здраво пиене. След това случайни малки срещи в кръчмата, за сметка на случайни другари като мен, у които са останали още няколко медни грошове; и когато и това пресекне — нов рейс в морето. И ново повторение на тоя кръг на скотски живот.
	— А жените? — подхвърлих аз, когато той завърши с прославените гуляи като едничка цел в живота.
	— Жените? — Той чукна чашата си в тезгяха и продължи твърде красноречиво. — Жените са такива неща, от които трябва да бъдеш по-далеч. На това ме научи животът. Играта не струва свещите, другарю, играта не струва свещите. Какво иска от жената човек като мене, а? Е, кажи сам. Аз, да речем, имах майка. Тя, знаете ли, биеше децата дето завърне, превръщаше в ад живота на баща ми, когато той се връщаше вкъщи (а то биваше много рядко — което е вярно, вярно е). А защо? — Заради майка ми. Тя не донесе щастие в къщата му, ето защо. Да вземем и други жени. Как се държат те с бедния огняр, който има в джоба си няколко шилинга? В джоба му се търкаля едно хубаво пиянство, ето що има в джоба си — хубаво здраво пиянство… а жената ще го одере, като с кремък, тъй бързо, че едва ще му остане за чаша. Знам. Виждал съм ги разни и знам де зимуват раците. И аз ти казвам, че дето има жена, ще видиш винаги само неприятности — писък, вой, сбиване, пробождане с нож, бобита, съд, месец тежка работа — и после заповядайте на свобода без грош в джоба.
	— Но жената и децата — настоявах аз, — домашното огнище и други подобни? Ето на: връщаш се от морско пътуване, дечицата се катерят на коленете ти, жената се усмихва щастлива, целува те, когато настила масата, и дечицата те целуват, когато отиват да спят, а чайникът пее; след това дълги разговори върху това къде си ходил и какво си видял, а тя разказва за разни дребни събития вкъщи, станали през твоето отсъствие, и…
	— Дявол те взел! — извика той и на шега ме удари с юмрук по рамото. — Подиграваш ли се или какво? Жената те целува, децата се катерят на коленете, жената пее — и всичко това за три фунта и половина на месец, ако си на борда, и ако не си — тъй без пари? Ще ти кажа какво мога да имам за три фунта и половина: жената псува, децата реват, няма въглища, за да запее чайникът, и чайникът лежи с носа нагоре — ето какво ме очаква. С най-голямо удоволствие ще избягаш обратно в морето. Жена? Защо ти е? За да те направи нещастен? Деца? Послушай моя съвет, другарю, не ти трябват. Виж мене. Аз мога да пия бира, когато поискам, нямам проклета жена и деца, които плачат, защото нямат хляб. Аз съм щастлив, имам за бира, другари като теб, ще дойде параходът и аз отново ще отпътувам в морето. Това е то. Да пием още по едно.
	Аз прекъснах по-нататъшните размишления с тоя млад човек: беше на двайсет и две години. Аз си изясних достатъчно неговата житейска философия и икономическите причини, що я определяха.
	Той не бе познал никога семеен живот. Думата „семейство“ извикваше у него само неприятни спомени. Малката заплата на баща му и други хора, които познаваше, стоящи на същото стъпало на социалната стълба, му изглеждаше достатъчна, за да напада семейството като пречка и да го смята като причина за нещастието на мъжа. Безсъзнателен хедонист, аморален във висша степен и при това материалист, той диреше възможното най-висше щастие само за себе си, и го намираше в пиянството.
	Пиянство от младини, предивременна разруха; физическа неспособност към огнярска работа; някой трап или работническия дом — ето краят; той виждаше всичко това тъй ясно, както аз, но то не му внушаваше ужас. Още от момента на раждането му всички окръжаващи условия помагаха да го калят и той гледаше на своето неизбежно печално бъдеще с тъпост и безгрижие, които аз не можех да споделям.
	И при все това, не беше лош човек. Нямаше вродена порочност или грубост. Имаше нормален ум, а физически способности — повече от средни. Очите му бяха кръгли и сини, широко разкрити, осенени от дълги клепачи. В тях пламваха искри на смеха и светеше хумор. Красиво чело, правилни черти на лицето, тъжна уста и нежни устни, макар вече започнали да се присвиват сурово. Долната му челюст беше безхарактерна, но не много; аз съм виждал хора с много по-безволева долна челюст, заемащи високи постове.
	Главата му имаше правилна форма и тъй грациозно седеше на красивата шия, и не бях учуден, когато през нощта видях тялото му (при събличането, за да легне в леглото). Виждал съм много голи мъже в гимнастическите и спортни дружества, хора от благороден род и добро възпитание, но не бях виждал още нито един, който би печелил тъй много с голотата, както този млад двайсет и две годишен пияница, този млад бог, осъден на разруха и гибел през най-близките четири или пет години, без потомство, на което би могъл да предаде това великолепно наследство.
	Струваше ми се като светотатство да се прахосва по тоя начин един такъв живот и при това трябваше да призная, че той беше прав, дето не искаше да се жени, след като има четири фунта и десет шилинга месечен доход и живее в Лондон. Театралният машинист също беше по-щастлив, свързвайки двата края в своята стая, която трябваше да дели с двама чужди хора, вместо сам да натъпчи семейството си в някоя чужда стая и да не може да свърже двата края.
	И всеки нов ден аз се убеждавах все повече в това, че не е само глупаво, но и просто престъпно за хората от Бездната да завъждат семейство. Те са камъни, отхвърлени от строителя. За тях няма място в социалното здание; наопаки, всички сили на обществото са насочени към това да ги притискат надолу, докато загинат. В дъното на Бездната те стават слаби, пияни и глупави. Мировата работа минава над тях и те не мислят да вземат участие в нея, пък и не са способни за това. Нещо повече — мировата работа дори не се нуждае от тях. Стигат й другите, много по-годни от тях, които се хващат за стръмните склонове и бясно се борят, за да не се подхлъзнат и да не паднат долу.
	Накъсо казано, лондонското дъно е една огромна скотобойна. Година след година, десетилетие след десетилетие, селска Англия вкарва в града потоци от здраво, силно население, което не само не се подновява, но загива в третото поколение. Компетентни авторитети твърдят, че лондонски работник, чиито родители и дядо да са били родени в Лондон, е рядък феномен.
	Г-н А. С. Пигу доказва, че бедняците в преклонна възраст и утайката, която представлява „потъналата на дъното десета част“, се равнява на 7 1/2 процента от цялото лондонско население.
	С други думи, през годината, и вчера, и днес, и в настоящия момент 450 000 от същите тия създания умират в нищета на дъното на социалния кладенец, наречен Лондон. Как умират те, ще ни разкаже приведената по-долу бележка от един утринен вестник.
C>
#	Небрежно отнасяне към себе си

	Вчера д-р Уин Уесткот проведе следствие в Шордич, по повод смъртта на Елизабет Крюс, 77 годишна, живуща на Ийст Стрийт, 32, в Холборн, умряла миналата сряда. Алис Матисън даде показания, че тя я хазяйката на къщата, дето е живяла покойната. Свидетелката я виждала за последен път миналия понеделник. Тя живяла съвсем сама. Г-н Франсис Бърч, инспектор по благотворителността в район Холборн, показа, че покойната е наемала въпросната стая в продължение на тридесет и пет години. Когато на 1-ви т.м. свидетелят бил извикан, той намерил старата жена в ужасно състояние; и колата за бърза помощ и коларят трябвало да бъдат дезинфекцирани след пренасянето й. Д-р Чейз Фенъл каза, че смъртта е последвала от заразяване на кръвта от раните, причинени от дълго лежане, от небрежно отнасяне към себе си и от мръсотията, в която е живяла.
C$
	Най-поразителното в тази дребна случка — смъртта на самотната старица — е учтивата снизходителност, с която официалните лица са погледнали на нея и са произнесли своята присъда. Да се каже, че седемдесет годишната старица е умряла от _небрежно отнасяне към себе си_, то е връх на оптимистичното отнасяне към това събитие. Старицата беше сама виновна, че е умряла, и веднъж намерен виновникът, върху когото би могла да се хвърли отговорността за станалото, обществото, напълно удовлетворено, се върна към своята работа.
	Що се отнася до „потъналата на дъното десета част“, г-н Пигу казва:
C>
	„Дали от физическа слабост, или от недостиг на ум, или от нервна слабост, или от всичко това, взето заедно, но те са неспособни за работа или неохотно работят, затуй не са способни да се издържат…
	Умът им често бива понижен до такава степен, че са неспособни да различат дясната си ръка от лявата или да запомнят номера на къщата, дето живеят; телата им са слаби и лишени от жизнена сила, чувствата им са неустойчиви и те мъчно могат да разберат що е семеен живот“.
C$
	Четиристотин и петдесет хиляди хора — това е маса. Младият огняр беше един от тях и той трябваше да употреби известно време, за да каже късата си реч. Аз не бих искал да разговарят всички заедно.


>	Глава V
>	Тия, които са най-накрая

	Естествено е, че моето първо впечатление от Лондонския Ийст Енд беше най-общо. По-късно почнаха да се обрисуват подробности, и ту тук, ту там, сред хаоса на нищетата, аз открих няколко малки местенца, дето обитаваше благополучието. Понякога това бяха цяла редица къщи в малките улици встрани, дето живеят занаятчиите и дето съществува една първобитна форма на семеен живот. Вечер там може да се видят мъже, седнали пред вратата с лули в зъбите и с деца на коленете, клюкарстващи жени и смях и шеги изпълват въздуха. Хората се наслаждават на пълно щастие, тъй като, в сравнение с окръжаващата ги нищета, на тях им е добре.
	Но в най-добрия случай това е същото животинско щастие, доволството на сития стомах. Господствуващата нота в живота им е материализмът. Те са глупави и мъчно подвижни, лишени от въображение. Бездната, на чийто край живеят, е наситена, изглежда, с особена притъпяваща атмосфера, която ги окръжава и убива. Религията преминава покрай тях. Невидимото не им внушава нито страх, нито възторг. Те не знаят нищо за невидимото; и пълният стомах и вечерната лула, заедно с неизменната половница — това е всичко, което искат от живота или за което мечтаят.
	Всичко това не би било тъй лошо, ако с него би се свършило; но с това не се изчерпва всичко. Доволството на вцепеняването, в което са потънали, е тъкмо оная смъртно опасна инерция, която предшествува смъртта. Тя изключва прогреса, и за тях да не прогресират, значи да затъват все повече, за да паднат в края на краищата на дъното на Бездната. Със своя собствен живот те могат само да започнат падението, предоставяйки на своите деца и внуци да се дотъркалят до дъното. Човек обикновено получава от живота по-малко, отколкото иска; и те искат тъй малко, че онова нищожно, което получават, не ги спасява.
	Дори в най-добрия случай градският живот се явява изобщо неестествен за човека, но градският живот на Лондон е неестествен до такава степен, че средният работник или работничка не могат да го понесат. Духът и тялото се разлагат от разрушителни влияния, които ни минута не прекъсват своята работа. Духът и физическата енергия се разрушават и добрият работник, дошъл направо от ралото, при първото градско поколение става лош работник; във второто поколение — неспособен към напрежение и лишен от инициатива; физически неспособен да изпълнява оная работа, която е вършил баща му, той стои вече на пътя, който води към дъното на Бездната.
	Покрай всичко друго, самият въздух, който дишат, и от който никога не могат да се избавят, в достатъчна степен ги отслабва и във физическо и умствено отношение; лондончани не могат да се конкурират с пресните сили на селските мъже, които бързат в Лондон, за да ги изметат и да бъдат на свой ред изметени сами.
	Да оставим настрана всички болестотворни причинители, що изпълват въздуха на Ийст Енд; да вземем под внимание само вредното действие на дима. Сър Уилям Тисълтън-Дайър, управител на Ботаническата градина, е изучавал наслойката, която димът оставя върху растенията, и по неговите изчисления всяка неделя на всяка четвърт квадратна миля на Лондон и околността се събира не по-малко от шест тона твърдо вещество, състоящо се от сажди и смолист въглеводород. Това дава двадесет и четири тона на квадратна миля или 1248 тона в годината. От корниза под купола на катедралата Ст. Пол бе снет голям слой от кристализиран калциев сулфат. Този слой се е образувал от действието на сярната киселина, намираща се в атмосферата, върху калциевия карбонат, намиращ се в камъка.
	И тая сярна киселина, намираща се в атмосферата, дишат непрестанно лондонските работници нощем и денем, през целия си живот.
	Естествено е, че децата им израстват в хилави младежи, лишени от мъжество и жизнена енергия, със слаби нозе — в тесногръда порода, която настръхва и пада в грубата борба за живот с тълпите пришелци от село. Железопътните служещи, носачи, колари на омнибусите, хамалите — изобщо всички работници, от които се иска физическа сила, в повечето случаи се доставят от село; в градската полиция се числят дванайсет хиляди пришелци от селата, срещу три хиляди родени в Лондон.
	По този начин ние сме принудени да извадим заключението, че Бездната представлява от само себе си в буквалния смисъл огромна машина за унищожаване на хора, и когато аз минавам из малка затънтена улица, дето на вратите стоят сити еснафи с плътно натъпкани стомаси, аз знам, че ги очаква много по-горчива участ, отколкото 450 000 безнадеждно жалки създания, умиращи на дъното на кладенеца. Тия поне умират — и това е край; докато ония трябва още да минат през бавните предварителни страдания в продължение на две или три поколения.
	И обаче, в основата си животът е хубав. В него са заложени всички човешки възможности. При съответни условия, той би могъл да продължи с векове, да дава велики хора, герои и художници, които биха могли да направят света по-добър.
	Говорих с една жена, представителка на хората от тоя тип, изхвърлени от своята затънтена улица и тръгнали из фаталния път, който води на дъното. Мъжът й беше монтьор и член на съюза на механиците. Че той бе лош механик, това се виждаше по неспособността му да намери постоянно място. Той нямаше нито енергия, нито предприемчивост, необходими, за да получи и задържи едно трайно положение.
	Имаха две дъщери и четиримата живееха в две кочини, които само от вежливост можеха да се нарекат _стаи_, и за които плащаха седем шилинга на седмица. Нямаха машина, готвеха върху едно газово котлонче. По липса на средства, не можеха да получават неограничено количество газ; но в техен интерес бе построено твърде мъдро приспособление. Пущате в отверстието едно пени — и газът се появява, а когато изгаряше тъкмо за тая сума — газът автоматично спираше. — Ако не пуснеш парата навреме, обедът остава полусварен — обясняваше тя.
	Систематичното недояждане беше тяхна съдба от няколко години. В началото и в края на месеца те ставаха от масата с желанието да похапнат още нещо. Когато човек се намира вече върху наклонена плоскост, хроническото недояждане се явява твърде важен фактор, който подравя жизнените сили и ускорява провалянето.
	При все това, тая жена беше твърде усърдна работница. От четири и половина часа сутринта до момента, когато се изгасяват последните лампи, тя, по думите й, си вадеше очите да шие платнени блузи, с хастара и гарнитурата, по седем шилинга за дузината. Платнени блузи, обшити с два реда гарнитура, по седем шилинга за дузината!
	Мъжът, за да може да получи място, трябваше да се запише в съюза, който му взимаше шилинг и половина всяка седмица. А когато се устройваха стачки, и той се случваше да бъде на работа, трябваше понякога да внася в съюзната каса до седемнадесет шилинга за фонда взаимопомощ.
	Едната от дъщерите, по-възрастната, работила като ученичка шивачка, за шилинг и половина седмично. Обаче, когато настъпил лош сезон, уволнили я, макар че я взели с такава низка заплата, тъй като едновременно се учела и на занаят. След това тя служила в един склад за велосипеди в течение на три години, с шест шилинга заплата седмично, при което трябвало да ходи две мили, за да иде на работа, и две мили обратно, и да плаща глоби за закъснение.
	Във всичко, що се отнасяше до мъжа и жената, играта беше изгубена. Бяха изгубили способността да се притискат и катерят нагоре и се търкаляха към дъното на кладенеца. Но какво очакваше дъщерите? Те живееха като свини; отслабнали от хроническо недояждане, с разклатени умствени, морални и физически сили — какви шансове имаха те да се покатерят горе и се измъкнат от Бездната, дето им бе съдено от рождение да паднат?
	Докато аз пиша тия редове, ето вече цял час въздухът се оглася с отвратителни звуци, придружаващи боя в съседния двор. Когато най-напред стигнаха до мен тия звуци, аз ги взех за лай и кучешко скимтене, и трябваше да минат няколко минути, за да се убедя, че човешки същества и при това жени, могат да издават такива звуци.
	Пияни жени, дошли до сбиване! Противно е дори да си го представиш; хиляди пъти по-лошо е да го чуеш. Събитията се развиха горе-долу в следния ред:
	Най-напред невнятни викове, излизащи из гърлата на няколко жени, ревящи с пълни гърди; след това тишина, сред която се раздава детски плач и глас на младо момиче, което се оплаква със сълзи в гласа; женският глас, жесток и обиден, се надига отново: — Да ме допреш! Само да ме допреш! — Пляс — предизвикателството е прието и побоят започва отново.
	На прозорците на къщите, обърнати към двора, се трупат зрители, които следят с ентусиазъм зрелището, и до ушите ми достигат звуци на удари и псувни, от които замръзва кръвта в жилите. За щастие, аз не мога да видя биещите се.
	Затишие. — Ти остави детето на мира. — Детето, очевидно твърде малко, плаче в панически ужас. — Добре де! — повтаря се двайсет пъти подред, на най-високата нота. — Ей с тоя камък ще ти счупя главата. — Камъкът, види се, попада в главата, тъй като след тия думи се раздава вик.
	Затишие; очевидно, едната от борещите се страни е временно обезсилена и малко по малко идва на себе си; отново се чува гласът на детето, но тоя път с един тон по-низко и постепенно замира.
	Гласовете започват да се надигат, всеки въпрос все по-високо и по-високо:
	— Да?
	— Да.
	— Да?
	— Да.
	— Да?
	— Да.
	— Да?
	— Да.
	След подобно постоянство и от двете страни, конфликтът отново се захваща. Едната от страните получи значително надмощие, за което можеше да се съди по това, че другата страна изкрещя: _Колят ни!_ — Викът се превърна в хъркане и замря, очевидно, тоя, който извика, бе стиснат за гърлото.
	Поява на нови гласове, флангова атака; ръката, що бе хванала гърлото, очевидно се е отпуснала, тъй като викът _колят_ се раздаде отново, с по половин октава по-горе от по-рано; общо вардаляне, общ бой.
	Затишие, друг глас на младо момиче:
	— Отивам на помощ на мама.
	Диалог, който се повтаряше в течение на пет минути.
	— Ще правя каквото искам.
	— Ще видим как ще правиш каквото искаш.
	Конфликтът се възобновява; майка, дъщери, всички, които не ги мързи, взимат участие в него; моята хазяйка вика през черния вход дъщеря си, а аз размислям какво морално влияние ще упражни върху нея всичко това, което трябваше да чуе.


>	Глава VI
>	Уличката Фраинг-пан и кътчето от ада

	Тримата вървяхме по Майл Енд Роуд, и един от нас беше герой. Той бе строен юноша, деветнадесет годишен, тъй слаб и крехък, че също като Фра Филипо Липи, един дъх на вятъра можеше да го свали и преобърне. Беше пламенен млад социалист, пълен с първите пориви на ентусиазма и узрял за мъченичество. Като оратор от трибуната и председател, играеше активна и не безопасна за себе си роля на много пробурски митинги, на открито и закрито, които тъй смущаваха в туй време спокойствието на „весела Англия“. По пътя той ми разказваше дребни епизоди из своите похождения; как бяха го нападали в парковете и трамвайните вагони, как бе се катерил на катедрата, за да защити някое безнадеждно дело, когато другарите му се смъкваха един по един и пребиваха от разярената тълпа; за обсадата на черквата, дето той и трима негови другари бяха намерили подслон, и дето, под град от камъни и под звъна на разбиваните цветни стъкла, те се бранеха дотогава, додето при тях бе избързал да ги избави един полицейски взвод; за умопомрачителните побоища по стълбите, галериите и балконите; за разбитите прозорци, пропаднали стълби, разгромени митингови зали, за разбитите глави и счупени ръце и нозе — и после, като въздъхна със съжаление, погледна ме и каза:
	— Как ви завиждам, на едрите, силни мъже. Аз съм такава мухичка. Няма от мен голяма полза, когато работата дойде до бой.
	А аз, който стърчах с цяла глава над своите двама другари, си спомних за моя роден, суров Запад и стоманените хора, на които аз, на свой ред, бях свикнал да завиждам там. Но като гледах младия момък със сърце на лъв, аз помислих: хората от тоя тип, при случай издигат барикади и показват на света, че те не са забравили как трябва да се умира.
	Но тук заговори вторият ми спътник, човек двадесет и осем годишен, който поддържаше своето несигурно съществуване с работа в душна работилница.
	— Аз съм здрав човек — обяви той. — Не съм като другите юнаци в моята работилница: аз не съм от тях. Те ме смятат за прекрасен образец на мъж. Знаете ли, аз тежа сто и четиридесет фунта.
	Беше ми неловко да му кажа, че тежа сто и седемдесет фунта; затуй, задоволих се да го изгледам внимателно. Бедният нещастен, малък човек. Кожата му имаше болнав цвят, туловището му бе изкривено до невъзможност, гърдите му бяха тесни, раменете му — свити от дългите часове на непосилна работа, а главата тежко се накланяше напред.
	И той наричаше себе си здрав човек!
	— Какъв ръст имате?
	— Пет фута и два дюйма — отвърна той с гордост: — а моите другари в работилницата…
	— Покажете ми тая работилница — казах аз.
	Работилницата в туй време не работеше, а все пак ми се искаше да я разгледам. Изминали Лиман Стрийт, свърнахме в ляво към Спиталфийлдс, и попаднахме в уличката Фраинг-пан*. Орляк дечурлига тичаха из плъзгавите тротоари, като палагунци**, преди да са се превърнали на жаби, гъмжащи на дъното на изсъхнало блато. В тесните врати — толкова тесни, че ние с мъка се провряхме в тях — седеше жена с малко дете; тя го хранеше с грубо разголена гръд, като някаква карикатура на светостта на материнството. В тъмния и тесен коридор, който се откриваше зад нея, ние едва се промъкнахме през тълпа от млади хора и се добрахме най-сетне до още по-тясна и мръсна стълба. Качихме се горе през три площадки, всяка от които бе покрита с кал и всякаква смет.
	[* Frying pan — тиган; това прозвище, дадено на уличката, оправдава напълно себе си: тая местност е наистина адски тиган, приготвен за грешниците.]
	[** Палагунци (диал.) — попови лъжички. — Б.ел.кор.]
	В това отвратително помещение имаше седем стаи. В шестте от тях двадесет и повече души от двата пола и от различни възрасти готвеха ядене, ядяха, спяха и работеха. Стаите имаха големина около осем квадратни фута, а може би и девет. Ние влязохме в седмата стая. В тая дупка се _потяха_ пет души. Тя имаше седем фута широчина и осем дължина. Масата, на която се работеше, заемаше по-голямата част от стаята. На тая маса стояха пет обущарски калъпа и едва оставаше свободно място за работа, останалата част от масата бе затрупана с късчета картон, кожи, пачки с обущарски клечки и разни видове материали, употребявани за пришиване на подметки към обувките.
	В съседната стая живееше жена с пет деца. В друга отвратителна кочина — вдовица с единствения си шестнайсет годишен син, на умиране от охтика. Казаха ми, че жената търгувала на улицата със сладкиши и често нямала възможност да купи на сина си три бутилки мляко, които трябвало да пие всеки ден. Умиращият ял месо не по-често от един път на седмицата; а качеството на това месо не можеха да си представляват хора, които никога не са виждали себеподобните си да се хранят като свини.
	— Как кашля! Това е нещо ужасно! — побърза да ми съобщи моя „здрав“ приятел, когато заговори за умиращия момък. — Чуваме го тук, когато работим, и това е ужасно, просто ужасно.
	Приятелят ми, когато имаше работа, се пресилваше над нея, заедно с четирма други мъже, в споменатата по-горе стая. Зиме лампата гореше почти цял ден и разваляше със сажди и без това спарения въздух.
	Тоя човек ми разказваше, че в добри времена, когато имаше наплив от работа, той е печелил до трийсет шилинга на седмица. — Тридесет шилинга! Седем долара и половина!
	— Но тъй могат да печелят само най-сръчните от нас — добави той. — И после — ние работим дванайсет, тринайсет, четиринайсет часа в денонощието, и тъй бързо, колкото е само възможно.
	— Да можехте да ни видите, когато се потим. Като град тече от нас. Да можехте да ни видите, очите ви ще изскочат — гвоздеите просто летят от устата, като от машина. Погледнете в устата ми.
	Аз погледнах. Зъбите бяха съвсем изтрити от постоянното триене от металическите гвоздеи, бяха черни, като въглени, и наполовина изгнили.
	— Аз чистя зъбите си — прибави той — а то инак щяха да бъдат още по-лоши.
	После той ми съобщи, че работниците трябва да имат свои собствени инструменти, гвоздеи, лепило, картон и трябва сами да плащат за помещението, за осветлението и пр. По тоя начин, беше съвсем ясно, че неговите трийсет шилинга трябваше значително да се намалят.
	— Но колко дълго трае този сезон, когато има наплив от работа, и когато вие печелите такава голяма сума — трийсет шилинга? — попитах аз.
	— Четири месеца — бе отговорът; в другото време, по думите му, той печелеше средно от половин суверен до суверен на седмица. Сегашната неделя бе вече наполовина минала и той бе спечелил четири шилинга. И все пак, дадоха ми да разбера, че тази бе една от добрите форми на потосмукачната система.
	Аз погледнах през прозореца, който трябваше да гледа в задните дворове на съседните къщи. Но то не бяха дворове… впрочем, то бяха наистина дворове, но покрити с навеси и обърнати в обори, в които живееха хора. Покривите на тия колиби бяха покрити с пласт от нечистотии, на места дебел един фут — дарове от задните прозорци на втория и третия етаж на съседните къщи. Аз можах да различа в тая смес риби и говежди кокали, помия, пълни със зараза дрехи, стари обувки, разбити глинени съдове — изобщо, всевъзможна останка на човешки тор.
	— Тази е последна година на нашия занаят; сега въвеждат машини, за да се избавят от нас — печално продума мъченикът от потосмукачната машина, когато прекрачихме през жената с грубо разголена гръд и напредвахме през тълпата евтини детски съществувания.
	След това ние посетихме общинските евтини домове, построени от Съвета на Лондонското Графство на мястото на дупките, дето бе живял „Детето на Джаго“ на Артър Морисън. Макар че тия здания даваха пристанище на по-голям брой хора, отколкото по-рано, хигиеничните условия тук бяха по-добри. Но тия домове се обитаваха от работници с по-голяма квалификация и занаятчии. Обитателите на дупките бяха просто изтласкани и те трябваше да напълнят други дупки или да основат нови.
	— А сега — каза другарят ми (здрав човек, който работеше тъй, че другите го гледаха изумени) — ще ви покажа дробовете на Лондон. Това е Спиталфийлдската градина.
	Думата градина той произнесе с ирония.
	Сянката от черквата пресича Спиталфийлдската градина и в сянката на тая черква, в три часа след пладне, аз видях зрелище, което бих желал да не виждам. В тая градина няма цветя и самата тя е по-малка от моята собствена бащина градинка в моето отечество. В нея расте само трева и тя е заградена с решетка от гвоздеи, както всички лондонски паркове, за да не могат бездомните мъже и жени да проникнат вътре през нощта и да спят на тревата. Когато влязохме в градината, някаква старица, петдесет или шестдесет годишна, мина покрай нас, с два големи вързопа, покрити с платнено вретище, които висяха през рамото й, един отзад, друг отпред. Беше скитница, бездомна душа, твърде независима, за да затътри своето мършаво тяло в работническия дом. Като охлюв тя носеше своя дом със себе си. В тия два покрити вързопа се намираше цялата й покъщнина, гардеробът й, долните дрехи и всякакви скъпи за женското сърце дреболии.
	Тръгнахме из тясна, посипана с чакъл пътечка. На скамейката, от двете страни на пътечката, седяха в редици множество жалки, обезобразени представители на човешкия род, само видът на които би извикал у Доре` още по-дяволски полети на фантазията от тия, които е успял да изпълни. То беше сборище от парцали и кал, всевъзможни отвратителни кожни болести, открити рани, гнойни нарастъци, циреи, уродливи животински физиономии. Духаше студен, влажен вятър и тия създания се притискаха едно към друго с дрипите си и в повечето случаи спяха или се мъчеха да заспят. Имаше близо една дузина жени, на възраст от двадесет до седемдесет години. Редом спеше деветмесечно дете, сложено на коравата скамейка, без възглавница и одеяло и никой не го наглеждаше. Още по-нататък — половин дузина мъже спяха седнали или опрени един о друг. На едно място — семейна група: дете, спящо в ръцете на заспалата майка, и мъжът (или съжител), който неловко поправяше скъсаната си обувка. На друга скамейка — жена, която изрязваше с нож повлечените краища на своите дрипи, и друга жена, с игла и конец в ръка, която зашиваше техните дупки. Около тях — мъж, който държеше в ръцете си спяща жена. По-нататък — мъж, чиято дреха бе покрита със засъхнала кал, спеше сложил глава на коленете на жената, двадесет и пет годишна, също спяща.
	Видът на тия спящи хора ме смути. Какво е това сънно царство? Защо между всеки десет души девет спяха или се мъчеха да заспят? Аз разбрах това едва по-късно. _Законът, издаден от съществуващата власт, забраняваше на бездомните да спят нощем!_ На тротоара пред портика на църквата Христова, дето каменните колони се издигат към небето в правилни редове, лежаха цели редици мъже, спящи или само дремещи, и всички бяха в твърде дълбоко вцепеняване, за да могат да станат или поне да изразят любопитство при нашето идване.
	— Дробовете на Лондон — казах аз. — Не, това не са дробове. Това е цирей, огромна загнила рана.
	— О, защо ме доведохте тук? — каза пламенният млад социалист и тъжното му лице побледня, толкова от душевна болка, колкото и от отвращение.
	— Тия жени — каза нашият водач, — се продават за три пенса, за два, а понякога и за комат черен хляб.
	Той каза това с весела усмивка. Болезненият момък извика:
	— За Бога, да се махнем по-скоро от тук!


>	Глава VII
>	Кавалер на ордена на „Кръста на кралица Виктория“

	Аз се убедих, че не е тъй лесно да попадне човек за нощуване в работническия дом за приходящи. Направих вече два опита и скоро ще направя трети. За пръв път излязох в седем часа вечерта, с четири шилинга в джоба. С това аз извърших едновременно две грешки. Първо, кандидатът за нощуване трябва да бъде безпаричен и понеже се подлага на щателен обиск — трябва да бъде абсолютно безпаричен; и дори четири пенса са такова богатство, което го прави недостоен за това заведение. Второ, тръгнах твърде късно. Седем часа вечерта — е твърде късно време, за да може беднякът да получи своето просешко легло.
	За сведение на тънко възпитаните и невежи хора, разрешете ми да обясня що е спалнята на работническия дом. То е здание, дето бездомният скитник, лишен от легло и без едно пени в джоба, може, ако има това щастие, да даде почивка на уморените си кости; на следния ден той е длъжен да изработи това, като каторжник.
	Вторият ми опит да нощувам в работническия дом започна по-благоприятно. Аз излязох посред бял ден, придружен от пламенния млад социалист и още един приятел и в джоба ми имаше всичко на всичко три пенса. Те ме доведоха до работническия дом в Уайтчапъл, и аз се спрях на ближния ъгъл, за да се огледам. Беше началото на шест часа, но пред дома стоеше вече дълга мрачна редица хора; редицата обикаляше ъгъла на зданието и се губеше от очи.
	Това бе твърде печално зрелище — всички тия мъже и жени, които чакаха, в студената сива светлина на угасващия ден, билетчето за бедняшкия покрив през нощта — и го почти ме обезсили. Като дете пред вратата на зъболекаря аз намерих изведнъж хиляди причини, които ме викаха в тоя момент на друго място. Сигурно, признаците на тая вътрешна борба се изразяваха върху лицето ми, тъй като един от другарите ми каза:
	— Не се бойте, вие имате шанс да влезете.
	Разбира се, аз можех да вляза, но си помислих, че дори трите пенса в джоба ми бяха в това общество голямо богатство. За да унищожа всички индивидуални различия, аз опустоших всичките си джобове. После се простих с другарите си, с разтупано сърце закрачих по улицата и заех място в края на опашката.
	Печално бе това зрелище — тая върволица от бедняци, които слизат по стръмния склон на смъртта; аз не си представях по-преди, колко печално е това.
	Зад мен застана як човек със среден ръст. Здрав и крепък, макар и вече стар, с остри черти, с обветрена загоряла кожа, която, очевидно, години наред бе се излагала на влиянието на слънчевите лъчи и бурите — беше типичен моряк; имаше лице и очи на моряк. И аз си спомних един куплет от Киплинговия „Каторжник“:
P>
	С клеймото на рамо, с раната от звънката стомана,
	със знаците на бича — чиито белези не ще се нивга изличат —
	и със очи, угаснали от сълзи и от слънце,
	аз заплатих — напълно заплатих…
P$
	Доколко бях прав и как му отиваха тия стихове — сами съдете:
	— Не мога повече да понасям това, не мога — оплакваше се той на човека зад него. — Ще избия мутрата на някой _боби_ — и ще вляза за четиринадесет дни. Ще имам легло, по-добра храна от тая, която имате тук, няма от какво да се боя. Само, виж, там не може да се пуши… — последната фраза той произнесе със съжаление и покорство.
	— Вече от две нощи съм на улицата — продължаваше той, — миналата нощ се измокрих до мозъка на костите, и вече не можех да понасям. Вече отивам към старост, някой ден ще ме дигнат мъртъв от улицата.
	Той бързо се обърна към мен и заговори с жар:
	— Недейте доживява до старост, момко. Умрете докато сте млад, инак ще стигнете до същото положение. Истина ви казвам. Аз съм на осемдесет и седем години, служил съм на отечеството като истински мъж. Три нашивки и кръста на кралица Виктория — и ето какво получих в награда за всичко това. Искам, искам да умра. Дано е по-скоро!
	Очите му овлажняха, но преди онзи, другия, да му каже нещо за утеха, затананика някаква моряшка песен, като че на света нямаше отчаяние.
	Ободрен от мен, той ми разказа следната история, докато стоеше в редицата пред вратите на работническия дом, след две нощи, прекарани на улицата.
	Като момче постъпил той в британската флота и четиридесет години и нещо служил вярно и честно. Дати, имена, началници, пристанища, кораби, сражения — изскачаха от устата му като някакъв поток, но да се запомни не беше по силите ми — преддверието на работническия дом не е твърде подходящо място за интервю.
	Той взел участие в „първата китайска война“, както я наричаше, постъпил в „Ийст Индия къмпани“ и прослужил десет години в Индия, бил в Индия отново с английската флота през време на войната в Бирма и в Крим. Освен това много пъти се сражавал за тържеството на английското знаме в разни части на земното кълбо.
	После идва едно събитие — незначително събитие, ако се проследи първоначалната му причина: може би, лейтенантът бе зле закусил тоя ден; може би късно бе легнал предишната вечер; или го преследваха кредитори; или командирът го бе остро нагрубил. Възможно е, че лейтенантът тоя ден бе в раздразнено настроение. Моят моряк, заедно с други свои другари, завързвал въжетата.
	Сега имайте предвид, че тоя моряк е прослужил вече четиридесет години във флотата и има три нашивки и кръста на кралица Виктория за отличие в боя; очевидно, той не може да бъде толкова лош моряк. Лейтенантът е бил раздразнен; лейтенантът го напсувал — не толкоз невинно: тая псувня оскърбявала майка му.
	Когато аз бях малък, наше детинско правило беше — да се бием като дяволи, ако би се нанесла на майка ни такава обида; и в оная част на света, дето живея аз, мнозина мъже са платили с живота си затуй, че са посмели да изпсуват друг мъж с тая псувня.
	Както и да е, лейтенантът напсувал моряка на майка; случва се, че морякът в тоя момент държал в ръката си железен лост.
	Той удря с него лейтенанта по главата, катурва го от въжето и лейтенантът пада зад борда.
	После, по неговите собствени думи:
	— Разбрах какво направих. Знаех закона и си казах: „С тебе е свършено вече, Джек, мое момче. Едно ти остава.“
	И аз скочих след него, решен да унищожа него и себе си. И аз бих го направил, но в туй време към нас се приближи катер от флагманския кораб. Ние се дигнахме двамата върху гребена на вълната и аз го държах и удрях с юмрук. Ето кое ме погуби. Ако не бях го бил, аз бих могъл да представлява работата така, че дошъл на себе си, хвърлил съм се в морето, за да го спася.
	После иде военнополевият съд. Той ми процитира присъдата, дума по дума, като че много пъти в живота бе си я повтарял с горчивина. И ето на какво наказание бива осъден, в името на дисциплината и уважението към офицерите, които невинаги биват джентълмени, тоя човек, виновен само в това, че е бил мъж: да се деградира в прост моряк; да се лиши от всички награди, които има; да се лиши от право на пенсия; да му се отнеме кръста на кралица Виктория; да му се ударят петдесет пръчки; да му се наложи две години затвор.
	— По-добре да бях потънал него ден… Аз молих Бога да потъна — завърши той.
	Най-сетне пред очите ни се отвори вратата, дето бедняците се пропущаха на групи по няколко души изведнъж. И тук аз научих нещо чудно: днес е сряда, но никой от нас няма да бъде пуснат по-рано от петък сутринта. После — о пушачи, обърнете внимание! — не ни се разрешава да вземем със себе си тютюн. Длъжни сме да го предадем при входа. Казаха ми, че понякога го връщат на излизане, а понякога се унищожава.
	Старият войник ме научи. Извадил табакерата, той изсипа тютюна си (жалко количество) в хартия. След като го сгъна грижливо, пусна го в ботуша. Пуснах и аз своя тютюн в ботуша, тъй като да се прекарат четиридесет и четири часа без тютюн, беше тежко изпитание. Редицата все напредваше и напредваше и ние бавно, но сигурно се приближавахме до преградката. В момента, когато вече стъпихме на някаква стоманена решетка, под нея, в подземния етаж се показа някакъв човек — старият моряк го попита:
	— Колко души още ще пуснат?
	— Двадесет и четирма — бе отговорът.
	Ние погледнахме безпокойно напред и направихме сметка. Пред нас стояха още тридесет и четири човека. Тъга и разочарование се изписа върху лицата на окръжаващите. Не е много приятно за гладния и без грош в джоба да прекара цяла безсънна нощ на улицата. Но ние все пак се надявахме, въпреки очевидността, додето зад преградата останаха десет души и вратарят ни върна обратно.
	— Няма място — ето всичко, което каза той и хлопна вратата.
	С бързината на мълния, въпреки своите осемдесет години, старият моряк хукна да дири покрив нейде на друго място. Аз стоях и обсъждах въпроса с двама други мъже, запознати с местата за нощуване, дето щяхме да се запътим. Те посочиха работническия дом в Тополова алея, на три мили от тук, и ние потеглихме.
	Когато свърнахме зад ъгъла, единият от тях каза:
	— Аз трябваше днес да вляза. Дойдох в един часа, редицата току-що се събираше; но те си имат любимци. Пускат ги всяка нощ — все едни и същи.


>	Глава VIII
>	Носачът и дърводелецът

	Носачът, по правилните черти на лицето му, заострената брадичка и избръснатата горна устна, в Съединените щати аз бих взел за нещо средно между майстор от някой завод и заможен фермер. Колкото за дърводелеца — и там бих го взел за дърводелец. Той си беше същи дърводелец, сух и жилест, с остри, проницателни очи, с ръце сгърчени от стискане на дърводелски инструменти в своята четиридесет годишна работа на тоя занаят. Най-лошото в живота на тези хора бе това, че те бяха стари и че децата им, вместо да подраснат и ги поддържат, бяха умрели. Годините бяха сложили върху им своя печат и те бяха изхвърлени от промишления живот на страната и изтласкани от по-младото поколение и силните конкуренти, заели техните места.
	Тия двама души, по липса на възможност да попаднат за нощуване в работническия дом в Уайтчапъл, бяха принудени заедно с мен да бързат за работническия дом в Тополова алея. Там не е особено приятно, мислеха те, но по липса на по-добро, тоя бе единственият изход, който им оставаше. Или Тополи — или нощуване на улицата. И двамата копнееха да получат одър, тъй като по собствените им думи „едва стояха на нозете си“. Носачът, петдесет и осем годишен мъж, бе прекарал последните три нощи без сън и покрив, докато дърводелецът, шестдесет годишен, бродеше из улиците вече пет нощи.
	О вие, млади, храбри хора, с гореща кръв и добре нахранени, които всяка нощ имате белоснежен креват и широка стая — как мога да ви обясня страданията, които бихте изпитали, ако бихте прекарали само една изнурителна нощ на лондонските улици! Повярвайте, ще ви се стори, че са минали хиляда века, докато изток започне да побелява пред зората; вие ще треперите, ще искате да викате високо от болки във всеки мускул; и ще се чудите, че като сте преживели това, сте останали живи.
	Ако седнете да починете на някоя скамейка и уморените ви очи се приклопят, бъдете уверени, че полицаят ще ви дигне грубо и ще ви заповяда „да си вървите по пътя“. Вие можете да си починете на скамейката, но скамейките са малко и стоят на голямо разстояние една от друга; и ако под почивка се разбира сън, вие сте длъжни да вървите по-нататък, повличайки морното си тяло по безкрайния низ от улици. Ако ли с хитростта на случая, вие изберете някоя затънтена и тъмна уличка, вездесъщият полицай и от тук ще ви прогони по същия начин. Негова длъжност е — да ви гони. Такъв е законът на властта: да ви гони.
	Но когато се съмне и кошмарът изчезне, вие се затътрите вкъщи, за да си починете, и после до края на живота си ще разказвате за преживяното на кръг другари, и те ще слушат и ще се учудват. Ще направят от това цяла история. Преживяното от вас за осем нощни часа ще стане Одисея, а вие сам — Омир.
	Не тъй стои работата с бездомните хора, които заедно с мен отиваха в работническия дом в Тополи. И подобни тям хора, мъже и жени, могат да се наброят тая нощ до тридесет и пет хиляди. Моля ви се, не си спомняйте за тях, когато си лягате в леглото; ако сте тъй добър, както може да се очаква от вас, вие няма да спите тъй спокойно, както обикновено. Но когато шестдесет и осемдесет годишни старци, сухи, с изстиваща кръв, срещат зората, без да подкрепят силите си и после се лутат цял ден в безумна гонитба за късче хляб, и отново ги настига безсънната нощ, и тъй пет дни и пет нощи подред — о вие, мили, кротки охранени хора, ще можете ли някога да разберете това?
	Аз вървях по Майл Енд Роуд, между носача и дърводелеца. Тя е широка улица, прекосяваща центъра на източния Лондон, по нея сновеше десетки хиляден народ. Ние вървяхме редом, и когато моите спътници започнаха с горчивина да проклинат своята страна, аз я проклинах заедно с тях — проклинах, както може да проклина осиротял американец, изхвърлен на брега на някаква чужда и ужасна страна. Те взеха да ме считат за моряк, разпилял парите си из кръчмите, пропил и дрехите си (което не е необикновено явление сред моряците, слезли на брега) и временно се оказал съвсем беден, в очакване на кораба. За това убеждение помагаше моето незнание на английските обичаи изобщо и частно порядките на нощните приюти и моето любопитство в това отношение.
	Носачът с мъка следваше подире ни (той ми каза, че тоя ден не е ял нищо), но дърводелецът, изсъхнал и гладен, в сивото си покъсано палто, печално развявано от вятъра, крачеше широко и без умора, и неговата походка ми напомняше походката на койота*. И двамата при ходенето гледаха надолу, към тротоара, и от време на време ту единият, ту другият се навеждаше и вдигаше по нещо, без да се спира и да забавя ход. Аз мислех, че събираха цигарени угарки и известно време не обръщах внимание на това. Но скоро видях какво събираха.
	[* Койот — американски вълк в прериите. — Б. пр.]
	От калния, покрит със слюнки тротоар те събираха портокалови и ябълкови кори и чепки грозде — и ги ядяха. Те чупеха със зъби сливови кокички, за да извлекат от тях зърното. Събираха трохи от хляб, големи колкото грахово зърно, сърцевина от ябълки, толкова черна от кал, че можеше да се приеме за нещо друго; и тия двама хора слагаха тия предмети в устата си, дъвчеха ги и изгълтваха, и това ставаше между шест и седем часа вечерта на 12 август, в годината от раждането на Христос Спасителя 1902, в сърцето на най-великата и най-могъща империя, каквато някога е виждал светът.
	Те разговаряха. Те не бяха глупци — бяха само стари. И естествено е, че след като бяха напълнили червата си с улична смет, говореха за кървавата революция. Говореха като анархисти, фанатици и безумци. Но кой ще ги осъжда за това? Въпреки трите обилни трапези, изядени от мен тоя ден и приятното легло, което можех да заема, щом пожелаех, въпреки моята социална философия и еволюционна вяра в бавното развитие и подобрение на условията — въпреки всичко това, казвам, аз се чувствувах принуден да говоря глупости заедно с тях или да мълча. Жалки безумци! Революциите се правят от хора не от такова качество. И когато те ще умрат и ще се превърнат в прах, което ще бъде скоро, други глупци ще говорят за кървавата революция, събирайки отрепки от замърсения с храчки тротоар на Майл Енд Роуд, на път за работническия дом в Тополи.
	Тъй като аз бях чужденец и млад човек, носачът и дърводелецът ми обясняваха всичко и ми даваха съвети.
	Съветите им бяха кратки и се свеждаха към едно: по-скоро да замина от тук.
	— Ще замина при първа възможност — уверявах ги аз. — Спътниците ми ме изгледаха и одобрително клатеха глави.
	— Условията правят човека престъпник против волята му — каза дърводелецът. — Ето например аз съм старец, по-младите заеха мястото ми, дрехите ми се износват все повече и повече, и всеки ден все по-трудно става да намеря работа. Отивам в работническия дом, за да поспя. Трябва човек да дойде в два или три часа, за да влезе. Нали видя какво стана днес? Кога ще дириш работа? Да кажем, че вляза в дома. Там ще ме държат целия следващ ден и ще ме пуснат чак на другия рано сутринта. Тогава какво да се прави? Законът казва, че следната нощ аз мога да нощувам само в такъв дом, който не е по-близък от десет мили от тоя. Трябва, значи, да се бърза, за да влезем там навреме тоя ден. Остава ли време да дириш работа? Да речем, че съм отишъл. Да речем, диря работа. Иде нощ, а аз няма де да нощувам. Не спиш цяла нощ, не ядеш нищо — на какво ще приличаш сутринта, за да дириш работа? Отиваш в парка, за да дремнеш там криво-ляво (картината, която видях пред черквата на Христос в Спиталфийлдската градина, живо изпъкна пред мен) и да намериш нещо за ядене. Ето на, в какво положение съм. Стар, безпомощен и няма никаква надежда за спасение.
	— Тук имаше по-рано пост — каза носачът, — много пъти съм плащал тук данък, когато бях файтонджия.
	— За два дни имах три хлебчета от един пенс — заяви дърводелецът след дълга пауза в разговора. — Двете изядох вчера, а третото днес — завърши той след втора продължителна пауза.
	— Днес нищо не съм слагал в уста — каза носачът. — Много съм уморен, нозете ме болят — просто ужас.
	— Хлябът, който дават в дома, е тъй твърд, че може да се яде само след като сте изпили не по-малко от едно ведро вода — каза дърводелецът, обръщайки се към мен.
	Аз ги попитах на какви грижи мога да разчитам, ако успеем да влезем в работническия дом в Тополи, и те ми обясниха целия церемониал. Приел, веднага след влизане, студена баня, аз ще получа за вечеря шест унции хляб и три четвърти „скили“. „Три четвърти“ значи три четвърти от половина фунт, а „скили“ — това е рядка чорбица от три кварта овесено брашно, сварено в три и половина ведра вода.
	— Разбира се, с мляко и захар, и при това дават сребърна лъжица? — попитах аз.
	— Не се безпокойте. Сол ще ти дадат, а колкото за лъжици, в някои домове съвсем не дават. Ще дигнеш паницата нагоре и чорбата ще изтече в устата ти; ето как става това.
	— Хубава чорба дават в Хакни — каза носачът.
	— О, чудна чорба — похвали я и дърводелецът и те си размениха красноречиви погледи.
	— В Св. Джордж на Ийст Енд е вятър, брашно с вода — каза носачът.
	Дърводелецът кимна с глава. Те знаеха всички тия домове.
	— Ами после? — попитах аз.
	— После, веднага ви пращат да спите. Ще те събудят в пет и половина сутринта, ще станеш и ще се измиеш под крана, ако има сапун. После закуска, същата, както на вечерята: три четвърти чорба и шест унции хляб.
	— Невинаги шест унции — поправи го носачът.
	— Невинаги, вярно, и често хлябът е такъв, че с мъка се яде. Когато аз попаднах там за пръв път, не можах да ям нито хляба, нито чорбата, а сега аз мога да изям и моята собствена порция и още една чужда.
	— Мога да изям и три порции — каза носачът. — Тоя проклет ден не съм слагал залък в устата си.
	— А после, трябва да изработиш нощуването си и яденето. Да разчепкаш четири фунта кълчища или да чистиш и стържеш подовете, или да натрупаш куп трески, десет-единайсет центнера. Мен не ме караха да чукам камъни. Аз съм минал шестдесет, както виждаш. Я тебе ще те заставят. Ти си млад и силен.
	— Което не обичам — смънка носачът, — то е, когато те затворят в стаята да требиш кълчища. Също като в затвора.
	— Е, да кажем, че сутринта ти се откажеш да требиш кълчища или да чукаш камъни, или изобщо да вършиш каквато и да е работа? — попитах аз.
	— Не се безпокой, втори път няма да се откажеш: ще те заставят. Не те съветвам да опитваш, момче.
	— После иде обяд — продължаваше той. — Осем унции хляб, унция и половина сирене и студена вода. После завършваш работата и получаваш вечеря, същата, както предишната вечер: три четвърти чорба и шест унции хляб. После — спане в шест часа, а сутринта, ако те пущат, само си изпълнил урока.
	Ние бяхме вече напуснали Майл Енд Роуд и след като се промъкнахме през мрачния лабиринт от тесни криви улици, стигнахме в работническия дом в Тополи. Върху южната каменна стена ние проснахме своите платнища и сложихме върху тях всичко, що носехме със себе си, с изключение на тютюна, който всеки от нас скри в ботуша. Последният проблясък на светлина изчезна от потъмнилото небе, зловещо виеше студен, пронизващ вятър, а ние, с нашите жалки вързопи в ръце, стояхме безпомощни и самотни пред вратите на работническия дом.
	Три момичета работнички минаха покрай нас и едната ме погледна състрадателно; когато отмина, аз я изпратих с очи, а тя се обърна и пак ме изгледа съчувствено. На старците тя не обърна внимание. Боже мой, тя пожали мен, младия и силния, но у нея не се намери състрадание към двамата старци, що бяха с мен! Беше млада жена, а аз бях млад мъж и неясният полов инстинкт, който я накара да ме пожали, сведе нейното чувство на по-низко равнище. Състраданието към старците е алтруистично чувство, освен това, прагът на работническия дом е обикновеното им място. Затуй тя не показа състрадание към тях, а само към мен, който го заслужавах по-малко или дори съвсем не го заслужавах… Без особена почит се приближава старостта към гроба в Лондон.
	От едната страна на вратата висеше ръчката на звънеца, от другата бе възелът на въжето.
	— Дръпни звънеца, — ми каза той.
	Аз дръпнах тъй, както бих дръпнал на всяка врата; раздаде се звън.
	— О! О! — извикаха те в ужас. — Не тъй силно!
	Аз дръпнах ръката си, а те ме гледаха с укор, като че бях изложил на риск шансовете им за нощуване и чорба. Никой не излезе. За щастие, оказа се, че съм сбъркал звънеца, и аз се успокоих.
	— Натисни копчето — казах аз на дърводелеца.
	— Не, не, да почакаме малко — бързо се намеси носачът.
	От всичко това аз извадих заключение, че вратарят на работническия дом, който получава годишна заплата от седем до девет фунта, е твърде важна персона, с която бедняците не можеха да се държат свободно.
	Затуй ние чакахме десет пъти повече, отколкото бе нужно; после носачът някак крадешком, нерешително протегна указателният пръст към копчето и слабо, леко го натисна. Виждал съм израз на очакване върху лицето на хора, когато се е касаело за живот и смърт; но техните лица изразяваха по-малка напрегнатост, отколкото лицата на тия двама души, които очакваха да се яви вратаря.
	Той излезе и едва ни удостои с поглед:
	— Няма място — каза той и затвори вратата.
	— Още една безсънна нощ — простена дърводелецът.
	В мътната светлина на здрача лицето на носача изглеждаше сиво.
	Безразборната благотворителност е престъпление, казват професионалните филантропи. Добре, аз реших да бъда престъпник.
	— Да вървим, извади ножа си и ела насам — казах аз на носача, завличайки го в една тъмна уличка.
	Той ме погледна уплашено и поиска да се върне обратно. Сигурно ме взе за втори Джек Душегубец, само че избрал за свои жертви стари бедняци. Или мислеше, че го завличам в някое отчаяно престъпление. Както и да е, беше уплашен.
	Вие сигурно помните, че преди да предприема своите странствувания, аз заших под мишницата на своята огнярска куртка един фунт стерлинги. Това беше моят неприкосновен запас и сега аз за пръв път стоях пред необходимостта да го използувам.
	Додето, приведен като акробат, не показах на носача зашития подарък, не можех да очаквам от него никаква помощ. Впрочем, дори и тогава ръката му тъй трепереше, че се боях да не попадне с ножа вместо в шева, в мене; бях принуден да взема от него ножа и сам да разпоря мястото. Златната монета издрънка — цяло състояние в очите на тия гладници; и ние се отправихме за най-близкото кафене.
	Разбира се, аз трябваше да им обясня, че съм изследвач, който изучава социалните явления и се интересува от живота на другата половина на човечеството. Те изведнъж се затвориха в себе си като охлюви в черупката си. Аз не бях от един дол дренки с тях; речта ми се измени, тонът на гласа ми беше друг, накратко — аз принадлежах към висшия клас, а у тях класовото съзнание бе твърде развито.
	— Какво ще вземете? — попитах, когато слугата пристъпи за поръчки.
	— Две късчета хляб с един чай — смирено заяви носачът.
	— Две късчета хляб и чаша чай — смирено заяви дърводелецът.
	Да се спрем за малко, за да разгледаме положението. Ето двама души, поканени от мен в кафенето. Те видяха у мен златна монета и можеха да разберат, че аз не съм бедняк. Единият бе ял днес само хляб за половин пени, другият не бе ял нищо. И те поискаха само „две късчета хляб и чаша чай“ Всеки от тях поръча по за два пенса. Две късчета значи две хапки хляб с масло.
	Тук изпъкна същото унизително покорство, което издаваше тяхното държане по отношение на вратаря на работническия дом. Но аз не исках да се справям с това. Малко по малко аз увеличавах поръчките — яйца, пушено, пак яйца, пак пушено, още чай, още филийки и т.н. Те отказваха решително, под предлог, че нищо не им трябва, и жадно изяждаха всичко, което се явяваше на масата.
	— Първата чаша чай от две седмици — каза носачът.
	— Чуден чай — каза дърводелецът.
	И двамата изпиха по две чаши и уверявам ви, че това беше същинска помия. Той приличаше по-малко на чай, отколкото бирата прилича на шампанско. По-скоро то беше „вълшебна водичка“, а съвсем не чай.
	Беше любопитно да се наблюдава как действува върху тях храната, след като премина първият момент на изненадата. Отначало бяха меланхолично настроени и разказваха за случаите, когато са мислили да се самоубиват. Носачът, едва преди една неделя, стоял на моста и загледан във водата, обсъждал тоя въпрос. Дърводелецът горещо настояваше, че водата е лошо средство. За себе си той знае, че би започнал да се бори. Куршумът би бил „по-сгоден“, но къде под слънцето той би могъл да намери револвер? Ето трудността.
	Те ставаха все по-весели, доколкото горещият чай ги стопляше, и повече говореха за себе си. Носачът бе погребал жена си и всичките си деца, с изключение на един син; когато тоя бе станал възрастен мъж, помагаше му в работата. Но тук идва нещастието. Последният син, вече тридесет годишен, умира от шарка. Скоро след неговата смърт бащата пада болен от малария и пролежава три месеца в болницата. Това било достатъчно. От там излиза слаб и хилав; младият, силен син вече не бил около него; работата му тръгва зле и той остава без пара в джоба. Идва нещастието и всичко става на пух и прах.
	Старият човек няма шансове да се издигне отново.
	Всичките му приятели са все бедняци и не могат да му помогнат. Опитал се да намери работа при поставянето на трибуни за парада, в деня на коронацията.
	— Взе просто да ми се повръща от техния отговор. Дето и да бутнеш, все едно чуваш: „Не! Не! Не!“ То звучи в ушите ми нощем, когато се опитвам да заспя. „Не! Не! Не!“
	Още миналата седмица отива да се наеме по едно обявление, но когато обажда на колко е години, казват му:
	— О, много сте стар, много сте стар!
	Дърводелецът се бе родил в армията, дето баща му бе служил двайсет и две години. Двамата му братя също бяха отишли в армията, единият дослужил до поручик и умрял в Индия след въстанието; другият, след като служил девет години под командата на лорд Робъртс, пропаднал без вест в Египет. Сам дърводелецът не постъпил в армията, затуй останал тук, на тая планета.
	— На, дайте ръката си — каза той, като показваше гърдите си, покрити с покъсана риза, — годен съм само за анатомически театър, нищо повече. Аз се руша, сър, фактически се руша от недостиг на храна. Попипайте ребрата ми и ще видите.
	Аз пъхнах ръка под ризата му и попипах. Кожата беше изопната върху костите като пергамент; получаваше се впечатление, че прекарваш ръка по металическата дъска за гладене на дрехи.
	— Седем години живях щастливо — каза той. — Добра жена и три хубавички момичета. Но всички умряха. Скарлатината отнесе момичетата за три недели.
	— След всичко това, сър — каза носачът, като сочеше пълната маса и за да върне разговора на по-весела тема, — след всичко това аз не ще мога да закусвам сутрин в работническия дом.
	— Аз също, съгласи се дърводелецът и те започнаха да говорят за радостите на стомаха и да си спомнят всички вкусни яденета, които им бяха готвили в доброто старо време техните жени.
	— Случвало се е три дни подред да не нарушавам своя пост — каза носачът.
	— А аз, пет — каза другарят му, станал отново мрачен при тоя спомен. — Веднъж цели пет дни в стомаха ми нямаше нищо, освен портокалови кори; поруганата природа не можа да понесе това, сър, и аз едва не умрях. Понякога, заскитал нощем из улиците, идвал съм в такова отчаяние, че съм се решавал — ей тъй, да става каквото ще — на отчаяно средство. Вие разбирате, какво искам да кажа, сър? — Да извърша някоя кражба. Но когато дойде утринта, чувствувам се тъй слаб от глада и студа, че не съм в сила да обидя и една мишка.
	Когато бедните им тела се стоплиха от храната, те се отпуснаха, станаха по-смели и почнаха да говорят за политика. Мога да кажа, че говореха за политика тъй както говори изобщо обикновеният човек от средната класа и много по-умно от много хора от средната класа, които съм слушал. Това, което особено ме учуди, бе тяхната представа за света, за неговата география и население, за старата и съвременна история. Както казах, те не бяха глупави. Те бяха само стари и децата им не бяха изпълнили към тях своя дълг — да пораснат и да им дадат място при своето огнище.
	Не мога да премълча една незначителна подробност. Когато се прощавах с тях на ъгъла, щастливи и доволни, с по два шилинга в джоба у всекиго и с перспективата за нощен отдих в кревата, аз запалих цигара; току-що се готвех да хвърля запалената клечка, когато носачът я хвана. Аз му предложих кутията, но той каза:
	— Не се безпокойте, нека не се харчи напразно, сър.
	И докато палеше папиросата, която му дадох, носачът бързаше да напълни лулата си с тютюн, за да я запали със същата клечка.
	— Не бива да се харчи кибритът напусто — каза той.
	— Да — съгласих се аз, мислейки в същото време за ребрата му, които опитвах с ръка и които напомняха металическа дъска за гладене на дрехи.


>	Глава IX
>	Работническият дом

	Преди всичко трябва да искам прошка от тялото си за оная кал, по която го влачих, и от своя стомах — за оная помия, която вкарвах в него. Аз бях в работническия дом, но също тъй и избягах от работническия дом.
	След два несполучливи опити да проникна в работническия дом в Уайтчапъл, аз излязох рано сутринта и много преди три часа след пладне заех място в редицата на очакващите. По-рано от шест не пущаха, но и в тоя ранен час аз бях двайсети в редицата. В туй време се пръсна слуха, че ще пуснат само двадесет и двама. Към четири часа в редицата стояха вече тридесет и четирма човека, при което последните десет се прилепиха със смътната надежда да влязат по някакво чудо. Идваха още мнозина, при вида на редицата отминаваха по-нататък, пълни с горчивата увереност, че домът ще бъде препълнен. Отначало разговорът вървеше лениво, додето човекът, който стоеше пред мен, и човекът, който стоеше зад мен, не откриха, че и двамата бяха лежали временно в една и съща болница от шарка, макар че наличността на шестстотин пациенти не би им дала възможност да се запознаят там. Те си спомниха за тая празнина веднага, разказвайки за своята болест и описвайки и сравнявайки нейните отвратителни подробности с най-голямо хладнокръвие. Аз узнах, че смъртността, средно, бе един на шест човека, че единият от тях прекарал там шест месеци, а другият два и половина, и че и двамата „изгнили там съвсем“. От думите им по кожата ми пропълзя мраз, и аз ги попитах кога са напуснали болницата. Единият бе излязъл преди две седмици, другият — преди три. Лицата им бяха сипаничави (макар да се уверяваха взаимно, че няма нищо подобно) и освен това, те ми показаха ръцете си, дето под ноктите бяха останали още „зародиши“ от шарката, не изгубили още силата си. За да ме убедят в това, те разчоплиха една пъпка на ръката си, и от там нещо отлетя във въздуха. Аз се помъчих да се свия в дрехата си, с горещата, но мълчалива надежда, че заразата не ме е сполетяла.
	Беше ясно, че и в двата случая шарката бе причина да бъдат те сега скитници. И двамата бяха работили, преди да боледуват от шарка, и двамата излязоха от болницата „разорени“, с тежката задача в перспектива — да намерят работа. Досега не бяха намерили и бяха дошли в работнически дом, за да си починат от трите безсънни нощи, прекарани на улицата.
	Изглежда, че не само състарилият се човек се наказва за своето неволно нещастие, но и този, когото посети болест или нещастен случай. По-късно аз влязох в разговор с друг човек, когото наричаха „Джинджър“ и който стоеше в началото на редицата — верен признак на онова, което той чакаше от един часа след обяд.
	Веднъж, преди една година, когато служил у един търговец на риба, той носил голям кош с риба, който бил твърде тежък за него. Резултат: „нещо се скъса в мен“, и ето — кошът на земята, а той — също на земята, редом с коша.
	В първата болница, дето бил веднага отнесен, му казали, че има херния, намалили подутината, дали му малко вазелин за разтриване, държали го четири часа и му казали, че може да си върви. Но след два или три часа прекарани на улицата, той пак паднал по гръб. Но тоя път той се отправил за друга болница, дето го и оставили. Но всичката работа е там, че неговият господар не направил нищо — абсолютно нищо — за човека, осакатен на негова служба, и дори отказал да му дава от време на време каква да е работа, когато излязъл от болницата. Джинджър беше свършен човек. Единственият начин да припечели бе тежкият физически труд. Сега вече той е неспособен за тежка работа и от сега нататък до смъртта му — работническият дом, черквата и улицата — ето всичките му перспективи при диренето на храна и покрив. Идва нещастието — и край на всичко. Той взима на гърба си твърде тежък товар риба и върху надеждите му да намери щастие в живота бива поставен кръст.
	В редицата имаше няколко души, които бяха ходили в Съединените щати, и които искаха да останат там и сега проклинаха себе си, че са имали глупостта да заминат от там. Англия бе станала за тях затвор — затвор, от който нямаше надежда да се изтръгнат. Нямаха възможности нито да спестят пари за път, нито да го изработят. Страната беше премного наводнена с бедняци.
	Аз играех ролята на моряк, който е изхарчил парите си и заложил дрехите си и те всички ми съчувствуваха и ми даваха множество добри съвети. Всички тия съвети се свеждаха изобщо към следното:
	Да избягвам такива места като работническия дом. Там няма нищо добро за мен. Аз трябва да отида на брега и да употребя всички усилия да постъпя на някой параход. Да намеря работа, ако е възможно, и да спестя около един фунт; с помощта на тия пари аз мога да подкупя който и да е лакей или готвач на парахода, който ще ми даде възможност да изработя пътя си. Завиждаха ми на младостта и силата, които рано или късно ще ми помогнат да се измъкна от тая страна. Те вече не притежаваха тия качества. Годините и английското жестокосърдие бяха ги сломили, песента им беше изпята.
	Но там имаше един, който бе още млад, и който, убеден съм, в края на краищата ще се измъкне. Той бе заминал в Съединените щати съвсем млад човек и през своето четиринайсет годишно престояване не бе седял без работа повече от дванайсет часа. Беше спестил пари, понеже му потръгнало, и се върнал в родината. И ето сега той стои в редицата пред вратата на работническия дом.
	Той ми съобщи, че през последните две години служил като готвач. Работил от седем часа сутринта до десет и половина вечерта, а в събота — до два и половина след полунощ. Деветдесет и пет часа в неделята, за което получавал двайсет шилинга.
	— Но и самата работа и нейната продължителност ме изнуряваха — каза той — и аз зарязах работата. Имах малко спестени пари, но ги похарчих, докато диря друга работа.
	Тая бе първата му нощ в работническия дом и той бе дошъл тук само за да си отдъхне. Щом излезе от тук, имаше намерение да се отправи в Бристол, сто и десет мили далеч, дето се надяваше да попадне някак в някой параход, на път за Съединените щати.
	Другите, които стояха в редицата, бяха друг род хора. Едни от тях бяха бедни, жалки, тъпи животни, но при все това, в много отношения твърде човечни. Спомням си един каруцар, който очевидно се връщаше у дома си след дневната работа, спрял каруцата си близо до нас, за да се качи младият му син, излязъл да го посрещне. Каруцата беше висока, а младият му син бе нисък, и неговите многобройни опити свършиха с несполука. При тая картина един от най-жалките дрипльовци излезе от редицата и го вдигна. Добрата страна на тая постъпка бе тая, че услугата бе направена от чувство. Коларят беше беден, и човекът знаеше това; човекът стоеше в редицата пред вратите на работническия дом, и коларят знаеше това, и човекът направи тая малка услуга и коларят му поблагодари точно така, както бихме постъпили ние с вас.
	Аз отбелязах още една красива чертица, която показаха събирачът на хмел и неговата бабичка. Той стоя в редицата около половин час, когато бабата (жена му) приближи до него. Тя беше, облечена прилично за една жена от нейната класа с износена шапка и загънат в платнище вързоп в ръце. Когато тя разговаряше с него, той излезе напред, хвана увисналия кичур от сивите й коси, развявани от вятъра, ловко го нагъна около пръста си и го пъхна зад ухото й. Тая сценка навежда на цял ред заключения. Очевидно той я много обичаше, за да иска тя да изглежда спретната и акуратна. Той се гордееше с нея, застанал тук, в редицата пред работническия дом, и искаше му се тя да има приличен вид в очите на другите нещастници около него. Но последното и най-доброто, и което бе главен източник на всички други мотиви — от оная силна любов, която той имаше към нея; защото мъжът не е склонен да измъчва главата си с грижи за акуратността и чистотата на жената, която не обича, пък не би се и гордеел с такава жена.
	И аз си зададох въпроса защо тоя човек и жена му, които работят тежка работа, както узнах от разговорите, искат да попаднат в пристанището на бедните. Той беше горд със старата си жена и със своята собствена особа. Когато го попитах как мисли той, колко може да спечели от тая работа — събиране на хмел — такъв един юначага като мен, той ме измери с очи и каза, че това зависи от много неща. Много хора са твърде тежки за събиране на хмел и правят опущения. За успеха на тая работа трябва да имаш главата си на място и да работиш бързо с пръсти — трябва да работиш извънредно бързо с пръсти. Сега те с жена си правят това доста бързо, като напълват цял сандък, без да заспят над него. Но те се занимават с това вече няколко години.
	— Имах един другар, който умря миналата година — заговори един човек. — Той се занимаваше с това за пръв път, но се върна с два фунта и десет шилинга в джоба, а беше работил само един месец.
	— На, видите ли, — каза събирачът на хмел, а в гласа му звучеше неизразимо възхищение. — Види се, бил е сръчен. Като да е бил роден тъкмо за това.
	Два фунта и десет шилинга за цял месец работа, и то такава, за която човек „като да е бил роден!“ И при това да спиш без одеяло и да живееш бог знае как. Има моменти, когато чувствувам благодарност, че не съм се родил гений на каквото и да било, дори и за събиране на хмел.
	Колкото за това, с какво трябва човек да се обзаведе за тая работа, тук събирачът на хмел ми даде истински съвет, на който вие също обърнете внимание — вие, нежните, кротки люде — за в случай, че съдбата ви изхвърли някога на лондонските улици.
	— Ако вие нямате канче и кухненски съдове, ще можете да се храните с хляб и сирене. В това няма нищо хубаво. Нужен ви е и горещ чай, и овощия, и къс месо от време на време, ако искате да работите както трябва. Ако минаваш със сухоежбина, много няма да изработиш. Ето какво трябва да правиш, мойто момче. Иди сутрин рано и надзърни в боклукчийските сандъци. Там ще намериш много канчета, в които може да се вари храна. Хубави канчета, някои за почуда удобни. Ние с бабата намерихме по тоя начин чудни канчета! (Той посочи с ръка вързопа, който тя държеше, а тя с гордост кимна глава, и в погледа й сияеше добродушие и съзнание за успех и благополучие).
	— Това палто може да служи за отлично одеяло — продължаваше той, като ми даваше да попипам палтото му, за да се убедя в неговата годност. — А кой знае, може би много скоро ще се сдобия и с истинско одеяло.
	Бабичката кимна пак с глава и в очите й тоя път сияеше твърдата увереност, че много скоро ще има одеяло.
	— Събирането на хмела аз наричам празник — заключи той възторжено. — Това е приятен начин да спечелим двамата три фунта и да ги скътаме за зимата. Само едно не обичам (и то беше като пукнатина на флейта) — то е да стоя прав през всичкото време.
	Очевидно бе, че годините бяха се отразили върху тая енергична двойка и в туй време докато с удоволствие бързо бяха работили с пръсти, продължителното стоене на крака бе се отразило тежко върху тях. И аз гледах побелелите им коси и надзъртайки десет години напред, мислех какво ги чака тогава.
	Забелязах, че към редицата се присъединиха още старец и бабичка и всеки от тях бе минал петдесетте. Бабичката, като жена, бе пусната в дома: но той дойде твърде късно и разделен от другарката си, продължи, за да поскита цяла нощ из улиците.
	Улицата, дето стояхме, нямаше повече от двайсет фута ширина. Тротоарите бяха широки три фута. Беше населена улица. Поне в къщите насреща виждахме работници и семействата им. И всеки ден, от един часа до шест, редица дрипльовци пред вратата бяха главната съставна част на пейзажа, който те виждаха от прозорците или от вратите. Някакъв работник седеше на вратата на своя дом, тъкмо срещу нас, наслаждавайки се на почивката и свежия въздух след уморителната дневна работа. Жена му пристъпи да побъбри с нас. Но вратата бе тясна за двама и тя остана да стои. Децата им се въргаляха около тях. И тук, на разстояние някакви си двайсет фута, се простираше редицата пред работническия дом — и животът на работниците, както и животът на бедняците, беше наяве. В нозете ни играеха децата от съседните къщи. За тях нашето присъствие не представляваше нищо необикновено и не беше втурване в чужд елемент. Ние бяхме за тях такова обикновено и естествено явление, като тухлените стени и камъните на тротоара. Те от рождение са предназначени да гледат редицата очакващи пред работническия дом и те го виждат постоянно през краткия си живот.
	В шест часа редицата се раздвижи и започнаха да ни пущат по трима души изведнъж. Име, години, занятие, месторождение, имотно състояние, последен адрес — всичко това се питаше от надзирателя с мълниеносна бързина; когато се обърнах, изплаши ме човек, който ми пъхна в ръката някакъв предмет, приличен на тухла и изкрещя на ухото ми: — Имаш ли нож, кибрит или тютюн? — Не, сър, — излъгах аз, както лъжеше всеки влязъл тук човек. На слизане по стълбата на подземието аз погледнах тухлата, останала в ръката ми и видях, че при известно насилие над езика, тя може да се нарече хляб. По тежината и твърдостта му можеше да се заключи, че той не е квасен.
	Светлината в подземието беше твърде слаба и преди да мога да различа нещо, друг човек пъхна в другата ми ръка паница. После аз се промъкнах в още по-тъмна стая, дето имаше маси и скамейки и стояха хора. Вонеше отвратително и царуващият тук дълбок мрак и раздаващите се в тъмнината гласове — всичко това създаваше впечатление на някакво преддверие на ада.
	Повечето от мъжете чувствуваха нозете си изморени и те, преди да ядат, снемаха обувки и разстилаха мръсни партенки, в които бяха обути нозете им. Това още повече усилваше вонята, която ме лишаваше от апетит.
	Аз се убедих, че направих грешка. Преди пет часа бях обядвал, а за да направя чест на трапезата, която стоеше пред мен, би трябвало два дни да не ям нищо. В паницата имаше чорба — три четвърти литър — от царевица и гореща вода. Мъжете топяха хляба си в купчинки сол, насипани на няколко места по мръсните маси. Опитах се да направя същото, но хлябът застана на гърлото ми и аз си спомних думите на дърводелеца: — Трябва да се изпие ведро вода, за да се изяде такъв хляб.
	Аз минах в тъмния ъгъл, дето, както забелязах, отиваха и другите, и намерих там вода. После се върнах и се заех с чорбата. Тя не бе доварена, тежка и неподправена с нищо и имаше горчив вкус. Горчивината, която оставаше в устата дълго след като чорбата бе вече погълната, бе особено противна. Аз мъжки се борих с нея, но най-сетне пристъпите на повръщането надвиха и шест лъжички с хляб бяха максимума на моето постижение. Човекът, който седеше зад мен, изяде моята и своята порция, облиза хубаво и с гладен поглед поиска още.
	— Аз срещнах един приятел и той ме нагости с добър обяд — обясних аз.
	— А аз не съм слагал нито троха от вчера сутрин — отвърна той.
	— Как сме с тютюна? — попитах аз. — Ще безпокои ли още хората тоя дръвник?
	— О не! — отвърна той. — Няма защо да се боим. Този дом е един от най-добрите в тоя смисъл. Да видиш ти другите какви са. Там ще те претърсят до конец.
	Когато паниците бяха изтрити хубаво, разговорът се оживи.
	— Тукашният надзирател пише за нас във вестниците, — каза човекът, който седеше от другата ми страна.
	— И какво казва той? — попитах аз.
	— О, той не казва много хубави неща — че ние сме банда негодници, безделници, които не искат да работят. Разказва за всякакви стари хитрини, за които съм слушал вече двайсет години и които никога не съм виждал. Последният път чувах като разказваше, как скитникът, на излизане от работническия дом, крие кори в джоба си. И когато види на улицата прилично облечен господин, той хвърля кората в канала и моли господина да му заеме бастуна си, за да я хване. И тогава господинът му дава монета.
	Тоя добър стар анекдот намери одобрителен рев. Нейде от дълбокия мрак се раздаде друг глас, който казваше:
	— Казват, че в село са по-добре с продоволствието: съмнявам се. Аз току-що пристигнах от Дувър; и какъв ли дявол получих там! Капка вода не ви дават, просто не ви дават, камо ли пък ядене.
	— Има дяволи, които никога не са излизали от Кент — обади се втори глас — и все пак са тлъсти.
	— Аз минах през Кент — продължи първият глас още по-сърдито, — дявол да ме вземе, ако видях там какво да е ядене. Винаги забелязвам, че глупците, които се хвалят с печалбите си, като попаднат в работническия дом, изяждат моята порция чорба със същия апетит, както и своята собствена.
	— Има в Лондон юначаги — заговори човекът, който стоеше отвъд масата, — които имат толкова ядене, колкото искат, и те никога не мислят да отидат на село. Живеят си в Лондон цяла година. Не мислят и за нощуване по-рано от девет или десет часа вечерта.
	Общ хор от гласове потвърди това положение.
	— Но те са дяволски умни, тия юначаги — извика с възхищение някакъв глас.
	— Разбира се — продума друг глас. — Но ние с вас не можем да живеем така. За това трябва да се родиш, казвам аз. Тия юначаги отварят вратата на каретите и продават вестници от самото си раждане, а преди тях същото са правили бащите и майките им. Всичкият въпрос е в обучението, казвам аз и затова такива като ние с вас ще пукнем от глад.
	Това бе също потвърдено с общ хор на гласовете, както и положението, че „има такива субекти, които живеят в работническите домове по цяла година и в туй време никога не са опитвали друга храна, освен хляба и чорбата, която дават там“.
	— Аз веднъж спечелих половин крона в работническия дом в Стратфорд — заговори нов глас. За миг настъпи мълчание, и всички започнаха да слушат тая чудна история.
	— Трима от нас чукаха чакъл. Беше зима, имаше кучешки студ. Другите двама казаха — да бъдат проклети, ако захванат тая работа, и престанаха, но аз продължавах работата, за да се стопля. Тогава дойдоха надзирателите и двамата юнаци отидоха в ареста по за четиринадесет дни, а надзирателите, виждайки, че аз работя, ми дадоха всеки по една дребна монета, бяха пет души — и ме освободиха.
	Повечето от тия хора или по-право всички, не обичат да работят и идват тук само тогава, когато ги подгони нуждата. След като починат, те са в състояние да бродят две или три денонощия по улиците, след което нуждата ги подгонва отново тук. Разбира се, тая постоянна умора бързо разрушава техния организъм и те разбират това, макар и смътно; това, обаче, е такова обикновено явление, че те особено не се безпокоят.
	_Из приютите_ — с такъв термин означават тук скитничеството, което в Съединените щати отговаря на израза — _по пътищата_.
	Този израз се употребява поради тежката задача да се намери място за нощуване, с която се сблъскват всички — по-тежка току-речи от проблема на глада. Суровият климат и не по-малко суровите закони са до голяма степен отговорни за това, макар че самите скитници приписват своето нещастие на чуждата имиграция, особено на поляците и руските евреи, които постъпват на заеманите от тях места за по-низка заплата, затвърдявайки по тоя начин системата на спарените работилници.
	В седем часа ни извикаха да вземем вана и да идем да спим. Ние снехме всичките си дрехи, сгънахме ги в горното палто и завързали вързопите със собствените си колани, сложихме ги на решетките и направо на пода — чудесна система за пренасяне на гадове. След това влизахме по двама във ваната. Там имаше две обикновени вани и аз знам положително следното: двамата души, влезли преди нас, се миеха в тая вода, ние се михме в същата вода и тя не бе променена за ония двама, които влязоха след нас. Това знам сигурно; но убеден съм също в това, че всички двадесет и двама души се миха в същата вода.
	Аз давах само вид, че плискам върху себе си тая отвратителна течност, докато постепенно се мъчех да я изтрия с кърпичката, мокра от телата на другите хора. Хладнокръвието ми не се върна при вида на един бедняшки гръб, който бе цял в кръв от хапане на различна гад и постоянно чесане.
	Дадоха ми рубашка, при вида на която не можех да не помисля за хората, които са я носили преди мен; и с чифт одеяла под мишницата, аз се затътрих в спалнята. Беше дълга и тясна стая, разделена с две ниски железни греди. Между тия греди са изопнати на скамейки прости късове плат от по шест фута дължина и два ширина. То бяха леглата: бяха на разстояние шест дюйма едно от друго и осем дюйма от пода. Главното неудобство бе това, че главата падаше малко по-низко от краката и затуй тялото постоянно се изхлузваше надолу. Ако мърдаше макар един човек, всички останали, чиито легла са прикрепени към същата греда, започваха да се клатят; и щом аз започвах да задрямвам, някой се мъчеше да заеме предишното си място, от което се бе изместил, и отново ме будеше.
	Минаха няколко часа, преди да мога да заспя. Беше едва седем часът вечерта и пронизващите писъци на децата, играещи на улицата, продължаваха почти до среднощ. Въздухът издаваше противна миризма, въображението ми се разигра, по кожата ми лазеха мравки и аз бях близо до полудяване. Стонове, свирене, хвъркане — напомняха звуци, издавани от някакво морско чудовище, и няколко пъти през нощта ту един, ту друг, задушван от кошмари, ни будеше със своя вик или вой. Призори аз бях събуден от плъх или някое друго животно, което скочи на гърдите ми. Поради бързия преход от сън към бодрост, преди да дойда на себе си аз нададох такъв вик, който бе в състояние да събуди и мъртвия. Във всеки случай живите събудих и всички те почнаха да ме обвиняват в липса на добри маниери.
	Но настъпи утрото и в шест часа ни дадоха за закуска хляб и чорба, от които аз се отказах, и ни отправиха на работа. Едни накараха да чистят и разтребват помещението, други да требят кълчища, а осем души от нас бяха отведени под строй през улицата в Уайтчапълската болница, дето трябваше да дигнем сметта.
	Такъв бе редът, по който ние се разплащахме за чорбата и късчето плат за нощуване и аз, например, знам за себе си, че съм заплатил стократно.
	Макар че нам се падна най-противната работа, всички я смятаха за най-лека и всичките ми другари се считаха за щастливи, че ги бяха избрали за това.
	— Не бутай това, другарю, сестрата казва, че е заразително — предупреди ме човекът, когато аз държах отворен чувала, дето той изпразваше ведрото със смет.
	То беше от болницата и аз му казах, че нито имам намерение да се докосвам до него, нито ще оставя то да ме докосне. При все това, случи се да нося не само тоя, но и други чували през пет етажи надолу и да ги изтърсвам на купището, дето разложената смет се напръскваше със силно дезинфекцираща течност.
	Всичко това може би имаше своето мъдро милосърдие. Тия хора от улицата и работническите домове са наистина бреме. От тях няма никой никаква полза, те са безполезни хора за себе си. Те само обременяват земята с присъствието си и по-добре е те да се отстранят от пътя. Сломени от жестокостта на живота, лошо хранени и още по-лошо обзаведени, те са винаги най-напред нападнати от болести и умират по-скоро от другите.
	Те сами чувствуват, че социалните сили имат тенденцията да ги изхвърлят от живота. Ние пръскахме сметта с дезинфекцираща течност, докато пристигна една кола и в нея — легнали пет трупа. Разговорът се въртеше около „бялото питие“ и „черния Джек“. Всички вярваха, че бедният човек, бил той мъж или жена, ако доставя твърде много грижи или е „некадърен, подлагаше се в болницата на _полировка_“. Това значи, че на неизлечими или безпокойни болни даваха доза от „черния Джек“ или „бялото питие“ и ги изпращаха на оня свят.
	Никак не е важно, дали това беше вярно или не. Същността е там, че те чувствуваха, че това така трябва да бъде и бяха измислили особен език, с който изразяваха тия чувства — „черния Джек“, „бялото питие“, „полировка“.
	В осем часа ние слязохме в сутерена на болницата, дето ни донесоха чай и останки от болнично ядене. Всичко това бе донесено накуп в огромно блюдо и представляваше някакъв невъобразим буламач — късчета хляб, късове мас и тлъста сланина, изгоряла отрепка от печено месо, кости — накъсо, всички огризки, преминали през ръцете и устата на болните, страдащи от всевъзможни видове болести. В тая маса хората пъхаха ръце, ровеха, тършуваха, обръщаха късовете, разглеждаха ги, отхвърляха едни, взимаха други. Това бе некрасива гледка. Свинете не биха се държали тъй зле. Но бедняците бяха гладни и с лакомство унищожаваха тая смет, а когато не можеха вече да ядат, завиваха останалото в кърпите си и го скриваха под ризата.
	— Веднъж, когато бях тук по-рано, знаете ли какво намерих? — цял куп свински ребра! — обърна се към мен Джинджър. Под думата „там“ разбираше мястото, дето се изхвърляше сметта и се заливаше с дезинфекционна течност.
	— Бяха цял куп и върху тях месо колкото щеш; и аз ги взех в ръце, излязох от вратата и изтичах на улицата, за да намеря някого, с когото да разделя плячката. Не видях никого и хукнах като побъркан, и пазачът, глупец, изтича подире ми — помисли, че искам да бягам… Но преди да ме хване, аз срещнах някаква баба и ги пъхнах в престилката й.
	О милосърдие, о филантропия, слезте в работническия дом и се поучете от Джинджър! В дъното на Бездната той бе извършил такава алтруистична постъпка, каквато може би не е имало досега в дъното на Бездната. Това е било красиво от страна на Джинджър и ако бабата се е заразила с нещо „от безкрайното количество месо“ по свинските ребра, то все пак това си остава красива постъпка. Но най-забележителното в цялата тая история според мен — това е беднякът Джинджър, който „хукнал като побъркан“, при вида на толкова много храна, осъдена да пропадне напразно.
	В работническия дом е прието като правило, че човек, постъпил в него, трябва да остане две нощи и един ден: но аз се нагледах достатъчно за моята цел, заплатих за чорбата и за леглото и сега се готвех да изляза.
	— Елате, да оставим всичко по дяволите — казах аз на другаря си, сочейки му отворената врата, дето по-рано бе влязла колата с труповете.
	— И да вляза после в затвора?
	— Не. Да се махнем съвсем.
	— Но аз съм дошъл тук, за да си почина — каза той добродушно. — Да поспя спокойно още една нощ, не ще е зле.
	Всички бяха на същото мнение; затуй аз бях принуден „да оставя всичко по дяволите“ сам.
	— Че ти никога вече няма да дойдеш тук за нощуване — предупредиха ме те.
	— Не е беда — казах аз с ентусиазъм, който те не можеха да разберат и изскочил крадешком из вратата, закрачих бързо из улицата.
	Аз избързах право в стаята си, смених дрехите си и не мина половин час от моето бягство, когато в една турска баня изгонвах чрез пот всички зародиши, що биха могли да проникнат до кожата ми и пламенно желаех тялото ми да може да издържи температура двеста и двадесет, а не само сто и двадесет градуса*.
	[* По Фаренхайт.]


>	Глава X
>	Знаменосци

	— _Да ходиш със знамето_ — значи, на езика на бедняците, да бродиш цяла нощ из улиците; издигнал (разбира се, фигуративно) знамето, аз излязох на улицата да поразгледам каквото се изпречи пред очите ми. Мъже и жени бродят цяла нощ из целия град, но аз избрах Уест Енд, взех за база Лестър скуеър, за да правя наблюденията си в пространството между булеварда на Темза и Хайд парк.
	Валеше твърде силен дъжд; театрите току-що бяха пуснали публиката и блестящата тълпа, излизаща из увеселителните места, наемаше набързо файтони. Улиците бяха задръстени с коли, но повечето от тях бяха заети. И тук аз видях как разни дрипльовци, мъже и жени, правеха отчаяни опити да си осигурят пари за нощуване, като се мъчеха да доставят файтон за нуждаещи се лейди и джентълмени. Аз нарочно употребих думата отчаяни, тъй като тия жалки бездомници бяха измокрени до костите; и повечето от тях, забелязах, успяваха да се измокрят, без да спечелят нито грош. А да ходиш цяла нощ по улиците — в дъждовна нощ — в мокри дрехи и при това гладен — то е такова тежко изпитание, което човек не може да понесе. Обядвал обилно и добре облечен, аз прекарах веднъж цял ден, когато спиртният термометър показваше седемдесет и четири градуса под нулата — сто и шест градуса студ*; и макар да измръзнах, то беше нищо в сравнение с носенето на знамето за човек оскъдно хранен, лошо облечен и измокрен до костите.
	[* В Клондайк. — Б. пр.]
	Когато тълпата от театрите се разотиде по домовете си, улиците станаха спокойни и безлюдни. Изпречваше се само вездесъщия полицай, който осветяваше с потайния си фенер врати и улички, и мъже, жени и деца, дирещи край стените на къщите защита от вятъра и дъжда. Пикадили обаче не беше съвсем безлюден: тротоарите му изобилстваха с елегантно облечени жени без кавалери; тук имаше повече живот и движение от всякъде другаде, поради старанията на жените да си намерят спътници. Но в три часа изчезна последната от тях и всичко опустя.
	В един и половина бурята престана, валеше само дребен дъжд. Скитниците напуснаха стрехите на къщите и бродеха мрачни от място на място, за да усилят кръвообращението и да се стоплят.
	Още от вечерта аз забелязах на Пикадили, близо до Лестър скуеър, една петдесет-шестдесет годишна баба, истинска развалина. Тя очевидно нямаше ни сили, ни желание да се скрие от дъжда или да се движи и когато можеше, тъпо стоеше на едно място, спомняйки си навярно миналото, когато е била млада и кръвта й е била гореща. Но случай да постои не й се удаваше често. Всеки полицай я изпъждаше и трябваше й средно да направи шест крачки, за да се доближи от един полицай до друг. Към три часа тя стигна до улица Ст. Джеймс; а когато часът удари четири, аз я видях здраво заспала; спеше, разбира се, права, подпряна до желязната решетка на Грийн парк. В туй време плискаше силен дъжд и тя сигурно бе измокрена до костите.
	В един часа през нощта аз си казах: — Представи си, че си беден млад човек, без грош в джоба, ти си се озовал в Лондон и утре трябва да си дириш работа. Затуй ти е нужно да поспиш малко, за да не изгубиш сили; нали трябва да намериш работа и да вършиш тая работа, ако я намериш.
	Аз се отпуснах на каменното стъпало на някакво здание. След пет минути полицаят ме изгледа. Очите ми бяха широко разтворени; той само промърмори нещо и отмина. След десет минути главата ми се отпусна на коленете, аз задрямах и същият полицай грубо ми каза:
	— Ей, ти там, махай се!
	Аз отминах. И като оная стара жена, през всичкото време се премествах. И всеки път, щом започвах да дремя, полицаят беше наблизо, за да ме обърне в бягство. Изоставил тая игра, аз тръгнах заедно с един млад лондончанин (той бе служил в колониите и искаше отново да замине за там) и забелязах открит проход, който водеше под някакво здание и изчезваше под мрака. Ниската желязна врата прикриваше входа.
	— Елате! — казах аз. — Да се проврем през решетката и чудесно ще се наспим.
	— Как? — отвърна той изумен. — Да вляза за три месеца в затвора? Проклет да бъда, ако направя това.
	По-късно аз минавах покрай Хайд парк с едно четиринайсет-петнайсет годишно момче, твърде жалък на вид момък, слаб, с хлътнали очи, болезнен.
	— Да прескочим през оградата — предложих аз — и да се скрием в храстите и там да се наспим. Бобитата няма да ни намерят.
	— Не се безпокойте — отвърна той. — В парка има стража, която ще те закове за шест месеца.
	Уви, времената се измениха! Когато бях младо момче, бях свикнал да чета истории за сирачета, спящи на чужди прагове. Това дори се бе обърнало в традиция. Като изгодно положение, то без съмнение ще се запази в литературата още няколко века, но като прост факт то престана да съществува. Съществуват отделно стъпала и отделно съществуват сирачета, но щастливото съчетание на тия две неща липсва. Местата пред вратите остават пусти, а децата лудуват и _ходят със знамето_.
	— Аз бях долу под арките — разказваше друг момък. Под _арки_ той разбираше арките на брега, с които започва мостът, що съединява двата брега на Темза. — Аз бях долу под арките, когато валеше твърде силен дъжд, а един _боби_ се яви там и ме изгони! Но аз се върнах назад, и той също.
	„Какво правиш тук?“ — попита той.
	Аз тръгнах, но му казах:
	„Да не мислиш, че смятам да открадна тоя проклет мост“.
	Сред блуждаещите в нощта Хайд парк имаше репутацията на парк, който отваря вратите си по-рано от другите, и затуй в четири и половина часа сутринта, заедно с много други скитници, аз прекрачих вратите на Грийн парк. Още валеше дъжд, но те бяха тъй изморени от нощното ходене, че се повалиха на скамейките и веднага заспаха. Мнозина мъже се изтегнаха в цял ръст върху мократа трева, и макар че дъждът продължаваше усърдно да ги залива, те спяха, както спят смъртно изнурени хора.
	Сега аз искам да подложа на критика разпоредбите на тия, които имат в тоя момент властта. Те са власт и затуй могат да издават такива декрети, каквито обичат, но аз взимам смелостта да разкритикувам смешното противоречие, съдържащо се в техните декрети. Те карат бездомниците да ходят назад-напред цяла нощ. Те ги гонят от врати и проходи, затварят за тях градините. Във всичко това личи явното намерение да бъдат лишени от сън. Добре, да допуснем, че властта има право да лишава хората от сън или дори от нещо друго; но тогава защо отварят вратите на парковете в пет часа сутринта, пущат там бездомниците и им разрешават да спят? Ако в техните намерения влиза да ги лишат от сън, защо им разрешават да спят след пет часа сутринта? А ако това не влиза в техните намерения, защо не им позволяват да спят по-рано през нощта?
	Във връзка с това ще кажа, че тоя ден аз минах през Хайд парк към пладне и наброих там десетки дрипльовци, спящи на тревата. Беше неделя, слънцето ярко светеше и празнично облечените обитатели на Уест Енд, придружени от жените си и потомството, бродеха там с хиляди, наслаждавайки се на пресния въздух. За тях това не беше особено приятно зрелище — тия ужасни спящи скитници, но аз знам, че самите скитници биха си отспали по-охотно по-рано, през нощта.
	И тъй, мили, кротки люде, ако вие някога посетите Лондон и видите тия хора, заспали по скамейките и тревата, не мислете, моля ви се, за тях, че това са лениви създания, които предпочитат съня пред работата. Знайте, че властите са ги заставили да ходят цяла нощ и че през деня друго място за спане те нямат.


>	Глава XI
>	Пег

	Но прекарал цялата нощ _със знамето_, аз не легнах да спя в Грийн парк, когато се пукна зората. Наистина, бях измокрен до костите и не бях спал цели двадесет и четири часа; но все още, за да продължа ролята на безнадежден човек, който дири работа, реших най-напред да подиря закуска, а после работа.
	През нощта успях да чуя за едно място към страната на Темза откъм Съри, дето Армията на спасението всяка сутрин дава закуска на _немитите_. (Между другото, хората, що нощем _носят знамето_, не се мият сутрин, и ако няма дъжд изобщо не се мият). Ето — помислих си — кое ми трябва — закуска сутринта и после цял ден свободен, за да диря работа.
	Пътят беше уморителен. Аз влачех морните си нозе по Сейнт Джеймс Стрийт, минах Трафалгар Скуеър и стигнах до крайбрежния булевард; по моста Ватерло се прехвърлих в графство Съри, излязох на Блекфрайърс Роуд и стигнах в Пег* на Армията на спасението още преди седем часа. И тъй, това е то _пег_. С тая дума на жаргона означават мястото, дето може да се получи ядене безплатно.
	[* Пег (англ. Peg) — възел, бесилка; на жаргон — място, дето може да се похапне безплатно.]
	Тук имаше пъстра тълпа от смазани, жалки, пъстри създания, прекарали нощта под дъжда. Каква безпримерна бедност! И колко много! Стари мъже, млади жени, мъже от всички сортове, и на това отгоре момчета, момичета от всички възрасти. Някои дремеха прави; десетки лежаха на каменните стъпала в най-неудобни пози и всички спяха здраво; през дупките на дрипите им се виждаше червената кожа. И по цялата улица, на всяка крачка, на всяко стъпало седят по двама-трима души, които спяха, сложили глава на коленете. Нека се помни, че това не бяха тежки времена за Англия. Животът си вървеше из своя път, както обикновено.
	Тук пристъпи полицаят.
	— Махайте се от тук, свини проклети! Хайде! Пръждосайте се!
	И той ги погна от вратите и ги разгони към четирите страни на Съри. Но когато той видя купчината заспали на стъпалата, беше поразен.
	— Възмутително! — извика той — Възмутително! И то в неделя сутрин! Мило зрелище! Махай се от тук, зараза проклета!
	Разбира се, зрелището беше възмутително. Аз сам бях възмутен… Аз не бих желал моята дъщеря да оскверни очите си с подобно зрелище или да се доближи дори на половин миля до него; но нима тия хора бяха виновни?
	Полицаят отмина и ние пак се събрахме в куп, като мухи на мед. Защото не ни ли очакваше такава чудесна участ — закуската? Ние не бихме се притискали по-настойчиво и отчаяно, ако тук раздаваха пари по милион долари всекиму. Някои се опитваха да заспят отново, но полицаят пак се върна и ние се пръснахме, за да се върнем назад, щом минеше опасността.
	В седем и половина малката врата се разтвори, и войникът на Армията на спасението провря главата си.
	— Няма никакъв смисъл да заграждате по тоя начин пътя — каза той. — Тия, които имат билетчета, могат да влязат сега, а които нямат, нека дойдат в девет часа.
	О, тая закуска! В девет часа! Още час и половина!
	Хората, които имаха билетчета, възбуждаха огромна завист. Разрешиха им да влязат; там те можеха да се измият, да си починат в очакване на закуската, додето в туй време ние ще чакаме същата закуска на улицата. Билетите са раздавани предишната нощ из улиците и на крайбрежния булевард, и притежаването им бе не заслуга, а чиста случайност.
	В седем и половина множество хора, които имаха билетчета, бяха пуснати, а в девет вратите се отвориха и за нас. Ние криво-ляво се промъкнахме през тях и се натъпкахме в двора като сардели. Като скитник, мен се е случвало да работя в страната на янките, за да получа закуска; но никога не съм я получавал с такава мъка, както тоя път. Повече от два часа трябваше да чакам на улицата и още час да чакам в тоя натъпкан с хора двор. Не бях ял нищо през цялата нощ и затуй бях слаб и изнурен, а вонята от мръсните дрехи и немити тела, що идеше във вид на изпарения от тия затворени в ограда хора, тясно притиснати около мен, преобръщаше всичките ми вътрешности. Бяхме тъй притиснати един към друг, че някои се възползуваха от добрия случай да поспят здраво, на крака.
	Трябва да кажа, че за Армията на спасението аз нищо не знам, и тук ще подложа на критика само онова отделение от Армията на спасението, което проявява своята дейност в Блекфрайърс Роуд, до Съри театър. Първо, да карат хората, не спали цяла нощ, да стоят на нозе няколко излишни часа е толкова жестоко, колкото и безполезно. Ние бяхме слаби, изтощени от глада, измъчени от суровата нощ и липсата на сън, и при все това стояхме, без всяка цел и смисъл.
	В тая тълпа имаше твърде много моряци. Струваше ми се, че на всеки четири души един чака случай да попадне на някой кораб, а аз намерих, че най-малко дванадесет души бяха американски моряци. Когато те обясняваха своето пребиваване на брега, от всички чувах една и съща история и доколкото познавах моряшкия живот, тази история звучеше правдоподобно. Английските кораби наемат матроси за един рейс, под което се подразбира пътуване, дълго понякога три години; те не могат да напуснат и да получат заплатата си, преди да са се върнали в своето родно пристанище, т.е. в Англия. Заплатата им е малка, храната лоша, отнасянето още по-лошо. Твърде често капитаните ги принуждават към бягство в Новия Свят или в колониите, при което те оставят след себе си добра сума пари — заплатата си, която остава чист доход на капитана или собственика на кораба, а понякога и на двамата. Но във всеки случай, това е факт: по една или друга причина мнозинството от тях бягат от службата си. Тогава, за да се върнат в отечеството си, корабите наемат моряци, каквито смогнат да намерят на брега. Тия хора се наемат с по-висока заплата, отколкото се получава в другите части на света, но с условие, че ще бъдат освободени, щом пристигнат в Англия. Ясно е защо в договора се включва тая точка. Няма сметка да се наемат те за по-дълъг срок, щом заплатата на моряците в Англия е низка и Англия кипи от безработни моряци. Всичко гореказано напълно обяснява присъствието на американски моряци в бараките на Армията на спасението. За да се спасят от брега на някоя друга, чужда страна, те са дошли в Англия и са попаднали в най-чуждата за тях страна.
	В тълпата имаше двайсет души американци, при което другите, не моряците, бяха истински скитници — крале между скитниците — хора,  _чийто другар бе вятърът, скитник по света_. Всички бяха весели, гледаха на всичко в лицето с мъжество, което е тяхна характерна черта и което изглежда никога не ги оставя; в същото време те псуваха Англия с помощта на такива мрачни метафори, които имаха освежаващо действие, след като цял месец бях слушал съвсем невъобразимите, еднообразни псувни на лондонското простолюдие. Лондонската тълпа има една псувня, една-единствена, най-неприличната, каквато има в езика и която се употребява при всички случаи. Колко се различават от нея бляскавите и разнообразни псувни на американския запад, които клонят повече към богохулство, отколкото към неприличие! В края на краищата, ако хората трябва да се псуват, аз предпочитам богохулството пред неприличността; в това има дързост, храброст и предизвикателство, а това е по-добро от обикновената развратеност.
	Имаше тук един американски крал на скитниците, който ми достави особено удоволствие. Най-напред го видях на улицата, когато спеше пред вратата, главата му бе склонена на коленете, но на главата си имаше такава шапка, каквато не може да се види отсам океана. Когато полицаят го изпъди, той се дигна нарочно бавно, погледна го, прозина се, поразкърши се, пак го погледна, сякаш искаше да му каже, че сам не знае дали ще си иде или не и после бавно се затътри из тротоара. При първия поглед аз познах шапката му, но сега познах кой бе нейният притежател.
	В тълпата, събрана на двора, аз се намерих наред с него и ние се заприказвахме. Беше обиколил Испания, Италия, Швейцария и Франция и бе извършил почти неосъществим подвиг — да измине триста мили по френските железници и да не бъде хванат до края на пътя. — Де висях? — попита той: — Как се да спя? Англия не ми харесваше — скъперническа страна, а градовете — вятър и мъгла! Отвратително, нали? Не можеш нито да простреш ръка за милостиня, без да те одращят. Но той не смяташе да остави скитничеството. Скоро тук щеше да дойде циркът Бъфало Бил, и човекът, който може да управлява осем коня, може да бъде сигурен, че ще си намери работа. Тукашните не ги бива дори и два да управляват. Земляк, не е ли по-добре и за тебе да почакаш тук пристигането на Бъфало Бил? Той беше убеден, че аз ще мога криво-ляво да се настаня в цирка.
	Да, в края на краищата, кръвта е по-гъста от водата. Ние бяхме съотечественици, озовали се в чужда страна. У мен се яви топло чувство към него, при вида на изтритата му стара шапка, а той, на свой ред, тъй бе заинтересуван от моята съдба, като че бяхме кръвни братя. Ние си разменихме полезни сведения по отношение на страната и нейните жители, около най-добрия начин за добиване на храна и покрив, и други подобни, и се разделихме с искрено съжаление за раздялата.
	Една особеност, която се хвърляше в очи в тая тълпа, беше ниският й ръст. Аз, човек със среден ръст, бях с една глава по-високо от девет души на десетте. Местните жители бяха все с нисък ръст, тъй както и чуждестранните моряци. В цялата тълпа имаше пет или шест души, които можеха да се нарекат твърде високи, и те бяха скандинавци или американци. Имаше, обаче, като изключение, един много висок човек. Той беше англичанин, но не лондончанин.
	— Кандидат за лейб-гвардеец — забелязах аз.
	— Ти позна, другарю — бе отговорът, — аз служих там и ако работите ми вървят все така, скоро ще се върна пак там.
	Ние стояхме спокойно около един час в тоя затворен двор. После хората почнаха да протестират; почнаха да напират напред, да се блъскат, раздадоха се гръмки викове. Нищо грубо, насилствено; просто, безпокойство на уморени и гладни хора. На шума излезе адютантът. Той не ми се хареса. Имаше зли очи. Нямаше нищо от добрия самарянин, но твърде много от центуриона, който казва: „Но имам власт и войниците ми се покоряват; казвам на тоя човек: Иди си — и той си отива; на друг: — Ела — и идва; на слугата си: — Прави това — и той го прави“.
	Той ни изгледа именно тъй и тия, що бяха по-близо до него, почувствуваха стеснение. Тогава той повиши тона:
	— Стойте мирно… Или ще обърна дебелия край… ще ви изгоня и вие не ще получите закуска.
	Аз не мога да предам на хартия онзи нетърпим тон, с който той изрече тия думи. Стори ми се, че се опива от съзнанието за своята власт, която му дава възможност да каже на петстотин дрипльовци: „От моето желание зависи да бъдете нахранени или да си отидете гладни“.
	Да ни лиши от закуска, след като бяхме стояли тук няколко часа! Това бе ужасно заплашване и жалкото унизително мълчание, настъпило веднага, свидетелствуваше за произведеното впечатление. То беше подло заплашване. Ние не можехме да излезем, ние умирахме от глад; а такъв е изобщо мировият закон, че човек, който храни друг човек, става негов господар. Но центурионът — искам да кажа адютантът не се задоволи с това. Сред мъртвото мълчание той отново повиши глас и повтори своето заплашване, вече в по-пространна форма.
	Най-сетне, позволиха ни да влезем в залата за пируване, дето срещнахме _хората с билетчетата_, които бяха вече измити, но още ненахранени. Бяхме сигурно около седемстотин човека, които чакаха… но не месо или хляб, а все още само речи, молитви и пение. От всичко това аз извадих заключението, че Тантал и до днес изпитва мъки отвъд подземното царство, но в различни въплъщения. Адютантът прочете молитвата, но аз не слушах, погълнат всецяло от картината на тая масова нищета, що се откриваше пред мен. Думите му се свеждаха към следното:
	— Вие ще пирувате в рая. Какво от това, че тук страдате и се мъчите от глад? Вие ще пирувате в рая, ако изпълнявате заповедите.
	И тъй нататък, и тъй нататък. Пропагандата не е глупава, съгласен съм, но е съвсем безполезна по две причини. Първо, хората, които слушаха тая реч, бяха все лишени от въображение материалисти, абсолютно непосветени в съществуването на Невидимото и твърде свикнали със земния ад, за да се изплашат от бъдещия. Второ, грохнали и измъчени от тежката безсънна нощ, уморени от дългото очакване в правостоящо положение, отслабнали от глад, те чакаха не спасение, а храна. Ловците на души (както тия хора наричат всички религиозни проповедници) би трябвало поне от малко да изучат физиологичната основа на човешката психология, ако искат усилията им да доведат до по-добри резултати.
	В определеното време, в единайсет часа, дойде закуската. Но тя не бе донесена в чинии, а в книжни пакетчета. Аз не получих онова, от което имах нужда, и убеден съм, че никой от присъствуващите не получи онова, от което имаше нужда, нито дори половината. Аз дадох част от хляба си на краля на скитниците, който чакаше пристигането на Бъфало Бил и той, след като изяде всичко, беше тъй гладен, както в началото. Ето от що се състоеше закуската: две късчета хляб, малко късче хляб с мънички стафидки — тъй наречения _кейк_ — късченце сирене и чашка… с ваше позволение — „чай“. Огромното число мъже чакаха тая закуска от пет часа, а ние чакахме поне четири часа; и на това от горе ни вкараха като свине, натъпкаха ни като сардели и се държаха с нас като с кучета — четоха ни проповед, караха ни да слушаме пение и молитви. Но това още не беше всичко.
	Току-що бе изядена закуската (а за това бе нужно толкова време, колкото и на мен, да напиша тия две думи), уморените глави започваха да климат и да клюмват надолу, и след пет минути половината от нас спяха дълбок сън. Нямаше никакви признаци, че скоро ще ни разпуснат, но все пак налице бяха сигурните признаци на готвещ се митинг. Аз погледнах малкия часовник, окачен на стената. Той показваше дванадесет без двадесет и пет минути. Ето — помислих — времето лети, а аз трябва да диря работа.
	— Искам да изляза — казах на двама будни съседи, седнали наблизо.
	— Трябва да останем тук да изслушаме службата — бе отговорът.
	— Вие оставате? — попитах аз.
	Те поклатиха глави.
	— Тогава да отидем и да им кажем, че искаме да си вървим — продължавах аз. — Да вървим.
	Но бедните създания бяха поразени от ужас. Затуй ги предоставих на собствената им съдба и пристъпих към най-близкия член на Армията на спасението.
	— Искам да изляза — казах аз. — Тук дойдох да закуся, за да имам сили да диря работа. Аз не мислех, че за получаване на една закуска трябва да се губи толкова време. Мисля, че имам възможност да получа работа в Степни, и колкото по-скоро изляза оттук, толкова по-големи шансове имам да получа работа.
	Той бе наистина добър човек, но моето искане го порази.
	— Как! — каза той. — Ние се готвим за богослужение и вие по-добре е да останете.
	— Но това ще ми попречи да получа работа — настоявах аз. — А работата за мен сега за сега е най-важното нещо.
	Той не беше официално лице, затова ме отправи при адютанта; аз му повторих своите доводи, защо искам да си отида, и вежливо го помолих да ме пусне.
	— Но това е невъзможно — каза той с израз на добродетелно негодувание при вида на такава неблагодарност. — Добра идея! — мърмореше той. — Добра идея!
	— Искате да кажете, че не мога да си отида? — попитах аз. — Ще ме държите, значи, тук против моята воля?
	— Да! — изписка той.
	Не знам какво би станало, защото аз сам чувствувах все по-силно негодувание; но „паството“ виждаше създаденото положение и за да не смущава другите, отведе ме в другата стая. Тук той отново ме попита за причините, които ме заставят да си изляза.
	— Искам да изляза — казах аз, — защото искам да диря работа в Степни и всеки час намалява моите шансове да намеря работа. Сега е дванайсет без двадесет и пет минути. Аз не мислех, когато идвах тук, че получаването на закуската може да отнеме толкова време.
	— Сигурно имате някоя работа? — обади се той. — Вие сте делови човек, да? Тогава защо сте дошли тук?
	— Аз бях цялата нощ на улицата, имах нужда да позакуся. Ето защо съм дошъл тук.
	— Хубава работа — продължаваше той със същия язвителен маниер. — Деловият човек не трябва да идва тук. Днес вие сте изяли закуската на някой бедняк — ето що сте направили.
	Това бе лъжа, защото тук идваше всеки, който поиска.
	Сега остава да се отсъди, доколко това бе по християнски или дори просто честно, след като аз чистосърдечно му обясних, че бях гладен и без покрив и че искам да диря работа — да се нарича диренето на работа — работа и поради това да ме нарече делови човек — и да извади оттук заключение, че аз съм делови човек, добре осигурен, че нямам нужда от благотворителна закуска и че използувал тая закуска, ограбил съм някой гладен скитник, който не е делови човек.
	Аз се сдържах, но се върнах отново към фактите и кротко и ясно му доказах, колко не е прав и до каква степен е извратил фактите. Тъй като аз не изразявах никакво желание да се отмятам (убеден съм, че очите ми се затваряха), той ме изведе в задния двор, дето имаше палатка. Със същия ироничен тон, той съобщи на две стоящи тук неофициални лица — членове на Армията на спасението — че „тук има човек, който има работа и който затова иска да излезе преди службата“.
	Те, разбира се, изразиха нужното възмущение и в очите им се отрази неописуем ужас, когато той влезе в палатката и изведе оттам майора. Все с тоя язвителен маниер, с особено ударение на думата работа той изложи молбата ми на началствуващия офицер. Майорът бе човек с друг характер. Той ми хареса от първия поглед и аз му изложих молбата си в същата форма, в каквато я бях изложил по-рано.
	— Нима не знаехте, че трябва да останете за богослужението? — попита той.
	— Разбира се, не — отвърнах аз, — инак бих си излязъл без закуска. Вие не поставяте табели с подобен надпис, а сам аз не бях осведомен, когато влизах тук.
	Той се поколеба една минута.
	— Можете да си вървите — каза той.
	Беше дванайсет часа. Аз излязох на улицата, без да мога да реша въпроса де бях преди малко — в Армията на спасението или в затвора. Половината ден бе минал, а до Степни беше далеч. Освен това, беше неделя, а защо дори гладуващият човек би тръгнал да дири работа в неделен ден? После, аз разсъдих, че съм изпълнил твърде тежка работа, да прекарам цяла нощ до съмнало на улицата, а през деня — да диря закуска, затуй аз реших да се простя с ролята на гладуващ млад човек, който дири работа, извиках един автобус и се качих в него.
	Пристигнал вкъщи, обръснах се и като се окъпах, легнах в чистото, бяло легло и заспах.
	Беше шест часа вечерта, когато очите ми се склопиха. Когато ги отворих, беше девет часа сутринта. Бях спал цели петнайсет часа. И докато лежах в кревата и се излежавах, мислите ми се връщаха към ония седемстотин нещастници, които аз оставих в очакване на богослужението. За тях няма нито бръснар, нито баня, нито легло с чист чаршаф, дето биха могли, съблечени, да преспят спокойно петнадесет часа подред. След службата в Армията на спасението — пред тях са отново мрачните улици, грижата за кора хляб на обяд и дългата безсънна нощ под стрехите, пълна с безизходна мъка — по кора хляб за утринната закуска.


>	Глава XII
>	Денят на коронацията

	Да живее крал Едуард! Днес е коронацията на краля, велика радост е навред и извънреден панаир, а аз съм смутен и разстроен. В живота си не съм виждал подобно зрелище, освен може би в американски цирк и в оперите, които се поставят в „Алхамбра“, не съм виждал също нищо тъй печално и трагично. За да се насладя от коронационната процесия, аз трябваше да пристигна направо от Америка в разкошен хотел и право от разкошния хотел да отида в специалната трибуна от пет гвинеи*, между умитите и вчесаните. Моята грешка бе, че аз се явих на тържество от неумития и невчесан Ийст Енд. От този квартал дойде малко народ. Ийст Енд изобщо си остана в Ийст Енд — и се напи. Социалисти, демократи и републиканци, всички в тоя ден излязоха вън от града, за да подишат чист въздух; никак не ги засягаше фактът, че четиристотин милиона хора придобиваха нов коронован и миропомазан господар. Шест хиляди и петстотин прелати, свещеници, държавни мъже, принцове и военни видяха коронясването и миропомазването, а ние, простите смъртни — само процесията, когато минаваше из улиците.
	[* Гвинея — английска златна монета, намираща се в обращение между 1663 и 1814 г. След 1816 г. Великобритания възприема златния стандарт и гвинея остава само разговорен или специализиран термин. — Б.ел.кор.]
	Аз я видях в Трафалгар Скуеър — „най-великолепния пейзаж в Европа“ и в самото сърце на империята. Ние бяхме няколко хиляди и всички ни подчиняваше и държеше в ред бляскавата демонстрация на военна сила. Из целия път от двете страни бяха наредени войници в шпалир. Основата на Нелсъновата колона бе обкръжена с три реда сини мундири. Към изток, пред входа на площада, се бе разположила кралската морска артилерия. В триъгълника между Пел Мел и Кокспър Стрийт, улани и хусари подпираха статуята на Джордж III. На запад се виждаха червените мундири на кралската флота, от Юниън Клъб до съединението му с Уайтхол се извиваше красивата крива линия на собствения конвой на негово величество — исполински мъже и исполински коне, в стоманени ризници, със стоманени шлемове, с огромни стоманени бойни саби, винаги готови в услуга на властта. А по-нататък в гъстата тълпа бяха хвърлени дългите редици на столичната полиция, докато в тила се бяха струпали за всеки случай резервите — едри, добре охранени хора с добра мускулатура и добро въоръжение.
	И същото, както в Трафалгар Скуеър, беше през целия път на процесията: навред сила, поразяваща сила; хиляди мъже, великолепни мъже — цветът на нацията — чиято единствена жизнена функция бе подчинението — сляпото подчинение и задължението, без да мисли, да убива сляпо, да разрушава, да притиска живота. И за да могат да се хранят добре, да се обличат добре, да се въоръжават, за да им се доставят кораби, кръстосващи из всички краища на земята, Ийст Енд на Лондон и Ийст Енд на цяла Англия се труди, гасне и умира.
	Според китайската поговорка ако един човек живее в безделие, друг заради него умира от глад; а Монтескьо е казал „Фактът, че няколко души са заети с ушиване дрехи за един индивид, е причина много хора да нямат никаква дреха“. Тъй едното обяснява другото. Ние не ще разберем гладния и физически неразвит работник от Ийст Енд (който живее със семейството си в една клетка и дава част от нея за жилище на други гладуващи и физически неразвити работници), додето не видим стройните гвардейци от Уест Енд; едните трябва да хранят и обличат другите.
	И додето народът в Уестминстърското абатство се сдобиваше с нов крал, аз, притиснат в Трафалгар Скуеър между гвардейци и големци, мислех за ония времена, когато израилтяните за пръв път са си избрали цар. Всички знаем как е било това. Старейшините идват при пророк Самуил и му казват: „И тъй, избери ни цар да ни съди, като у другите народи“.
C>
	И рече Господ Самуилу: „И тъй, послушай гласа им; само представи им и обяви им правата на царя, който ще царува над тях“.
	И повтори Самуил думите на Господа пред народа, който искаше цар, и каза:
	„Ето какви ще бъдат правата на царя, който ще властвува над вас: ще вземе синовете ви и ще ги причисли към колесниците си и ще ги направи свои конници, и те ще тичат пред колесниците му. И ще постави у дома си хиляда началници и петдесетници; да обработват земята му и жънат нивите му и да му поправят воинското оръжие и хамутите на колесниците.
	И дъщерите ви ще вземе, за да приготовляват сладки, да готвят и да пекат хляб.
	И полята ви, и лозята, и най-добрите ви маслинови градини ще вземе и ще ги даде на слугите си.
	И от посевите ви и от лозята ви ще вземе десета част и ще я даде на евнусите си и слугите си.
	И най-добрите ви роби, и ослите ви, и робините ви, и юношите ви ще вземе и ще употреби за своя работа.
	От дребния ви добитък ще вземе десета част; и вие сами ще бъдете негови роби.
	И ще възридаете тогава от царя си, когото сами сте избрали, и няма да ви отвърне тогава Господ“.
C$
	Всичко това е станало в ония древни времена и те се примолили на Самуил с думите: „Помоли се за робите си пред твоя Господ Бог, да не умрем без време; защото към всичките си грехове прибавихме още един грях, когато искахме цар“. А след Саул, Давид и Соломон идва Ровоам, който отвръща грубо на народа: „Ако баща ми ви е отегчил с тежко иго, аз ще го увелича още повече, баща ми ви е наказвал с бичове, а аз ще ви наказвам със скорпиони“.
	А в наши дни на петстотин наследствени перове принадлежи една пета от Англия; и те, и офицерите, и слугите на краля, и ония, що образуват кадрите на властта, всяка година харчат за безполезен разкош 370 000 000 фунта стерлинги, което съставя тридесет и два процента от общата сума на богатството, спечелено от всички труженици на страната.
	В абатството, при звуците на тръби и фанфари, в трепетните вълни на музиката, сред бляскавата тълпа от господари, лордове и управници, на краля, облечен в дивна златна одежда, бяха връчени знаковете на суверенитета. Шпорите бяха прикрепени към токовете му от лорда велик канцлер, а държавният меч в пурпурна ножница му бе подаден от Кентърбърийския архиепископ със следните думи:
	„Приеми този кралски меч, взет от олтара Господен и предаден теб от недостойните ръце на епископите и слугите божии“.
	Докато го препасваха с меча, кралят слушаше възванието на архиепископа:
	„С тоя меч раздавай правосъдие, спирай ръста на злодейството, брани светата църква Господня; с него бъди покровител и защитник на вдовиците и сираците, възстановявай онова, що се разрушава, наказвай и поправяй онова, що е неправилно и узаконявай онова, що е в нужния ред“.
	Но, ето! Възторжени викове звучат в Уайтхол, тълпата се залюля, двата реда войници се сепнаха и се показаха кралските гребци във фантастични червени средновековни костюми, напълно прилични на типовете от авангарда на цирковия парад. После се показа кралският екипаж, пълен с придворни дами и джентълмени, с напудрени лакеи и пребогато облечени колари. После други екипажи — лордове, камерхери, виконти, придворни дами — всичките лакеи. После военните: кралската свита, генералите с уморени бронзови лица, дошли в Лондон от всички краища на земята, офицери доброволци, офицерите на милицията и постоянната армия, генерал Гейзли и адмирал Сиймур от Китай; Китчънър от Хартум; лорд Робъртс от Индия и пр. и пр. — всички воини на Англия, професори на разрушението, инженери на смъртта. Друга порода хора! Това не са хора от кръчмите и бърлогите, това е напълно различна порода хора.
	Ето ги те идат, в пълния блясък и съзнание на властта, още и още — тия стоманени хора, тия майстори на войната, укротители на мира между тях — перове и депутати от палатата на общините, принцове и махараджи, кралската конница и пешата гвардия, телохранителите на краля. А ето колониалните войски — гъвкави и калени хора; тук има образци от всички човешки породи — войници от Канада, Австралия, Нова Зеландия; от Бермудските острови, от Борнео, от Фиджи и от Златния бряг; от Родезия, Капската колония*, Натал**, Сиера Леоне, Гамбия, Нигерия и Уганда; от Цейлон, Кипър, от Хонконг, от Ямайка и от Уейхайуей***; от Лагос, от Малта, от Санта Лусия, Сингапур, от Тринидад. А по-нататък — покорените племена от бреговете на Инд — мургави ездачи и мечоносци, свирепи варвари, блестящи от червено и пурпур сикхи, раджпути****, бирманци, провинция след провинция и каста след каста.
	[* Капска колония — британска колония от 1814 г. с център Кейптаун. През 1910 г. Капската колония става част от Южноафриканския съюз, а днес е част от Южноафриканската република. — Б.ел.кор.]
	[** Натал — британска колония в Южна Африка, съществувала от 1843 до 1910 г. — Б.ел.кор.]
	[*** Британският Уейхайуей — британска колония на североизточното крайбрежие на Китай, която съществува от 1898 до 1930 г. — Б.ел.кор.]
	[**** Раджпути — етно съсловна група в Пакистан и Северна Индия. — Б.ел.кор.]
	А ето Конната гвардия: мярнаха се прелестните бели коне, златни хамути; ураган от възторжени викове; оркестрите свирят… „Кралят! Кралят! Боже, пази краля!“ Всички обезумяха. Общата зараза обхваща и мен. Мен също ми се ще да викам! „Кралят! Боже, пази краля!“ Около мен дрипльовци, със сълзи на очи, махат шапки и викат в екстаз: — Благослови ги! Благослови! Благослови! — Гледайте, ето го, в чудесна златна карета; на главата му блести короната; жената в бяло, седнала редом с него, е също увенчана с корона.
	Аз бързо се съвземам и се мъча да убедя себе си, че всичко това е реално, че то не е вълшебна приказка. Но не успявам. И по-добре. Предпочитам да вярвам, че всичката тая пищност, суета, външен разкош, цялото това маскарадно шоу — е просто приказка, видение. Това е по-приятно, отколкото да съзнаваш, че всичко това е дело на здрави и разумни хора, покорили материята и разгадали звездните тайни.
	Минават принцове от всякакъв род, херцогини и разни сиятелни господа от кралската свита; още военни, още от кралския род, още покорени народи — и феерията се свърши. Заедно с тълпата от площада попадам в плетеницата от тесни улици, дето от кръчмите иде стонът на пияниците — мъже, жени и деца, смесили се в колосален гуляй. И от всички страни се разнася любимата коронационна песен:
P>
	В деня — в деня на коронацията
	ний ще ликуваме, ще се смеем и крещим:
	Хип, хип, ура!
	Ще пием уиски, вино и херес,
	ще бъдем весели в деня на коронацията!
P$
	Плисна дъжд. Из улиците минават цветни войски — черни африканци и жълти азиатци в чалми и фесове, и кули, които носят на главите си картечници и планински оръдия; голите им нозе тупат в бързия марш: „шлеп, шлеп, шлеп“ из покритата с локви улица. Кръчмите опустяват като с махването на вълшебна пръчка. Британците чествуват с приветствени викове своите мургави братя и веднага се връщат към гуляя.
	— Е, как ви хареса процесията, другарю — попитах един старец на скамейката в Грийн парк.
	— Как ми хареса? Дяволски удобен случай ми падна, си казах, да си поспя! Нали всички бобита са заети! И се вмъкнах в един ъгъл на парка, заедно с петдесет други. Но не можах да заспя; лежах, гладен, и все мислех, как цял живот съм работил, а ето днес нямам кът, дето да склоня глава. А тук тая музика и викове и топовна стрелба — едва не станах анархист, уверявам ви, тъй ми се поиска да пръсна мозъка на лорд Чембърлейн!
	Защо именно на Чембърлейн, не можах да разбера добре, а и той сам не знаеше. Тъй бе го почувствувал — каза той — в заключение и повече тая тема не бе обсъждана.
	Когато взе да настъпва нощта, градът се превърна в море от огньове. Зелени, жълти и рубинени лъчи се плискаха отвред в очите и навред хубавееше блестящото „E. R“ — Eduardus Rex — с големи букви от чист кристал, осветен отзад с пламтящ газ. На улиците излязоха още стотици хиляди хора и макар че полицията потушаваше строго всякакви своеволия, при все това пиянството и грубите веселия процъфтяваха. Уморените работници като че бяха полудели от безделие и възбуждение; те сновяха и танцуваха на улицата, мъже и жени, стари и млади; с преплетени ръце, образуваха дълги редици и пееха песни от популярните мюзикхолове.
	Аз седях на една скамейка край булеварда на Темза и гледах илюминираната река. Наближаваше полунощ и пред мен минаваха веселящите се от висшите класи, които се връщаха вкъщи и отбягваха шумните улици. На скамейката редом с мен седяха двама дрипльовци, мъж и жена; те бяха отпуснали носове и дремеха. Жената седеше с ръце здраво притиснати към гърдите; тялото й бе в постоянно движение; тя ту се навеждаше напред и изглеждаше, че ето на` ще изгуби равновесие и ще падне на тротоара; накланяше се ту наляво, встрани, докато главата й не се отпущаше върху рамото на мъжа; ту вдясно и се навеждаше, изопната и напрегната, докато не се пробуждаше от болка и не се изправяше отново, с рязък тласък. И отново се почваше падане напред, и тя отново минаваше целия кръг, докато се пробуждаше от напрегнатото и изопнато положение.
	Всяка минута деца и млади хора се спираха, отиваха зад скамейката и изведнъж издаваха висок, злобен вик. Заспалите се сепваха трескаво. Болезнената уплаха, която се изписваше върху физиономиите им, доставяше на дечурлигата голямо удоволствие: те се разбягваха с висок смях.
	Най-поразително бе всеобщото безсърдечие, проявявано при всеки удобен случай. Бездомни хора се бяха приютили на скамейката — безобидни хора, над които всеки може да се гаври. Петдесет хиляди души минаха покрай скамейката, додето аз седях на нея, и нито един от тях в такъв тържествен ден, като коронацията на краля, не показа, че са засегнати струните на сърцето му: ни един човек не пристъпи към жената и не й каза: — Ето ви шест пенса, идете и си намерете място за нощуване. — Нищо подобно! Жените, особено младите, правеха остроумни бележки по повод нещастницата и неуместно извикваха с това смях у своите кавалери.
	Това беше жестоко. Признавам, че тая весела тълпа взе да ме вбесява, и аз почнах да намирам известно удовлетворение в изводите на лондонската статистика, според която, на всеки четирма души в Лондон има един, комуто е съдено да умре за сметка на обществената благотворителност в работническия дом, в болницата или някой приют.
	Аз се заприказвах с мъжа. Той се указа изгубил здравето си докер на петдесет и четири години. Той сполучвал понякога да намери черна работа, когато имало дирене на труда, докато в мъртви сезони отдавали предимство на по-младите и силните. Сега той цяла седмица нощувал по скамейките на булеварда, но перспективите за идната седмица бяха утешителни; възможно бе да получи някъде надничарска работа и значи легло в някой частен дом за нощуване. Той бе прекарал в Лондон целия си живот, освен петте години, когато бе служил войник в Индия. Разбира се, иска му се да яде, както и на момичето. Дни като днешния са много тежки за такива като тях, едничкото е, че бобитата са много заети и бездомният народ може поне да си поспи.
	Аз събудих момичето — или, по-скоро, жената, защото имаше „двадесет и осем, сър“ — и ние се запътихме за кафенето.
	— Колко работа е паднала, да се запалят всички тия огньове — каза мъжът при вида на богато илюминираното здание.
	Работата бе лайтмотивът на неговото същество. Той бе работил цял живот и целият външен свят, както и собствената му душа, той умееше да изрази само в отношение към работата.
	— Коронациите имат своята добра страна — продължаваше той. — Те дават работа на хората.
	— Но нали вашият стомах е празен — казах аз.
	— Да — отвърна той. — Аз също опитах да се наредя. Но нищо не излезе. Моите години са против мен. А вие сам по коя сте част? Сигурно моряк? — А? Досещам се по костюма.
	— Аз знам кой сте — каза момичето. — Вие сте италианец.
	— Не, съвсем не! — горещо възрази мъжът. — Той е янки — ето що. Знам.
	— Боже милостиви, погледнете това! — извика момичето, когато излязохме на Странд, дето ни заля ревящата, скитаща коронационна тълпа; мъжете ревяха, а момичетата пееха с високи гърлени нотки:
P>
	В деня — в деня на коронацията
	ний ще ликуваме, ще се смеем и крещим:
	Хип, хип, ура!
	Ще пием уиски, вино и херес,
	ще бъдем весели в деня на коронацията!
P$
	— Ей че съм се разчорлила от скитане — каза жената, когато седнахме в кафенето, отърсвайки съня и калта от краищата на очите си. — На какво ли не се нагледах днес! Много беше интересно; само че ми беше скучно сама. И херцогините и всякакви лейди и всички в бели дрехи… Много беше красиво… тъй красиво!
	— Аз съм ирландка; името ми е Айторн.
	— Как?
	— Айторн, сър; Айторн.
	— Кажете го по букви.
	— Х-е-й-т-о-р-н, Айторн.
	Тя живяла в доволство, докато не умрял баща й, за да я остави сама в света. Единият й брат служил в армията, а другият трябвало да издържа с двайсет шилинга в неделята жена и осем деца! Мястото му е несигурно и той не можел да направи нищо за нея. От Лондон тя е излизала само веднъж в живота си; работила дванайсет мили далеч от тук, в Есекс — събирала фрукти — но това траяло само три седмици. — Ей че бях черна, когато се върнах! Като черница!
	Последното й място било едно кафене, дето работила от седем часа сутринта до единайсет през нощта срещу пет шилинга в седмицата и храна. Но заболяла и от тогава, след излизането си от болницата, не могла да намери работа, и последните две нощи прекарала на улицата.
	Те унищожиха невероятно количество храна, този мъж и тази жена; само когато аз удвоих, а после утроих първите им поръчки, те показаха признаци на отслабване на енергията.
	Тя протегна ръка и попипа материала на дрехата ми.
	— Янките винаги ходят добре облечени — каза тя.
	Моите дрипи — хубав костюм! Аз почервенях. Но като се вгледах по-внимателно в костюма си и го сравних с дрехите на моите нови познати, почнах да чувствувам, че съм облечен добре и елегантно.
	— На какво разчитате вие, в края на краищата? — попитах ги аз. — Както виждате, с всеки нов ден човек остарява.
	— Работническият дом — каза той.
	— Да бъда проклета, ако отида в работническия дом — каза тя. — Няма на що да се надявам — знам — но по-добре ще умра на улицата. Не, работническият дом не е за мен — покорно благодаря! Не, в никой случай! — цъкна тя в настъпилото мълчание.
	Аз попитах:
	— Е, вие нощувате на улицата. А що ще предприемете утре, за да се нахраните?
	— Мъчиш се да спечелиш едно пени, ако не си го осигурил от вечерта — обясни мъжът. — После отиваш в кафенето и вземаш чашка чай.
	— Но чаят не храни! — възразих аз.
	Моите събеседници се усмихнаха многозначително.
	— Вие пиете своя чай на малки глътки — започна мъжът, — за да продължите колкото е възможно повече време. И вие се заглеждате внимателно; някои посетители оставят след себе си недоядено ядене.
	— Чудно е колко ядене оставят някои хора — прибави жената.
	— Всичката работа е там — каза с тон на познавач мъжът, — да спечелиш това пени.
	Когато излизахме, жената събра няколко кори от съседните маси и ги пъхна нейде в своите дрипи.
	— Защо да пропаднат — каза тя. На това докерът кимна с глава и също дигна две кори…
	В три часа сутринта аз се разхождах из прибрежния булевард. Това бе празнична нощ за бездомните, тъй като полицията се намираше на друго място и всяка скамейка бе претрупана със спящи хора.
	Имаше толкова жени, колкото и мъже, и по-голямата част от тях, мъже и жени, бяха стари. Понякога се срещаше момче. На една скамейка забелязах цяло семейство, мъжът седеше със спящото дете на ръце, жена му спеше, сложила глава на рамото му, и на коленете й бе сложило глава заспалото момче. Очите на мъжа бяха широко отворени. Той гледаше в далечината, през реката, и мислеше; последното е твърде вредно за бездомния човек, обременен при това със семейство. Разгадаването на неговите мисли не би доставило никому удоволствие, но аз знам и целият Лондон знае това, че случаите, когато безработни убиват жените и децата си, не са редки. Не е възможно да се мине из булеварда на Темза в ранните утринни часове от зданието на Парламента до моста Ватерло, и да не се припомнят страдания, описани преди двадесет и седем века от автора на „Йов“:
C>
	„Когато лягам, казвам си: кога ще стана?
	А вечерта се не свършва и аз се обръщам чак до разсъмване.
	Тялото ми е облечено с червеи и прашни струпеи; кожата ми се бели и гноясва.
	Дните ми бягат по-бързо от лодка и свършват без надежда. Защо времената не са скрити от Вседържителя, и тези, които го знаят, не са видели дните му?
	Преместват синорите, гонят стадата и ги пасат у себе си.
	От бедняка отнемат магарето, от вдовицата вземат в залог вола, бедните бутат от пътя; всички унизени на земята са принудени да се крият.
	Ето ги, като диви осли в пустинята, измират на работа, станали рано за плячка.
	Жънат не своето те в полето и събират грозде от нечестивия.
	Голи нощуват без покрив и дреха на студа, мокрят ги планински дъждове и лишени от убежище притискат се о скалите.
	Отнемат залъка на сирака и от бедния взимат залог. Карат ги да ходят голи, без дрехи, и гладните хранят с класове.
	В градовете хората стенат и душите на загиващите ридаят, и Бог не забранява това“.
C$
	Преди двадесет и седем века! И всичко това напълно отговаря на истината и е напълно съвременно в наши дни; в центъра на християнската цивилизация, дето царува Едуард VII.


>	Глава XIII
>	Дан Кълън, докерът

	Вчера бях в една от стаите на едно от „общинските общежития“ близо до Леман Стрийт. Ако узнаех, надзърнал в книгата на моето бъдеще, че ми предстои до края на живота си да живея в такава стая, веднага бих излязъл и бих се хвърлил в Темза, прекъсвайки по тоя начин договора за наем.
	То не беше стая. От уважение към езика, не е позволено тя да се нарича стая, както не може колибата да се кръщава дворец. То беше хралупа, дупка. Размерът й бе седем на осем фута, а таванът висеше тъй низко, че кубическото съдържание на въздуха в нея не отговаряше дори на нормата, полагаща се на войниците в казармата. Разклатено легло с изпокъсано одеяло заемаше почти половината стая. Една куца маса, стол и два сандъка оставяха тъй малко място, че нямаше възможност човек да се обърне. Всичко, що беше пред очите ми, можеше да се купи за един фунт. Подът беше гол, а стените и таванът бяха буквално покрити с кървави петна и капки.
	Всеки знак означаваше насилствената смърт на едно насекомо — бич, с които ни един човек не би могъл да се справи сам.
	Човекът, който заемаше тая дупка, докер, на име Дан Кълън, умираше в туй време в болницата. Но той в достатъчна степен бе запечатал своята личност в тая жалка обстановка, тъй че всеки можеше да си състави понятие какъв човек бе той. На стената висяха евтини портрети на Гарибалди, Енгелс, Дан Бърнс и други вождове на работническата партия, а на масата лежеше роман от Уолтър Безънт. Казаха ми, че познавал Шекспир, четял история, социология, икономика. Бил самоук.
	На масата, дето царуваше поразително безредие, лежеше лист хартия, на която бе надраскано: — _„Г-н Кълън, моля върнете ми голямата бяла стомна и отвертката, които ви заех“_. Тия неща му били дадени от съседката, в първия период на болестта му, а сега ги искаха обратно, от страх пред смъртта му. Голяма бяла стомна и отвертка са твърде ценни вещи за обитателите на бърлогите, за да не се даде възможност на друго същество да умре спокойно. До края на дните си душата на Дан Кълън ще чувствува товара на божеството, над който напразно се е опитвала да се издигне.
	Тя е кратка повест — историята на Дан Кълън, но в нея може да се прочете много нещо между редовете. Той бе роден в долна среда, в град и страна, дето кастовите различия се пазят строго. Той цял живот бе работил с тялото си; а за туй, че бе прелиствал книги и бе обзет от огъня на духа и можеше да пише писма „като адвокат“, другарите му бяха го избрали да замества техните мозъци. Той стана лидер на хамалите на фрукти, представители на докерите в Лондонското Бюро на труда и пишеше остри статии в работническите вестници.
	Той не бе раболепствувал пред другите хора, дори когато те бяха неговите икономически господари, от които зависеше животът му; беше изразявал свободно своето мнение и бе се борил за едно право дело. По време на голямата стачка на докерите той направи грешка, като взе върху себе си ръководната роля. Тогава настъпи краят на Дан Кълън. От тоя ден той бе под подозрение пред хазяите си и всеки ден, в течение на близо десет години, се разплащаше за онова, що бе извършил.
	Докерът е надничар. Работата се засилва и отслабва, и той работи или не работи, според това дали е много или малко днес стоката. Дан Кълън си правеше криво сметката. Не го изпъждаха окончателно (то би предизвикало вълнения, но без съмнение, би било по-хуманно), но предприемачите го наемаха не по-често от два или три пъти в седмицата. Това се казва да се „дисциплинира“ или да се „обуздае“ работникът. С други думи, това значи да се умори работникът от глад. Десет такива години разбиха сърцето му, а хората с разбито сърце не могат да живеят. Той легна на легло в своята ужасна бърлога, която стана още по-ужасна от неговата безпомощност. Нямаше нийде никого, беше човек самотен, озлобен песимист; той се бореше с по-силните насекоми, загледан в Гарибалди, Енгелс и Дан Бърнс, които висяха по опръсканите с кръв стени. Никой от съседите не го навестяваше; той не се сдружи с никого в тия препълнени общински казарми, и нему бе предоставено да лежи и да гние.
	Но от другия край на Ийст Енд дойдоха обущарят и сина му, неговите единствени приятели. Те поразтребиха стаята му, донесоха му от къщи чисти дрехи, снеха от леглото му чаршафите, сивкаво черни от кал. Те доведоха при него сестра от едно благотворително общество, основано от кралицата в Олдгейт. Тя изми лицето му, изтърси леглото му и разговаря с него.
	Той беше твърде интересен разговор, докато той не научи името й. Да, нейното презиме е Бланк — отвърна тя невинно. А сър Джордж Бланк — Да, той е неин брат. — Как? Сър Джордж Бланк? — прогърмя старият Дан Кълън на своя смъртен одър. — Сър Джордж Бланк, член в управителния съвет на доковете в Кардиф, който най-много бе помогнал за разпадането на съюза не кардифските докери и получи за това дворянство? И тя е негова сестра? Дан Кълън се изправи на своето несигурно легло и произнесе анатема над нея и целия й род, и тя избяга и вече не се върна, дълбоко поразена от неблагодарността на бедняците.
	Нозете на Дан Кълън бяха подпухнали от болестта. Той прекарваше по цели дни на края на кревата, за да не се разлива водата по тялото му; на пода нямаше дори рогозка; нозете му бяха покрити с тънко одеяло, а раменете му бяха покрити със стара фланела. Мисионерът му донесе чифт книжни пантофи на стойности четири пенса (аз ги видях) и му предложи да му прочете около петдесет молитви за спасението на душата му. Но Дан Кълън принадлежеше към оня род хора, които желаят да оставят и душата им на мира. Той не искаше някой си там, Дик или Хари, заради едни пантофи за четири пенса, да разполага с нея. Той помоли любезно мисионера да отвори прозореца, за да може да хвърли пантофите. И мисионерът излезе и вече не се върна, също поразен от неблагодарността на бедняците.
	Обущарят, също храбър и стар герой, макар и не прославен и невъзпят, тайно отиде в главната квартира на едрите доставчици на плодове, за които Дан Кълън бе работил като носач надничар цели тридесет години. Според тяхната система почти всичката работа се изпълняваше от случайни ръце. Обущарят им разказа за отчаяното положение на Дан, стар, разбит, умиращ без помощи и без пари, напомни им, че е работил при тях тридесет години и ги помоли да направят нещо за него.
	— Не — каза чиновникът, спомнил си за Дан Кълън без дори да прави справка в книгите, — ние, видите ли, имаме за правило, никога да не помагаме на надничарите. Не можем нищо да направим.
	И те наистина нищо не направиха, дори отказаха да подпишат писмо с молба за приемането на Дан Кълън в болницата.
	В Лондон не е тъй лесно да попаднеш в болница. В Хампстед, след лекарския преглед, той трябваше да чака четири месеца, за да постъпи — тъй много кандидати имаше преди него. Обущарят най-сетне го настани в болницата в Уайтчапъл и често го навестяваше. Тук той се убеди, че Дан Кълън бе обзет от натрапчивата идея, че уж като безнадеждно болен гледат по-скоро да го изпратят на оня свят. Трябва да се признае, че това заключение беше право и логично за стария и разбит човек, когото бяха упорно „дисциплинирали“ и „обуздавали“ цели десет години. Когато го подлагаха на изпотяване, както изисква бъбречната болест, за да намалят количеството на тлъстините в бъбреците, Дан Кълън казваше, че потенето ще ускори смъртта му. Щом бъбречната болест представлява постепенно разрушение на бъбреците, значи, няма никакви тлъстини, които трябва да се премахнат и докторите очевидно лъжат. Веднъж докторът се разсърди и не го погледна девет дни.
	Леглото му бе повдигнато от единия край, за да могат краката му да бъдат по-високо от главата. Когато водата проникна в тялото, Дан Кълън взе да уверява, че са го направили, за да пръснат водата от нозете по цялото му тяло и тъй по-скоро да го убият. Той поиска да го изпишат, макар да го предупредиха, че ще умре на стълбата, и се дотътри, полужив, до дюкянчето на обущаря. В тази минута той умира в болницата на Въздържателното дружество, дето го помести неуморимия му приятел — обущар, преобърнал заради него небето и земята.
	Бедният Дан Кълън! Незнаен труженик, жаден за знание! Той бе работил денем с мускулите си и бе се учил, буден, през нощта; бе живял с мечтата си и храбро бе се борил за каузата; той беше патриот, фанатик на човешката свобода и безстрашен борец; но, в края на краищата, не беше гигант и не можеше да победи условията, които го смазваха и задушваха; той стана циник и песимист и последния си дъх изпусна върху леглото на бедността, в някакво благотворително учреждение. „Когато умира човек, който би могъл да достигне мъдростта, но не я е достигнал, аз наричам това трагедия“


>	Глава XIV
>	Хмел и събирачи на хмел

	Разривът между работниците и земята взе такива размери, че земеделските окръзи в целия цивилизован свят зависят по въпроса за пласирането на храните от градовете. Земята разхвърля щедро своето узряло богатство, уличната сган, откъсната от земята, отново се отправя при нея. Но в Англия тия хора се връщат у дома не като блудни синове, а като отшелници, като скитници и парии, които техните селски събратя посрещат с подозрения и насмешки. Оставят ги да спят в затворите и нощните приюти при работническите домове или край стоборите и да живеят бог знае как.
	Изчислено е, че само в Кент са нужни осемнадесет хиляди души работен народ, за да се събере всичкият хмел. И те отиват, покорни на призива, тъй като това е зов на празните им стомаси и последни отзвуци на страст към приключенията. Бърлогите, вертепите и гетото ги изхвърлят, но населението на бърлогите, вертепите и гетото с това не се намалява. Те наводняват селото, като ято демони, но селото не ще и да знае за тях. Те там не са на мястото си. Повели своите прегърбени, уродливи тела по пътища и пътеки, те напомнят някакви гнусни изчадия, излезли из недрата на земята. Самото им присъствие, фактът на самото им съществувание е вече оскърбление за ясното слънце и зеленото царство. Чистите стройни дървета покриват с позор изнурените им, прегърбени фигури, техният вид на трупове дръзко осквернява прелестта и чистотата на природата.
	Може би аз сгъстявам боите. Как, за кого? За човек, който възприема живота във вид на акции и купони, тия бои са несъмнено сгъстени. Но за онзи, който възприема живота от гледище на човешкото достойнство, те не са никак сгъстени. Тия тълпи, затънали в жалко животинско живуване, в неизразима нищета, не се изкупват от някой милионер пивовар, който живее в дворец в Уест Енд, преситен от чувствени наслади, що му дават лондонските разкошни театри, води война със синовете на лордовете и принцовете и получава в края на краищата от краля дворянство! Той си извоюва шпори? — Нищо подобно!
	В старо време мощният сив звяр се е хвърлял в средата на боя и си е спечелвал рицарски шпори, разсичайки главите на враговете от темето до брадата. Наистина, по-благородно е да убиеш силния човек с чистия удар на звънтяща стомана, отколкото с хитро сплетени икономически и политически манипулации да превърнеш врага с цялото му потомство, през няколко поколения, в животни…
	Но да се върнем към хмела. Тук разривът със земята е тъй очевиден, както и във всички други отрасли на земеделието в Англия. Според това как постоянно расте производството на бира, постоянно пада урожая на хмела.
	Колкото и малка да е в тая година посевната площ на хмела, лошото лято и ужасните бури още повече намалиха урожая. Това нещастие ляга както върху собствениците на хмел, тъй и върху работниците, събирачи на хмел. Собствениците по неволя ще се примирят с по-малка порция жизнени блага, работниците — с по-малка порция храна, която те и в добри времена рядко ядат до насита. Дълги печални седмици в лондонските вестници се явяваха заглавия, като следните:
C>
	Скитници колкото щете, но хмелът е малко и при това още не узрял.
C$
	После следваха безбройни бележки, като тая:
C>
	От хмелните полета идат нерадостни известия. Хубавото време през двата последни дни привлече в Кент стотици събирачи на хмел, които трябва да чакат, докато хмелът узрее. В Дувър броят на скитниците в работническия дом са се утроили в сравнение с миналата година; в същото време и в други градове закъснелият сезон става причина за силно увеличение числото на надничарите.
C$
	Като връх на нещастието, когато най-сетне беритбата започна, хмелът и събирачите едва не бяха пометени от страшен ураган — вятър, дъжд и глад. Хмелът бе изтръгнат от корен и съборен на земята, а събирачите на хмел, за да се укрият от градушката, едва не се издавиха в своите колиби и палатки в низините. Положението им след урагана стана катастрофално, нищетата им блесна още по-силно. Колкото и да бе слаб урожая, неговата гибел ги лиши от възможност да спечелят няколко пенита и за хиляди от тях не оставаше нищо друго, освен да си плюят на краката — обратно за Лондон.
	— Пие не сме улични метачи, — казваха те, отвръщайки се от земята, цяла застлана с падналия хмел.
	Останалите злобно мърмореха, работейки за един шилинг — цена, която се плаща в плодородна година, когато хмелът избуява първокласен и в лоша година, когато естествено производителите не могат да заплатят повече.
	Аз минах през Тестън и Източен и Западен Фарлей скоро след урагана. Чух кудкудякането на събирачите на хмел и видях хмела, гниещ на земята. В оранжерията на Бархам Корт тридесет хиляди стъкла бяха разбити от градушката, а прасковите, сливите, крушите, ябълките, морковите, зелето, цвеклото — всичко бе разкъсано на късове, разпиляно на парцали.
	Всичко това без съмнение беше твърде нерадостно за стопаните, но както и да е, нито един от тях не остана без обяд и чаша бира. И все пак вестниците посветиха на стопаните цели съчувствени колони. Техните материални загуби се предаваха най-подробно.
	Г-н Хърбърт Л. изчислява своите загуби на 8000 ф., г-н Ф., известен пивовар, който обработва цялата земя в тази околност, губи 10 000 ф., а г-н X., пивовар в Уотърингбъри, брат на г-н Хърбърт Л., също е пострадал твърде на едро.
	Що се отнася до събирачите на хмел — те не влизаха в сметката. Все пак аз си позволявам да твърдя, че няколко почти прилични на обяд обеди, изгубени от полугладния Уилям Бъгълс и полугладната госпожа Бъгълс и полугладните деца на Бъгълс — представляват по-голяма трагедия, отколкото 10 000 ф., изгубени от г-н Ф. При това, трагедията на полугладния Бъгълс може да се умножи на хиляди такива трагедии, докато драмата на г-н Ф. може да се умножи само на пет такива също драми.
	За да видя какво ядат Уилям Бъгълс и подобните му, аз облякох моряшкия си костюм и тръгнах да диря работа. С мен беше младият обущар от Източен Лондон, Бърт, подмамен от мисълта за приключения и решил да вземе участие в моето пътуване. По моя съвет, той взе „най-окъсани“ парцали и докато скитосвахме от Мейдстоун по Лондонския път, той се тревожеше силно, че сме твърде зле облечени за нашата работа.
	Не може да се каже, че той не беше прав. Когато се отбихме в една кръчма, кръчмарят ни изгледа подозрително и лицето му не се разведри, докато не му показахме, че имаме пари. Местните жители по брега ни гледаха с недоверие, а безделниците от Лондон, минаващи покрай нас с каляски, викаха и се надсмиваха над нас, като ни подхвърляха обидни думи. Но преди още да обиколим Мейдстоун, моят приятел се убеди, че ние сме облечени също тъй, ако не и по-добре, от всеки среден събирач на хмел. Някои образци на дрипи, които срещахме по пътя, бяха поразителни.
	— Водата спада! — извика на другарките си една жена цигански тип, когато приближихме дългия ред сандъци, дето берачите трупаха хмела.
	— Сещаш ли се? — пошепна ми Бърт. — Тя говори за тебе.
	Аз се сетих. И нека призная, тя избра хубава метафора. Когато _водата спада_, лодките остават на брега и не дигат платна; и морякът, когато _водата спада_, също не тръгва на път. Моите моряшки дрехи и моето явяване на хмелното поле доказваха, че аз съм моряк без кораб, мореплавател на суша, и разбира се, аз бях твърде приличен на лодка, изхвърлена на брега при отлив.
	— Можете ли да ни дадете работа, стопанино? — попита Бърт надзирателя, възрастен, твърде зает човек с добродушно лице.
	— Няма го! — бе казано с решителен тон. Но Бърт продължаваше да настоява и да върви подире му, а аз вървях след Бърт — почти през цялата нива. Може би нашата настойчивост мина пред надзирателя като жажда за труд, или го трогна нашият плачевен вид и нерадостна повест — ние с Бърт не можахме да решим; но в края на краищата сърцето му се смекчи и той ни посочи единствения свободен сандък, който бе на лице: тоя сандък бе оставен от двама души, доколкото можах да разбера — защото не били в състояние да преживеят със своята надница.
	— Ще се държите прилично, чувате ли? — предупреди ни надзирателят като ни остави на работа между жените.
	Беше в събота през деня и ние знаехме, че работата ще свърши скоро; затова ние се заехме сериозно за работа, за да разберем, ще получим ли поне за шепа сол. Не беше сложна работа — женска работа, собствено, а не мъжка. Ние седяхме на края на сандъка, между хмеловите пъртини, а работникът, който внасяше хмела, ни подаваше едри миризливи клончета. За един час ние усвоихме цялата философия на работата. Когато пръстите ни привикнаха автоматично да различават цветовете на хмела от листата и едновременно да откъсваме половин дузина цветове, вече нямаше какво да учим.
	Работихме пъргаво, толкова бързо, колкото и жените, макар че техните сандъци се напълниха по-бърже, благодарение на цял рояк деца, които късаха хмела с две ръце почти тъй бързо, както и ние.
	— Не оголвайте всички листа, забранено е — каза ни една от жените. Ние й благодарихме за това сведение.
	През целия ден ние се убедихме, че в тая работа мъжът не може да изкара за преживяване. Жените можеха да бъдат толкова, колкото и мъжа, децата работеха малко по-лошо от жените; затуй невъзможно бе мъжът да се състезава с жената и половин дузина деца. Жената и половин дузина деца се смятаха за единица, и техните съединени сили определят надницата на тази единица.
	— Слушай, другарю, аз съм гладен като звяр — казах на Бърт. — Ние не сме обядвали.
	— Дявол го взел, ще взема да плюскам хмел — отвърна той.
	Ние почнахме да оплакваме нашата непредвидливост: защо не сме произвели многобройно потомство? То би ни помогнало в тоя черен ден. С разговор времето вървеше незабелязано, нашето бъбрене развличаше нашите съседи. Ние спечелихме симпатиите на работника, който очистваше пъртините, млад селски момък: той пак почна да подхвърля няколко откъснати цветове в нашия сандък. Ние обсъждахме с него колко можем да „субсидираме“ и узнахме, че изработвайки един шилинг за седем крини, ние можем да „субсидираме“ или да сме авансирали към нас само един шилинг за всеки дванайсет крини. С други думи, заплатата за пет от всеки дванадесет крини се удържа от стопанина, за да задържи събирача на хмел на работа до края.
	Но все пак, приятно бе да се седи тук под яркото слънце; златен цветен прах струеше от ръцете ни, острият аромат на хмела щипеше ноздрите ни и ние смътно си спомняхме шумните градове, отдето са дошли тия хора. Бедната улична тълпа! Бедни граждани на уличните локви! Дори и те чувствуват глад към земята. И те смътно тъжат за почвата, отдето са ги откъснали, за свободния живот на открит въздух, за вятъра, дъжда и слънцето, неосквернени от градските тълпи. Както морето зове моряка, тъй тях ги зове земята. И в самата дълбочина на техните недоносени и израждащи се черупки странно ги вълнуват смътни спомени от село — наследени от прадедите, живели преди възникването на градовете. И по непонятен начин ги радват миризмите, картините и звуците на войната, които тяхната кръв не е забравила, макар че те сами не ги помнят.
	— Няма вече хмел, другарю — каза Бърт.
	Беше пет часа. Работниците, които чистеха пъртините, се разотидоха. Ние трябваше да чакаме със скръстени ръце цял час, додето дойдат приемателите. Краката ни зъзнеха от студ, полъхнал по стъпките на залязващото слънце. В съседния сандък две жени и половин дузина деца бяха събрали девет кутии, тъй че петте крини, намерени от надзирателя в нашия сандък, доказваха, че ние сме работили не по-зле от тях; тия половин дузина деца бяха все момчетии от девет до четиринадесет години.
	Пет крини! Ние изработихме осем и половина пенса — на двама мъже — за два часа и половина. Четири пенса и нещо на човек. Малко повече от пени на час. Но определиха да ни дадат за „субсидираната“ работа само пет пенса; платецът, впрочем, нямаше дребни пари, та трябваше да ни даде шест пенса. Всичките ни молби да ни даде цялата сметка останаха напразни. Платецът заяви високо, че сме получили едно пени повече, отколкото ни се полага, и ни обърна гръб.
	Да допуснем, за целите на аргументацията, че ние бяхме наистина, за каквито се препоръчвахме, а именно — бедняци, скитници. Но какво беше нашето положение? Нощта наближаваше, а ние не бяхме вечеряли, а у двамата ни имаше само шест пенса. Аз бях достатъчно изгладнял, за да изям три порции по шест пенса, също и Бърт. Едно беше очевидно. Задоволили своите стомаси в размер 16 1/2 от техните нужди, ние ще изхарчим всичките шест пенса, без собствено да ги задоволим, защото дългът към нашите стомаси ще остане в размер 83 1/2 процента от техните нужди. Като скитници ние можехме да прекараме нощта под стобора, което не би било тъй лошо, ако бяхме сити. Но студът на празен стомах — това е вече по-лошо. На другия ден беше неделя и работа, значи, нямаше. Но нима нашите стомаси ще прекратят своята музика заради празника? Ето значи, към що се свеждаше нашата задача; как да се намерят три трапези в неделя и две в понеделник (в понеделник вечер ние бихме могли пак да получим „субсидирана“ работа) Ние знаехме, че нощните приюти са пълни и че ако бихме подирили подслон у някой фермер или селянин, имаше голяма вероятност да попаднем за четиридесет дни в затвора. Какво трябваше да правим?
	Ние се спогледахме един друг… с отчаяние? — Ни най-малко! Ние радостно поблагодарихме Бога, че не сме като другите хора, и особено като събирачите на хмел. И тръгнахме надолу по пътя в Мейдстоун, подрънквайки в джоба полукроните и флорините, които бяхме взели със себе си от Лондон.


>	Глава XV
>	Жената на морето

	Твърде неочаквано е да се срещне Морската жена в центъра на Кент, но аз я намерих там, на една мръсна улица, в бедния квартал на Мейдстоун. На прозореца й нямаше обявление за даване стая под наем и аз трябваше дълго да я убеждавам, преди тя да се реши и ми позволи да нощувам у нея. Вечерта аз слязох в нейната почти подземна кухня и разговарях с нея и нейния старец, Томас Мъгридж.
	И когато разговарях с тях, всички тънкости — всички сложности на тая ужасна машина — цивилизацията — изчезнаха съвсем. Стори ми се, че аз, през кожата и месото, достигнах до разголената й душа и че в Томас Мъгридж и неговата старица докоснах самата есенция на тая поразителна английска душа.
	Аз намерих тук и тая жажда към пътуване, която е завличала синовете на Албиона в най-отдалечените кътове на света и тая колосална безгрижност, що е въвличала Англия в безсмислени разпри и нелепи войни, и това английско упорство и настойчивост, които сляпо доведоха Англия до империята и величието. И аз намерих още онова огромно непостижимо търпение, което помогна на населението на британските острови да изнесе целия този тежък товар, да работи безропотно дълги нерадостни години и покорно да изпраща най-добрите си синове за войни и колонизация във всички краища на земното кълбо.
	Томас Мъгридж караше седемдесет и втора година; беше старец с дребен ръст. Поради ръста му не го взеха войник, остана вкъщи да работи. Първите му спомени бяха свързани с работата. Не знаеше нищо, освен работата. През всички дни на живота си бе работил и на седемдесет и една години продължаваше да работи. Всяка сутрин той ставаше с чучулигите и отиваше в полето като ратай, защото ратай се бе родил той на света.
	Госпожа Мъгридж беше на седемдесет и три години. От седем годишна възраст тя бе работила в полето, изпълнявайки отначало работата на момче, а после на мъж. Тя се бе трудила до днес — вкъщи всичко сияеше от чистота — стържеше, переше, вареше, печеше, а с моето появяване переше и мен и за мой срам, нареждаше леглото ми. В резултат на повече от половин вековна работа те нищо не бяха придобили и не можеха да очакват облекчение на своята участ, някакъв отдих в бъдеще. И бяха доволни. Не искаха нищо повече от това.
	Живееха просто. Нуждите им бяха малко — пиеха бира привечер, изпита в полуподземната кухня, седмичния вестник, над който престояваха седем вечери, и разговорът, бавен и дълбокомислен, като дъвченето на дъвка. От стената ги гледаше гравюрата на стройно ангелоподобно момиче и под нея имаше надпис: „Нашата бъдеща кралица“. А от яркоцветна литография до нея — гледаше ги пълна възрастна дама, с надписа: „Нашата кралица. По случай нейния брилянтов юбилей“.
	— _Спечеленото е по-сладко_ — цитираше госпожа Мъгридж, когато намекнах на старците, че трябва да се оттеглят на почивка.
	— Не, ние нямаме нужда от помощ — каза Томас Мъгридж в отговор на моя въпрос, дали им са помагали децата.
	— Ние ще работим, докато не изсъхнем и не се изпарим, майка и аз — прибави той, а госпожа Мъгридж кимна с глава.
	Тя бе родила петнадесет деца и всички те се бяха пръснали по земята или бяха умрели. Само малката живееше в Мейдстоун, и тя бе на 27 години. Когато децата се женят, те намират достатъчно грижи в собственото си семейство, както по-рано техните бащи и майки.
	Де са сега децата?
	Де само не са? Лизи в Австралия; Мери в Буенос Айрес; Пол в Ню Йорк; Джо умрял в Индия. Тя си ги спомни всички — живи и умрели войници и матроси и жени на колонисти.
	Старците ми показаха една фотография. Гледаше ме млад елегантен момък във войнишка униформа.
	— А този кой син е? — попитах аз.
	— Син? Ама че син! Внук е той, току-що дошъл от Индия; сега е кралски тръбач. Братът на краля е бил с него в един полк.
	И тъй си вървеше. Синове и дъщери, внуци и внучки, скиталци по света, съзиждащи империята. А старите си стояха вкъщи и също се трудеха над съзиждането на империята.
C>
	При северните врати живей
	богата жена.
	Тя ражда смели синове
	и ги изпраща в морската далечина.

	В Бездната ще намерят смърт мнозина,
	край бреговете — други.
	И стигне ли при нея тая вест —
	ще прати други синове.
C$
	Но раждането на деца се свърши за жената на морето. Синовете й се пръснаха по света и изпълниха земното кълбо. Сега нека жените на нейните синове продължават рода; нейната работа е свършена. Родени от англичани, нейните деца са сега австралийци, африканци, американци. Англия тъй дълго бе изпращала в далечни страни най-добрите представители на народа и тъй яростно е изтребвала останалите, че тя не знае днес какво да прави: освен само да седи през дългите вечери и да гледа кралските портрети на стената.
	Истинският британски търговски моряк изчезва. Търговската флота не доставя вече на военната морските лъвове, които се сражаваха с Нелсън при Трафалгар и на Нил. Чужденците доставят маса човешки материал за търговската флота, а Англия дава като преди само офицерския му състав. В Южна Африка колонистите обучават британците в стрелба, а офицерите само бъркат и правят грешки. А у дома уличната тълпа истерично буйствува, и военното министерство все повече понижава условията за наборна служба.
	Инак и не можеше да бъде. И най-благодушният британец не може да разчита да отдава своята кръв и да си недояжда — да бъде вечно силен. Средната госпожа Мъгридж е привлечена в града, дето произвежда малокръвно, болезнено потомство, което не може с пот на челото да си изкарва хляба. Силата на английската раса в днешно време се състои не в тесния малък остров, а зад океана — в новите земи, дето живеят синовете и дъщерите на госпожа Томас Мъгридж. „Жената на морето при северните врати“ почти завърши своята задача в света, макар да не съзнава това. Тя трябва да си седи спокойно и да даде почивка на своята уморена утроба за известно време; и ако не я заплашват нощният приют и работническият дом, то е само благодарение на синовете и дъщерите, които тя е възпитала за черните дни на безсилие и упадък.


>	Глава XVI
>	Собствеността против личността

	В откровено материалистическата цивилизация, основана върху собствеността, а не върху духа, неизбежно е надмощието на собствеността над духа; престъпленията против собствеността се смятат и трябва да се смятат в нея за много по-важни, отколкото престъпленията срещу личността. Да направиш жена си на пестил и да й счупиш няколко ребра е нищожно престъпление в сравнение с престъплението да се нощува под открито небе. Момчето, откраднало две круши край железопътната линия, е по-страшна опасност за обществото, отколкото младия звяр, който напада без всякакъв повод един седемдесет годишен старец. Младото момиче, което при наемане на стаята е излъгало, че е на работа, върши такова опасно престъпление, че трябва да се подложи на сурово наказание. Моля ви се, тя и подобните й могат ей тъй с трясък да катурнат цялата сграда на собствеността! Виж, ако тя се разхожда след полунощ из Пикадили или Странд, полицията не би я закачила и тя ще има възможност да плати квартирата си. Следните случаи, за илюстрация на гореказаното, са извлечени из отчетите на заседанията на полицейския съд за една седмица:
C>
	_Уиднис_. Полицейският съд. — Томас Линч, обвинен в пиянство, безредно поведение и в това, че се хвърлил върху съдията, с цел да освободи задържаната от него жена, при което ударил съдията с крак и го замервал с камъни. — Глобен с три шилинга и шест пенса за за първото провинение и с 10 шилинга и разноски за нападението.
	_Глазгоу_. Полицейският съд. — Джон Кейн, обвинен в побой над жена си. Преди това е съден пет пъти. — Глобен с два фунта и два шилинга.
	_Тонтън_. Малката окръжна сесия. — Джон Пейнтър, здрав, груб момък, земеделец, обвинен в побой над жена си. Двете очи на жената са силно пострадали и отокът покрива цялото лице. — Глобен с 1 фунт и 8 шилинга, включително разноските и задължен срещу подпис занапред да се държи прилично.
	_Уиднис_. Полицейският съд. — Ричард Бестуик и Джордж Хънт се обвиняват в нарушение правата на лова при гонитбата на дивеч: минали в чужда земя. — Хънт е глобен с 1 фунт и съдебните разноски; Бестуик с 2 фунта и съдебните разноски; в случай на несъстоятелност — един месец затвор.
	_Шафтсбъри_. Полицейският съд. — Томас Бейкър, обвинен в спане на улицата. — Четиринадесет дни затвор.
	_Глазгоу_. Централният полицейски съд. — Едуард Морисън, младеж, обвинен в кражба на петнадесет круши от една кола на железопътна гара. — Седем дни затвор.
	_Донкастър Бороу_. Полицейският съд. — Джеймс М’Гоуън, обвинен в нарушение закона за лова и риболова. У него са намерени оръдия за риболов и няколко питомни зайци. — Глоба 2 фунта и разноските или един месец затвор.
	_Дънфърмлайн_. Мировият съдия. — Джон Йънг, копач, обвинен в нападение върху Александър Сторар; наранил го с юмруци по главата и тила, после го хвърлил на земята и го ударил с крак. — Глобен с 1 фунт.
	_Пърт_. Полицейският съд. — Дейвид Мичъл се обвинява в бракониерство. Осъждан е преди това два пъти, последният път преди три години. Съдебните заседатели помолиха съдията да се отнесе снизходително към Мичъл, предвид на това, че е на шейсет и две години и не се е противил на лесничея. — Четири месеца затвор.
	_Дънди_. Мировото съдилище — Джон Мъри, Доналд Крейг и Джеймс Паркс, обвинени в бракониерство. — Крейг и Паркс глобени с по 1 фунт или четиринайсет дни затвор. Мъри е глобен с 5 фунта или един месец затвор.
	_Рединг Бороу_. Полицейският съд. — Алфред Мастърс, шестнайсет годишен, обвинен в преспиване на пусто парче земя и в липса на видими средства за препитание. — Седем дни затвор.
	_Солсбъри_. Градския мирови съд. — Днес Джеймс Мур се обвинява в кражба на чифт обувки от външната витрина на магазина. — Двадесет и един дена затвор.
	_Хорнкасъл_. Полицейският съд. — Джордж Бракенбъри, млад земеделец, се признава за виновен в непредизвикано с нищо грубо нападение върху Джеймс Сарджънт Фостър, мъж над седемдесет години. — Глобен с 1 фунт и 5 шилинга 6 пенса за разноски.
	_Уърксоп_. Градският мирови съд. — Джон Пристли се обвинява в нападение върху преподобния Лесли Греъм. Обвиняемият, в пияно състояние, возил детска количка и се сблъсква с един камион, при което количката се катурва и детето пада. Камионът минал през количката, но детето останало невредимо. Тогава обвиняемият нападнал водача на камиона, а после се нахвърлил върху свещеника, който го укорявал за поведението му. Поради щетите, нанесени му от обвиняемия, пострадалият трябвало да се обърне към лекар. — Глобен с 40 шилинга и съдебните разноски.
	_Родърхам_. Полицейският съд. — Бенджамин Стори, Томас Брамър и Самуел Уилкок, обвинени в лов на чужда земя. — По един месец затвор.
	_Саутхемптън_. Областният полицейски съд. — Хенри Торингтън, обвинен в спане на улицата — седем дни затвор.
	_Екингтън_. Полицейският съд. — Джоузеф Уотс, обвинен в кражба на девет папрати от градина. Един месец затвор.
	_Рипли_. — Мировият съд. — Винсент Алън и Джордж Хол, обвинени, на основание закона за забрана на бракониерството, в това, че у тях са били намерени няколко питомни зайци, а Джон Спархъм се обвинява в съучастие и укривателство. Хол и Спархъм са глобени с 1 фунт и 17 шилинга и 4 пенса, а Алън с 2 фунта, 17 шилинга и 4 пенса, включително и съдебни разноски; в случай на несъстоятелност: затвор — на първия четиринадесет дни, на втория — месец.
	_Лондон_. Югозападният полицейски съд. — Джон Пробин, обвинен в нанасяне на тежка телесна повреда на полицай. Арестантът биел жена си с нозе и се нахвърлил върху друга жена, възмущаваща се от неговата грубост. Полицаят се опитал да го убеди да се прибере вкъщи, но обвиняемият неочаквано се обърнал към него, съборил го на земята с един удар по лицето, бил го с нозе, когато той лежал на земята и се спущал да го удуши. В края на краищата обвиняемият умишлено ударил полицая с крак в опасно за живота място, като му причинява повреда, която го прави задълго неспособен в службата. — Шест недели затвор.
	_Лондон_. — Полицейският съд в Ламбет. — „Бейби“ Стюарт, деветнайсетгодишна, обвинена в това, че като се явила при Ема Брейзър, съдържателка на мебелирани стаи в Атуел Роуд, дала й неверни сведения за себе си. Ема Брейзър, обвинителната, дава стаи под наем в Атуел Роуд. Обвиняемата наема у нея стая, като заявява, че служи в театър „Краун“. След като обвиняемата прекарала в къщата й два-три дни, госпожа Брейзър направила справки и като се убедила, че момичето е дало лъжливи сведения, обърнала се с жалба срещу нея в полицията. Тя има пет шилинга загуба. Обвиняемата обясни в съда, че е наистина хористка и би работила, ако не би й пречило лошото здраве. — Шест недели затвор на тежка работа.
C$


>	Глава XVII
>	Непродуктивност

	Аз се спрях за миг да послушам спора на Майл Енд. Беше привечер, и тук беше се събрала компания работници от висш разред. Те обиколиха един от тяхната среда, тридесет годишен човек с приятно лице, и твърде остро го нападаха.
	— А какво ще кажете за тази евтина емиграция? — питаше един от тях. — Евреите от Уайтчапъл са готови да ни прегризат гърлото.
	— Те не могат да се обвиняват — последва отговор. — И те са хора като нас, и те също трябва да живеят. Не бива човек да се обвинява за това, че предлага труда си срещу по-евтина цена и получава вашата работа.
	— А какво да се прави с женорята и дечурлигата? — заяви неговият опонент.
	— Ей че го рече! — последва отговорът. — А какво да прави с жената и децата човекът, който работи по-евтино от теб и получава твоята работа? Естествено, че той се грижи повече за своите жена и деца, отколкото за твоите, и не може да ги остави да умрат от глад. Затуй той понижава вашата надница, и вас ви изпъждат. Но той не може да се обвинява, бедният. Той не може да постъпи другояче. Надницата винаги пада, когато двама тичат за една и съща работа. В това е виновна конкуренцията, а не човекът, който е съгласен да работи по-евтино.
	— Но надницата не пада там, дето има съюз — възрази някой.
	— И тук вие направихте дупка във водата. Съюзът премахва конкуренцията между работниците, но затуй там, дето няма съюз, за тях е още по-тежко. Ето как се обяснява евтиният труд на Уайтчапълци. Те не са квалифицирани, нямат съюзи, и са готови да си разкъсат гърлото един другиму — и нашето в прибавка, ако ние не принадлежахме към един силен съюз.
	Човекът от Майл Енд наблегна на закона, че когато двама души тичат за една и съща работа, надницата трябва да спада. Ако проникнеше по-дълбоко във въпроса, той би разбрал, че дори един съюз, да кажем, от двадесет хиляди души, не може да поддържа заплащането на труда, ако двадесет хиляди безработни се мъчат да заменят членовете на съюза. Отличен пример ни дава тъкмо нашето време, когато се връщат и демобилизират войниците от Южна Африка. Те се оказаха — няколко десетки хиляди на брой — в отчаяно положение, в армията на безработните. В цялата страна днес става общо намаление на работническите надници, което предизвиква работнически безредия и стачки, от това се възползуват безработните, които охотно взимат инструментите, захвърлени от стачниците.
	Експлоататорски, кожодерски цени, армия от безработни, голям брой бездомни и безподслонни — всичко това е неизбежно, когато има повече хора за работа, отколкото работа за повече хора.
	Мъжете и жените, които срещах на улицата, в нощните приюти и работнически домове, се намираха там не затуй, че този начин на живот може да се смята за примамлив. Аз достатъчно очертах изпитанията, на които те са изложени, за да докажа, че тяхното съществувание съвсем не е приятно.
	В Англия това е въпрос на трезва сметка, по-приятно е да работиш за двадесет шилинга в седмица и да получаваш правилно хранене и покрив, отколкото да се скиташ из улиците. Човек, като се скита из улиците, повече страда и по-упорито работи за много по-слабо възнаграждение. Аз описах как прекарват те нощта, когато, доведени до крайност от физическо изтощение, те се отправят за нощуване в работническия дом, за да починат. Нощният приют също не е _цвете за мирисане_. Да се разбият четири фута кълчища, да се начукат дванадесет центнера камъни или да се извърши най-отблъскващата работа срещу какво да е помещение и каква да е храна — това е невероятно прахосничество от страна на тия, които са принудени да го правят. От страна на държавата това е същински грабеж. То дава на човека за труда му много по-малко, отколкото капиталистическите работодатели. Възнаграждението за същото количество труд, изпълнен за частен работодател, би му дало по-добро легло, по-добра храна, по-добро настроение и което е най-главно, повече свобода.
	Както вече казах, това прахосничество за работника значи да се поощрява работническият дом. Те сами знаят това, което доказва техния стремеж до го избягват, докато не ги сломи физическото изтощение. Тогава защо отиват там? — Не за туй, че са се разочаровали от труда, а тъкмо обратното — защото са се разочаровали от скитничеството. В Съединените щати всеки скитник, с малко изключения, е работник, комуто е омръзнал трудът. Той намира в скитничеството по-приятен начин за живеене, отколкото в работата. Но в Англия не е така. Тук властта прави всичко възможно, за да разочарова скитника и той е тук наистина най-обезкураженото същество на света. Той знае, че два шилинга на ден ще му доставят три прилични трапези, легло през нощта и ще му останат още чифт пени джобни пари. Той охотно би работил за тия два шилинга, отколкото за благата на нощния приют, защото знае, че за пари не би работил тъй много, и с него не биха се държали тъй възмутително, както срещу нощуване и ядене във всяко благотворително учреждение.
	Но той не може да намери работа, защото има повече хора за работа, отколкото работа за повече хора.
	Когато има повече хора, отколкото работа, започва се процесът на пресяването. Във всеки отрасъл на индустрията, негодните се уволняват. След като са ги уволнили за непригодност, те вече не могат да се издигнат по-горе; те са осъдени да падат все по-низко и по-низко, додето не достигнат подходящото за тях равнище — места в индустриалния свят, дето те ще минат за годни. От това следва неизменният закон — че най-негодните трябва да паднат на самото дъно — на лондонските касапници, дето хората просто гинат.
	Един поглед, хвърлен на очевидно негодните, намерили се на самото дъно, ни убеждава, че тия хора, като общо правило, са умствени, физически и морални развалини. Изключение от това правило правят новопристигналите, които са изобщо твърде малко продуктивни и тъкмо с тях започва процеса на разрушението. Трябва да се знае, че в Лондон всичко действува разрушително. Здравото тяло (запазено поради липса на бърз и способен ум) скоро се обезобразява, изкривява се, губи своята форма, ясният ум (развил се поради физическа слабост) твърде скоро се обърква и заразява. Смъртността е извънредно голяма, но дори и те умират с твърде бавна смърт.
	И тъй, ние виждаме отде взима Лондон материал за своите бордеи и касапници. В целия индустриален свят става постоянен подбор: негодните се изтласкват и изхвърлят навън. Множество условия създават негодността. Механикът, ако е неакуратен и разсеян, ще пада, докато не намери своето място, например, като надничар, дето трудът по своя характер не изисква акуратност и дето почти няма отговорност. Бавните и недодяланите, болните от физическа или умствена слабост, или от недостиг на нервна, умствена и физическа енергия, трябва да слязат на дъното, понякога бърже, понякога стъпало след стъпало. Нещастният случай, лишил годния работник от трудоспособност, го прави негоден и той трябва да падне. Състарилият се работник, с понижена енергия и затъпяващ ум, трябва да започне ужасяващо падане, което не знае спиране — дори до дъното и смъртта.
	По тая последна графа статистиката на Лондон разказва една страшна повест. Населението на Лондон съставя една седма част от цялото народонаселение на Съединените Кралства, и в Лондон, година след година, един възрастен от четирма души умира за сметка на обществената благотворителност в работническия дом, в болница или старопиталище. А ако вземем под внимание и факта, че състоятелните хора не свършват живота си в тези условия, ще излезе, че съдбата поне на един на всеки трима от тия възрастни труженици е да умре за сметка на обществената благотворителност.
	Като илюстрация за това, как един уличен работник може да стане негоден и какво става тогава с него, иска ми се да разкажа случая с М’Гари, тридесет и две годишен човек, обитател на работническия дом. Тези извадки цитирам из годишния отчет на профсъюза.
C>
	„Работих в завода на Съливан в Уиднис, повече известен като Британски лаково химически завод. — Работих в сайванта и трябваше да премина през двора. Беше десет часа вечерта и никъде нямаше светлина. Когато минавах през двора, почувствувах, че нещо ме хвана за крака и го дръпна. Паднах в несвяст. Не знаех какво е станало с мен няколко дни. На другата неделя дойдох на себе си. Намерих се в болницата. Попитах сестрата какво е станало с краката ми и тя ми каза, че и двата са отрязани.
	На двора, в особена дупка, стоеше постоянно назъбено колело; ямата беше дълга 18 дюйма, 15 дълбока и 15 широка. Колелото правеше в ямата три обръщания в минута. Над ямата нямаше капак, тя не беше и заградена. След нещастния случай с мен колелото бе спряно съвсем и ямата закриха с желязна решетка…
	Дадоха ми 25 фунта. Те не смятаха това за възнаграждение срещу злополука; казаха ми, че това е милостиня. От тая сума аз платих девет фунта за количката, с която се движа.
	Работих, додето се лиших от краката си. Получавах двадесет и четири шилинга седмично, повече от другите, защото се стараех. Когато падаше особено тежка работа, избираха мен да я свърша. Г-н Мантън, надзирателят, ме посети няколко пъти в болницата. Когато ми стана по-добре, аз го попитах дали не може да ми намери някоя работа. Той ме молеше да не се безпокоя, фирмата уж не била лишена от хуманност. Във всеки случай, аз ще бъда възнаграден… Г-н Мантън престана да ме посещава. Последният път той каза, че смята да се обърне към дирекцията с молба да ми се отпуснат петдесет фунта, за да мога да се върна в Ирландия, при своите близки“.
C$
	Бедният М’Гари! Той бе получавал по-голяма заплата от другите, защото бе честолюбив и ловък, и когато имаше тежка работа, поверяваха я нему. После дойде нещастието и той попадна в работническия дом. Другият изход бе да се върне в Ирландия и да стане товар за близките си за цял живот. Коментарите са излишни.
	Нека се помни, че негодността се определя не от самия работник, а от търсенето на труда. Ако трима души искат да заемат едно и също място, то ще се заеме от най-трудоспособния. Другите двама, колкото и да са способни, все пак ще се окажат неспособни. Ако Германия, Япония и Съединените щати биха завзели световния пазар на желязо, въглища и текстилни произведения, веднага стотици хиляди английски работници биха се указали без работа. Някои биха емигрирали, но останалите биха внесли своя труд в останалите отрасли на индустрията. От това би произлязло всеобщо прегрупиране на работниците от горе до долу. И при възстановяване на равновесието, броят на негодните, паднали на дъното, би се увеличил на стотици хиляди. От друга страна, при спазване на днешното положение, и ако всички работници биха удвоили своята трудоспособност, броят на негодните би останал същият, макар всеки негоден да би бил двойно по-продуктивен от по-рано и по-полезен, отколкото са били дотогава много от годните.
	Когато има повече хора за работа, отколкото работа за хора, целият излишък от работна сила се оказва в броя на негодните и те, като непродуктивни, са обречени на бавно, мъчително унищожение. В следните глави аз си задавам за цял да покажа не само как се отделят и събарят на дъното негодните, но и как тия негодни се създават постоянно и безсрамно по силата на съществуващия индустриален строй.


>	Глава XVIII
>	Надницата

	Когато узнах, че в Малък Лондон има 1 292 737 души, които изкарват по двадесет и един шилинга и по-малко в неделята за цяло семейство, аз се заинтересувах от въпроса как по-производително да се изхарчи тая сума за поддържане физическата работоспособност на такова семейство. Семействата от шест, седем, осем или десет души са извън разглеждането; аз взех за основа на следната таблица семейство от пет души: баща, майка и три деца.
T>
	| Квартира |> 6 шилинга |  |
	| Хляб |> 4 шилинга |  |
	| Месо |> 3 шилинга |> 6 пенса |
	| Зеленчук |> 2 шилинга |> 6 пенса |
	| Въглища |. 1 шилинг |  |
	| Чай |. — |> 9 пенса |
	| Газ |. — |> 8 пенса |
	| Захар |. — |> 9 пенса |
	| Мляко |. — |> 6 пенса |
	| Сапун |. — |> 4 пенса |
	| Масло |. — |> 10 пенса |
	| Дърва |. — |> 4 пенса |
	| Всичко |> 21 шилинга |> 2 пенса |
T$
	Като разгледаме всяко перо на разхода, ще се убедим, че тук не е възможна никаква разточителност. Да вземем хляба — 4 шилинга на семейство от пет души за седем дни. Като се смята, че ядат три пъти на ден, всеки ще получи за всяко ядене хляб, едва за половин пени и нещо! А хлябът е тук най-тежкото перо на разхода. Те получават още по-малко месо на човек за всяко ядене, и още по-малко зеленчук; по-дребните пера на разхода са твърде микроскопични, за да се турят в сметката. От друга страна, всички тия хранителни продукти се вземат на дребно, което е най-скъпият и разточителен начин на купуване.
	Горната таблица не допуща разточителност, претрупване на стомаха, но трябва да се забележи, че при тая сметка не се получава и никакъв остатък. Цялата гвинея е изхарчена за храна и квартира. Нищо не остава за дребни разходи. Ако бащата си заръча чаша бира, с тая сума се намалява храната на семейството; а колкото по-малко яде, толкова повече пада неговата работоспособност. Членовете на това семейство не могат да пътуват в омнибуси и трамваи, да пишат писма, да правят разходки извън града, да посещават дори евтини театри, да влизат в обществени и благотворителни клубове; те също не могат да си купят сладки, тютюн, книги или вестници.
	По-нататък, ако за някое от децата (а те са три) потрябват нови обувки, семейството трябва да зачеркне месото от своето меню за една седмица. Но тъй като тук имаме пет чифта нозе, които искат обувки, пет броя глави, които искат шапки, и пет тела, които искат дрехи, и тъй като съществуват закони, наказващи нарушението на приличието, семейството трябва да понася систематично загуба на своята физическа работоспособност, за да се държи на топло и да се пази от затвор. При което трябва да се забележи, че ако се извади от неделния доход за квартира, въглища, газ, сапун и топливо, ще останат три пенса и половина на ден за изхранване на всеки член от семейството; и тия три и половина пенса не могат да бъдат откъснати за покупка на дрехи, без загуба за физическата работоспособност.
	Всичко това е вече достатъчно тежко. Но случва се, че мъжът или бащата си счупва крака или врата. Пресеква всекидневният доход от четири и половина пенса за изхранване всеки член на семейството, няма вече хляб за половин пени за всяко ядене, а в края на неделята не е възможно да се платят шест шилинга за квартирата. Семейството трябва да се изнася на улицата или в работническия дом, или в някоя жалка дупка, дето майката ще прави отчаяни усилия да се задържи със семейството с десет шилинга, които тя, може би, ще съумее да спечели.
	При факта, че в Лондон има 1 282 737 души, които получават двадесет и три шилинга — и по-малко — в неделята за семейството — трябва да се помни, че ние взимаме семейство от пет души, преживяващо с основната сума от двадесет и един шилинга. Но има по-многочислени семейства — има много семейства, които живеят с по-малко от двадесет и един шилинга и доходът им е често непостоянен. Естествено, възниква въпросът как живеят те? Отговорът е един — те съвсем не живеят. Те не знаят що е живот. Те влачат полуживо съществуване, додето не ги освободи от него милостивата смърт.
	Преди да се спуснем в най-дълбоките бездни, да вземем за пример телефонистката. Тук ние имаме работа с чисти, свежи английски момичета, за които е безусловно необходимо по-високо равнище на съществуване от първобитното. Инак те не могат де останат чисти, свежи английски момичета. При постъпване на служба телефонистката получава седмична заплата единадесет шилинга. Ако тя се окаже опитна и способна, ще успее след пет години да достигне максималната заплата 1 фунт. Неотдавна лорд Лондондери получи една таблица за седмичния разход на такова момиче. Ето я:
T>
	| Квартира, отопл. и осветл. |>7 шилинга |>6 пенса |
	| Хранене в къщи |>3 шилинга |>6 пенса |
	| Хранене на служба |>4 шилинга |>6 пенса |
	| Пътуване |.1 шилинг |>6 пенса |
	| Пране |.1 шилинг |   |
	| Всичко |>16 шилинга|>24 пенса |
T$
	Нищо не остава за дрехи, за развлечения, за лекарства. При това много момичета получават не осемнадесет, а единадесет, дванадесет или четиринадесет шилинга на седмица. Те имат нужда от дрехи и развлечения, но, както казва поетът, _мъжът е често несправедлив към мъжа, но към жената той е несправедлив винаги_.
	На конгреса на профсъюзите, който сега заседава в Лондон, Съюзът на газовите работници предложи да се издействува от парламента един законопроект, който да забранява да се наемат на работа деца по-малки от петнадесет години. Г-н Шакълтън, член на парламента и представител на текстилните северни окръзи, въстана срещу тази резолюция, в интереса на тъкачите, които, както казваше той, не могат да минат без надницата от децата и да живеят в рамките на получаваната заплата. Представителите на 514 000 работници гласуваха против резолюцията, а представителите на 535 000 работници гласуваха за нея. Ако 514 000 работници въстават срещу резолюция, която забранява детския труд до петнадесет годишна възраст, съвсем ясно е, че заплащането на труда, недостатъчно да осигури екзистенц-минимума, пада върху гърба на огромното число възрастни работници в страната.
	Аз говорих с жени в Уайтчапъл, които получават средно по-малко от един шилинг за дванадесет часов работен ден в душни шивашки работилници; други, работнички на мъжки долни дрехи, получават от три до четири шилинга в седмицата.
	Неотдавна излезе на бял свят факта, че работниците в една богата търговска фирма получават храна и шест шилинга в седмицата за шест работни дни, по шестнайсет часа всеки. _Хората сандвичи_* получават четиринайсет пенса на ден за преживяване. Средната седмична печалба на уличния разносвач и продавач на плодове не надминава десет, дванадесет шилинга. Средният доход на всички черноработници, освен докерите, е по-малък от шестнадесет шилинга за седмица, а докерите средно получават от осем до девет шилинга. Тия цифри, взети от отчетите на кралската комисия, са напълно достоверни.
	[* Хора сандвичи — хора, които разнасят по улиците рекламни плакати.]
	Представете си една разбита, умираща старица, която издържа себе си и четири деца и плаща три шилинга в седмицата наем, правейки кибритени кутии по 2 1/4 пенса гросата*. Дванадесет дузини кутийки за 2 1/4 пенса, при свой туткал и тел! Тя не е имала нито един свободен ден нито за лекуване, нито за отдих или за развлечения. От ден на ден, заедно с неделята, тя е работила по четиринайсет часа. Всеки ден тя е изработвала по седем гроси, за което е получавала 1 шилинг и 3 3/4 пенса. За една седмица от деветдесет и осем работни часа тя е изработвала 7066 кибритени кутийки и е получавала 4 шилинга и 10 1/4 пенса, след приспадане стойността на туткала и телта.
	[* Гроса — дванайсет дузини (144 броя) от еднородни предмети. — Б.ел.кор.]
	Миналата година г-н Томас Холмс, известен мисионер при полицейския съд, след своята статия за положението на работничките, получи следното писмо с дата 18 април 1901 г.:
C>
	„Сър, простете, че се осмелявам да се обърна към вас, но като прочетох, че пишете за бедните жени, които работят по четиринадесет часа на ден за десет шилинга седмично, аз ви моля да споменете и за моето положение. Аз шия вратовръзки и след цяла неделя работа не мога да получа повече от пет шилинга, при което трябва да издържам нещастен болен мъж, който вече десет години не може да спечели ни едно пени“.
C$
	Представете си тая жена, способна да напише такова смислено, разумно, напълно грамотно писмо и която трябва да гледа себе си и мъжа си за пет шилинга в неделята!
	Г-н Холмс я посетил. Той с мъка се промъкнал в стаята й. Там лежал нейният болен мъж, там тя работела цял ден; там готвела, ядяла, перяла и спяла. Там тя и мъжът й трябвало да извършват всички функции на живота и смъртта. Мисионерът не намерил място да седне, освен кревата, затрупан с готови вратовръзки и коприна. Болният бил в последния период на туберкулозата. Той постоянно кашлял и пръскал храчки, при което жената трябвало да оставя работата, за да му помага при тия пристъпи. Коприненият пух от вратовръзките бил вреден за неговата болест, а неговата болест не била полезна за вратовръзките, както и за бъдещите им продавачи и притежатели.
	Г-н Холмс посетил също едно дванадесет годишно момиченце, обвинено в полицейския съд в кражба на храна. Оказва се, че то заменяло майката на едно девет годишно момиченце, друго седемгодишно хромо и малко дете. Майка му, вдовица, се занимавала с шиене на ризи. Тя плащала пет шилинга седмично наем. Ето последната равносметка на нейните разходи: чай — 1/2 п., захар — 1/2 п., хляб — 1/4 п., маргарин — 1 п., газ — 1 1/2 п. и топливо 1/2 п. Добри домакини с меко, нежно сърце, представете си, че сте на нейно място! Как бихте купували на пазара и как бихте водили домакинство в такъв мащаб, как бихте готвили за пет души, без да изпущате из очи вашата дванадесет годишна _вице майка_, за да не открадне нещо, за да нахрани по-малките си братя и сестри, докато вие шиете, шиете кошмарни редове ризи, които се губят нейде из мъглата на разтворилия се в края за вас бедняшки гроб.


>	Глава XIX
>	Гетото

	Някога народите на Европа държаха несимпатичното им еврейско население в градските гета. Днес икономически владеещата класа чрез не тъй произволни, но не по-малко сурови мерки, е заключила в невероятно жалки и бедни гета несимпатичните му, но все пак необходими работници. Източният Лондон представлява такова гето, дето не живеят богатите и силните, дето рядко се отбива турист и дето кипят два милиона работници, създават себеподобни и умират.
	Не бива да се мисли, че всички работници в Лондон са се натрупали в Ийст Енд, но течението се направлява към тая посока. Бедните квартали в центъра на града постоянно изчезват и главният поток на изселваните се насочва към изток. В последните дванадесет години населението на един район, който носи названието „Задречна част“ и се намира отвъд Олдгейт, Уайтчапъл и Майл Енд, се е увеличило на 160 000, т.е. с повече от шестдесет процента.
	_Градът на ужасното еднообразие_ — тъй наричат често Ийст Енд, особено някои добре охранени, оптимистично настроени наблюдатели, които се плъзгат по повърхността на нещата и само се възмущават от непоносимото еднообразие и бедността на окръжаващото. Ако Ийст Енд не заслужава по-добро име, отколкото Град на ужасното еднообразие и ако работническият свят е недостоен за разнообразие, красота, изненади, Ийст Енд не би могъл да се смята като съвсем лошо място за живеене. Но Ийст Енд заслужава още по-лошо име. Той би трябвало да се нарича _Град на човешкото израждане_.
	Той не е квартал на дупките, както предполагат някои — това е една гигантска дупка. От гледище на простото приличие и общочовешки морал, всяка негова мизерна улица е дупка. Там, дето очите и ушите получават непрестанно впечатления, които не бихме позволили на децата си да възприемат, там не трябва да живеят, да виждат и чуват никакви деца. Там, дето ние с вас не бихме позволили на жените си да живеят — не трябва да живее никоя жена. Защото тук, в Ийст Енд, изпъква всичката непристойност, всичката скотска грубост на живота.
	Тук няма честен живот. Порочният заразява непорочния и те се разлагат заедно. Невинното детинство е нежно и красиво; но невинността в Ийст Енд е мимолетно явление; притежават я само младенците, още не излезли от люлката; едва поотраснали, те ще се окажат тъй грешни и знаещи, като вас.
	Според Златното правило, източният Лондон не е подходящо място за живеене. Там, дето вие не бихте желали да живее детето ви, да се развива и придобива житейски опит, е неподходящо място, дето биха живели, биха се развивали и биха придобивали житейски опит децата на другите. Твърде просто нещо е това Златно правило, то съдържа всичко, що е нужно. По дяволите политическата икономия и теорията за преживяване на най-приспособения, ако те говорят друго.
	Което не е достатъчно добро за вас, не е достатъчно добро и за другите — и няма какво повече да се каже.
	300 000 души в Лондон, разбити на семейства, живеят в една стая, много по-голям брой заемат две или три стаи, но живеят също тъй претрупано, както и тия с една стая. Законната норма е 400 куб. фута въздух на човек. В казармите на всеки войник се полагат 600 куб. фута. Професор Хъксли, който бе по едно време санитарен инспектор в Ийст Енд, винаги е поддържал, че на всеки човек са необходими 800 куб. фута, при правилна вентилация, с приток на чист въздух. Обаче в Лондон
	600 000 души нямат 400 куб. фута въздух, предписан от закона.
	Г-н Чарлз Бут, познат със своя многогодишен труд по преброяването и класификацията на градското работническо население, пресмята, че в Лондон има 1 800 000 хора „бедни и твърде бедни“. Интересно е да се отбележи кого той смята за беден. Той смята за „бедни“ семействата, които имат седмичен доход от осемнадесет до двадесет и един шилинга. „Твърде бедните“ изкарват значително по-малко от тоя максимум.
	Работниците, като класа, все повече и повече се изолират от своите икономически господари и тоя процес, благодарение на теснотата и претрупаността, в която живеят работниците, води не толкова към безнравственост, колкото към аморалност. Ето една извадка от отчета за заседанието на съвета на Лондонското графство, изложена просто и сухо, но с бездна от ужаси между редовете:
C>
	„Г-н Брус запита председателя на комитета на народното здраве, дали е обърнал внимание на многото случаи на извънредна претрупаност на жилищата в Ийст Енд. В енорията Сейнт Джордж човек с жена и семейство от осем души заема една мъничка стая. Семейството се състои от пет дъщери на двадесет, седемнадесет, осем, четири години и кърмаче; и трима синове — на възраст петнадесет, тринадесет и дванадесет години. В Уайтчапъл човек с жена, три дъщери — шестнадесет, осем и четири годишни, и двама синове — дванадесет и десет годишни — заемат още по-малка стая. В Бетнал Грийн човек с жена и четирма синове на двадесет и три, двадесет и една, деветнадесет и шестнадесет години, и две дъщери — четиринадесет и седем годишни, също се оказа, че заемат една стая.
	Г-н Брус попита, не влиза ли в дълга на разните местни власти да предотвратят такава прекалена претрупаност?“
C$
	Но тъй като в днешно време в тия противозаконни условия живеят 900 000 души, властите не могат да смогнат от грижи. Ако _претрупаните_ се изселят, те се прехвърлят в друга също такава дупка; и тъй като имуществото си прекарват нощем, на ръчна количка (в тая ръчна количка се събира цялата покъщнина и заспалите деца), почти е невъзможно да се проследят. Ако санитарният закон от 1891 година би се приложил внезапно с всичката му строгост, 900 000 души биха получили заповед да напуснат своите жилища и да излязат на улицата и би станало нужда да се построят 500 000 стаи, за да се дадат помещения, отговарящи на изискванията на закона.
	Жалките улици просто изглеждат жалки отвън, но зад стените на къщите се крият бедност, бедствия и трагедии. Читателят ще прочете може би с отвращение следната трагедия, но не бива да се забравя, че много по-възмутителна е възможността за подобни факти
	В Девоншир Плейс не много отдавна умря една седемдесет годишна бабичка. При следствието за изясняване причините на смъртта следователят заяви, че всичко, намерено в стаята, се състояло в куп парцали, покрити с паразити. Той сам бил полазен от насекоми. Стаята била в ужасно състояние; той не бил виждал никога нищо подобно. Всичко било буквално покрито с насекоми. Докторът съобщил, че е намерил умрялата легнала по гръб, пряко решетката на камината. Била само по горна дреха и чорапи. Цялото й тяло гъмжало от насекоми, покрили като сив прах всички дрехи в стаята. Покойната се хранила зле и била страшно изтощена. На краката си имала много струпеи и чорапите й били прилепнали към тия струпеи.
	Свидетелят, присъствуващ при следствието, написал: „Имах възможност да видя трупа на нещастната жена, когато той лежеше в моргата, и дори сега споменът за тая страшна гледка ми причинява тръпки. Тя лежеше в ковчега тъй слаба и суха, че представляваше само купчина кости. Косите й, размесени с кал, бяха истинско гнездо на паразити. Върху костеливите й гърди гъмжаха и пълзяха стотици, хиляди, милиарди насекоми“.
	Подобна смърт е нежелателна за вашите майки и за моята — значи, не е подобавала и за тази жена, чиято майка и да е била, да умре по тоя начин.
	Епископ Уилкинсън, живял в страната на зулусите, казваше неотдавна:
	— Ни един вожд на африканско село не би допуснал такова тясно съжителство между млади мъже и жени, между момчета и момичета.
	Той имаше предвид _съвместния живот_ на децата, за които на петата годишна възраст природата няма вече тайни.
	Забележително е, че къщите в гетото, населени с бедняци, дават по-големи доходи, отколкото дворците, в които живеят богаташите. Бедният работник трябва не само да живее като животно, но и да плаща за своя обор пропорционално повече, отколкото богатият за своя комфорт. Класата на домопритежателите потосмукачи се е образувала поради конкуренцията на бедняците за жилища.
	„Дава се част от стая“. Това обявление бе окачено не тъй отдавна на един прозорец, на разстояние пет минути от Ст. Джеймс Хол. Преподобният Хю Прайс Хюз удостоверява, че в гетото се дават кревати по трисменната система, т.е., всеки креват има трима клиенти, при което всеки го заема осем часа, тъй че той никога не изстива. Мястото на пода под кревата се дава по същата трисменна система. За санитарните инспектори не са необикновени факти като следния: в стая с кубическо съдържание на въздуха 1000 фута, да живеят три възрастни жени на кревата и две възрастни жени под кревата; в стая с кубическо съдържание на въздуха 1650 фута, да спи възрастен мъж с две деца, а под кревата две възрастни жени.
	Ето ви типичен пример на даване стая по по-приличната двусменна система. От нея се ползуват през деня млада жена, която нощем работи в ресторант. В седем часа вечерта тя освобождава стаята, за да я заеме каменар. Сутринта в седем той си отива на своята работа, а тя в туй време се връща от своята.
	Преподобният У. Н. Дейвис, ректор на Спиталфийлдс, посетил някои глухи места в своята енория. Той съобщава:
C>
	„В една уличка има десет къщи, петдесет и една стаи; повечето са с размер 8 на 9 фута; в тях живеят 254 души. От шест случая само двама заемат една стая, а останалите се колебаят от трима до девет в една стая. В друг двор, в шест къщи с двадесет и две стаи имаше 84 души, и пак в една стая живееха понякога шест, седем, осем и девет души. В една къща с осем стаи живееха 45 души, в една стая се намираха девет души, в друга осем, в две по седем, в една шест“.
C$
	Тая претрупаност в гетото се определя не от склонността на хората да живеят в теснотия, а от нуждата. Почти петдесет процента от работниците плащат от четвърт до половината от своята заплата за квартира. Средният наем в по-голямата част от Ийст Енд е от четири до шест шилинга седмично за стая; механиците специалисти, които изкарват до тридесет и пет шилинга седмично, са принудени да отделят от заплатата си петнадесет шилинга за две или три жалки стаички, дето те безнадеждно се мъчат да създадат някакво подобие на семеен живот. А наемите постоянно се покачват. На една улица в Степни цените за две години са се покачили от тринадесет до осемнадесет шилинга; в друга — от единадесет до петнадесет; в Уайтчапъл къщички от две стаи, до скоро давани за десет шилинга, сега струват двадесет и един шилинг. На изток, запад, север и юг наемите растат. Щом земята струва от 20 000 до 30 000 фунта за един акър, някой трябва да плаща на земевладелеца.
	Г-н У. К. Стедман, в Камарата на общините, в речта си по повод избирането му за депутат от Степни, каза:
C>
	„Тази сутрин, не по-далеч от сто ярда от моя дом, ме спря една вдовица. Тя трябвало да издържа шест деца, а наем плащала четиринадесет шилинга седмично. Тя изкарвала за хляб от даване стаи под наем и надничарска работа — пране и чистене. Тази жена ми каза със сълзи на очи, че хазяинът й увеличил наема от четиринадесет на осемнадесет шилинга. Какво да прави тази жена? В Степни е невъзможно да се живее сносно. Всяко местенце е заето и препълнено“.
C$
	Господството на една класа може да се крепи само върху израждането на друга класа. Когато работниците са скупчени в гето, те не могат да избегнат постепенното израждане. Създава се дребен, хилав народ — порода, явно различна от породата на господарите, народ от тротоара, така да се каже, лишен от издръжливост и сила. Мъжете стават карикатури на физически развития човек; жените и децата им — бледни, малокръвни, с тъмни кръгове под очите, свити, прегърбени, от ранни години се обезобразяват до пълно изгубване на всяка стройност и красота.
	Най-лошото е, че обитателите на гетото са хората, които са останали — разлагаща се група, предоставена на по-нататъшно разложение. От тях в течение най-малко на сто и петдесет години се е изсмуквало всичко най-добро. Силните хора, хората с решителност, с инициатива и честолюбие, непрестанно са заминавали в нови по-свободни части от земното кълбо, за да създават там нови държави и нации. Неспособните, слабите духом, гнилите и безнадеждните, са оставали за продължение на рода. И от година на година на свой ред най-добрите от рода се откъсват от тях. Ако нейде успее да се отгледа човек силен и строен, взимат го в армията. „Войникът — по думите на Бърнард Шоу — привидно герой и патриот — защитник на отечеството — всъщност е нещастен човек, когото нуждата е заставила да стане пушечно месо срещу редовно хранене, покрив и облекло“.
	Този постоянен подбор на най-добрите из средата на работниците доведе останалите до обедняване. Това е болезнено изроденият остатък, който в гетото в повечето случаи потъва на самото дъно. Виното на живота е изстискано от тях и с него са оросени далечни страни и колонии. Останалите — това са джибри. Те са изолирани и предоставени сами на себе си. Те стават безсрамни и озверели… Когато убиват, убиват с ръцете си, а после се предават покорно на властите. В престъпленията им няма красива смелост. Те дълбаят другаря си с тъп нож, разбиват в главата му цяло гърне, а после сядат и чакат полицията. Побоят над жената — това е мъжката привилегия в брака. Те имат забележителни ботуши от мед и желязо, и след като украсят майката на децата си с насинено око, събарят я на пода и я тъпчат с крака, също тъй, както тексаски жребец тъпче гърмяща змия.
	Жената в нисшите класи на гетото е също такава робиня на мъжа, както индианката; що се отнася до мен, ако бях жена, и биха ми предоставили тия два избора, аз бих предпочел положението на индианката. Мъжете се намират в икономическа зависимост от господарите, а жените — в икономическа зависимост от мъжете. В резултат, жената отнася боя, който се пада на господаря, и тя е съвсем безпомощна. Тя има деца, а той ги храни, и тя не се решава да го прати в затвора, за да не умре сама с децата от глад. Когато такива случаи достигат до съда, обвинението се доказва много мъчно; най-често стъпканата с крака жена и майка плаче и истерично моли съдиите да пуснат мъжа заради децата.
	Жените се превръщат в кресливи вещици или в нищи духом, придобиват кучешка покорност, губят и оная малка доза от приличие и собствено достойнство, запазени от момински години и всичко затъва неизменно в бездната на унижението и калта.
	Аз сам се смущавам понякога от моите обобщения по повод на живота в гетото, започвам да мисля, че моите впечатления са преувеличени; че стоя твърде близко до картината и страдам от недостиг на перспектива. В такива минути смятам за правило да се обръщам към свидетелството на други хора, за да докажа на себе си, че не преувеличавам, и че не съм изгубил представа за нещата. Фредерик Харисън винаги ми се е струвал уравновесен, сдържан човек и при все това той казва:
C>
	„За мен поне би било достатъчно основание де считам съвременното общество за стоящо на по-низко равнище в сравнение с епохата на робството или крепостното право, ако биха останали като постоянни индустриални условия тия, които виждаме сега, а именно: деветдесет процента от истинските производители на богатствата да нямат жилище, което да смятат за свое; да нямат късче земя или поне собствена стая; никакви ценности, освен стара покъщнина, колкото за една ръчна количка; да зависят от случайната седмична заплата, която едва им стига за поддържане на своя организъм… В грамадната си част те заемат помещения, които ни един човек не ще сметне годни за своя кон. От бедността ги отделя такава тънка граница, че един месец безработица, болест или неочаквана злополука ги поставя лице с лице с глада и нуждата. Но по-долу от нормалното състояние на средния работник в града и селото се намира огромното множество бездомници — отломки от обоза на индустриалната армия; те са най-малко една десета част от цялото пролетарско население; ужасяващата бедност е за тях нормално положение. Ако това би останало като постоянен строй на съвременното общество, трябва да се приеме, че за по-голямата част от човечеството цивилизацията е донесла само проклятие“.
C$
	Деветдесет процента! Крещящи цифри; но все пак г-н Стопфорд Брук, нарисувал потресаваща картина на Лондон, счита за нужно да я умножи до половин милион. Привеждам неговите думи:
C>
	„Често ми се е случвало да срещам, когато бях викарий в Кенсингтън, цели семейства, запътени за Лондон по Хамърсмит Роуд. Веднъж срещнах там един земеделец с жена си, син и две дъщери. Това семейство живяло дълго време в едно имение на село и успявало с труда си да свързва двата края. Но дошло време, когато трудът им се указал ненужен в имението и те най-спокойно били изхвърлени от тяхното жилище.
	Къде трябваше да идат? — Разбира се, в Лондон, дето, мислеха те, винаги се намира работа. Имаха малко спестени пари, и се надяваха да намерят две прилични стаи, за да се настанят. Но в Лондон ги срещна неумолимият въпрос за земята. Обиколиха няколко прилични места и видяха, че две стаи ще им струват десет шилинга седмично. Храната беше скъпа и лоша и в скоро време това се отрази върху здравето им. Работа трудно се намираше, а тъй низко бе платена, че те скоро задлъжняха. Болезненото им състояние и отчаянието им се усилиха поради убийствената обстановка, тъмнината и продължителната работа. Бяха принудени да дирят по-евтина квартира. Намериха на една добре позната ми уличка — разсадник на престъпления и неописуеми ужаси. Тук те наеха на безсъвестна цена само една стая и сега стана още по-трудно да намерят работа, тъй като мястото, дето живееха, имаше лоша репутация и те попаднаха в ръцете на хора, изсмукващи последната капка пот от мъжете, жените и децата, срещу заплата, която дава храна само на отчаянието. А мракът и калта, лошата храна и болестта, и липсата на вода ги мъчеха повече от преди; а тълпата и обществото на уличката ги лишиха от последните останки на собствено достойнство. Завладя ги демонът на пиянството; от само себе си се разбира, че на двата изхода на уличката имаше по една кръчма. Те се спасяваха тук — всички и всеки — за да намерят покрив, отопление, общество и забрава и излизаха оттам, затънали по-дълбоко в дългове, с разгорещена кръв, със запален мозък, с неудовлетворена жажда за алкохол, за чието задоволяване не биха се спрели пред нищо. И след няколко месеца бащата се озова в затвора, жената — на смъртно легло, синът — престъпник, а дъщерите — на улицата. Умножете тоя случай на половин милион и вие пак ще бъдете далеч от действителността“.
C$
	В целия свят вие не ще намерите по-печално зрелище от тоя _ужасен Изток_, с неговия Уайтчапъл, Хокстън, Спиталфийлдс, Бетнал Грийн и Уопинг, до доковете на Източна Индия. Животът тук е сив, тъмен. Всичко е безпомощно, безнадеждно, безутешно и мръсно. Банята е тук нещо съвсем непознато, митическо, като амброзията на боговете. Хората тънат в кал, а всеки опит да се въведе чистота се превръща в крещящ фарс или в жалка трагедия. Мазният вятър разнася странни, блуждаещи миризми, а дъждът напомня повече помия, отколкото вода, падаща от небето. Тук живее едно население, тъй убито и лишено от въображение, както тия, изопнати на цели мили сиви, мрачни линии от мръсни къщурки. Религията на практика е отминала покрай тях и тук царува груб и тъп материализъм, еднакво убийствен за развитието както на духа, тъй и на по-изтънчените жизнени инстинкти.
	Преди съществуваше гордата поговорка, че домът на всеки англичанин е негова крепост. Днес това е анахронизъм. Жителите на гетото нямат свой дом. Те не разбират значението и светостта на семейния живот. Дори общинските жилища, дето живеят по-добрите работници, са пренаселени бараки. Те нямат семеен живот. Това се доказва дори от техния речник. Бащата, на връщане вкъщи, пита на улицата детето де е майка му; следва отговор: „Мама е в зданието“.
	Появи се нова раса — улични хора. Животът им минава на работа и на улицата. Имат бърлоги и дупки, дето пропълзяват за спане и това е всичко. Не бива да се изопачава тъй значението на думите и да се наричат тия бърлоги и дупки домове. Традиционният, мълчалив и сдържан англичанин потъна във вечността. Хората от тротоара са шумни, приказливи, напрегнати, раздразнителни — докато са още млади. На старини те се потапят в бира и се вкисват в нея. Когато хората на улицата няма вече що да правят, те преживят, като крави. Могат да се срещнат на всяка крачка: стоят на тротоарите, на улицата и гледат в пустотата. Проследете един от тях. Той ще стои така неподвижно с часове и когато вие си отидете, ще го оставите все тъй зазяпан в пустотата. Това го поглъща. Той няма пари за бира, а дупката му е годна само за спане; какво може да прави? Той вече е разрешил мистериите на любовта на момичето, любовта на съпругата и любовта на детето и е открил, че всичко това са заблуди и измами, суетни и мимолетни като капки роса, изтляващи бързо пред свирепите факти на живота.
	Както вече казах, младите са напрегнати, нервни, раздразнителни; хората на средна възраст — празноглави, тъпи и глупави. Би било нелепо да си въобразяваме дори за минута, че те могат да си съперничат с работниците на Новия свят. Озверели, деградирали и тъпоумни, жителите на гетото не ще бъдат в състояние да укажат на Англия ефективна поддръжка в световната борба за индустриално надмощие, която, по думите на икономистите, вече е започнала. Нито като работници, нито като войници те ще бъдат в състояние да издържат изпитанието, когато Англия в трудни моменти се обърне към тях, своите забравени деца. И ако Англия се окаже изхвърлена от световната индустриална орбита, те всички ще загинат като мухи в края на лятото. А ако Англия бъде в критическо положение, те, доведени до изстъпление, както се довеждат до изстъпление дивите зверове, могат да застрашат и се строполят като лавина върху Уест Енд, за да отмъстят на ония, що са създали бърлогите в Ийст Енд.
	В този случай, благодарение на скорострелните оръдия и съвременната военна техника, те ще загинат още по-бързо и по-леко.


>	Глава XX
>	Кафенета и нощни приюти

	Още една дума потъмня, изгубила романтизма си, традицията и всичко, що образува ценността на думата. За мен оттогава думата кафене може да има каквото щете, само не приятно значение. Отвъд океана самото споменаване на тая дума бе достатъчно, за да извика в моята памет тълпа исторически посетители, да насели моята фантазия с безкрайна върволица остроумци, дендита, памфлетисти и членове на бохемата от Гръб Стрийт.
	Но тук, отсам — уви и ах! — самото това название е недоразумение. Кафенето е място, дето хората пият кафе. Нищо подобно! В това заведение вие не ще получите кафе за никакви пари. Наистина, вие можете да поискате кафе и ще ви донесат в чашка нещо, което има претенцията на кафе; вие ще го опитате и ще се разочаровате, защото то, несъмнено, не ще бъде кафе.
	Всичко, що може да се каже по повод на кафето, се отнася и до самото кафене. Тия заведения се посещават най-вече от работници — и това са мръсни, мазни места, дето отсъствува всичко, що би могло да приучи човека към приличие и да повдигне чувството му на собствено достойнство. Покривки и салфетки тук не съществуват. Човек яде сред огризките, оставени от неговите предшественици, и сам разхвърля своите огризки около себе си и на пода. В горещи дни ми се е случвало да се промъквам сред кал и огризки, покрили пода, и аз се решавах да ям само защото бивах ужасно гладен и бях способен да погълна каквото щете.
	Но това е нормално положение за работника — ако се съди по насладата, с която се заема той за яденето. Храненето е необходимост, и за това не е нужно никакво лицемерие. Той идва със своята първобитна лакомия и убеден съм, отива си от тук със същия здрав апетит.
	Когато видите как такъв човек на път за своята утринна работа си заръчва голяма чаша чай, приличен толкова на чай, колкото и на амброзия, измъква от джоба си комат сух хляб и го яде с тая мътилка, вие можете да си кажете със сигурност, че в стомаха на тоя човек няма оная храна, която му е нужна и че тая храна не е достатъчна да му даде сили за всекидневната работа. И освен това бъдете сигурни, че той и хиляди като него не са в състояние да изпълнят количеството и качеството на работата, що биха извършили хиляда други, похапнали за свое удоволствие месо и картофи и пийнали истинско кафе.
	Като затворник за скитничество в Калифорнийския затвор, аз получавах по-добро ядене и пиене от онова, което се дава на лондонските работници в кафенетата. Когато работех в една ферма в Америка, аз получавах за дванайсет пенса закуска, която британският земеделец не е дори сънувал. Разбира се, той ще плати за своята закуска само три или четири пенса, но това ще излезе равностойно, тъй като аз получавах шест шилинга вместо неговите два или един и половина. От друга страна, аз на свой ред се справях с толкова много работа, каквато той също не е сънувал. Тъй че този въпрос има две страни. Човек, който живее при по-добри условия, винаги повече и по-добре работи, отколкото човек, поставен в лоши условия.
	Моряците често правят сравнение между службата на английските и американски параходи. На английския кораб, казват те, има бедна храна, лошо заплащане, но лесна работа; на американския кораб — добра храна, добро заплащане и упорита работа. И това е приложимо към работническото население на двете държави. Океанските хрътки трябва да плащат за скорост и пара, както и работникът. Но ако работникът не е в състояние да заплати за това, той няма да има нужната бързина и пара, това е всичко. Доказателство за това ние виждаме, когато английският работник попадне в Америка. Той ще сложи в Ню Йорк повече тухли, отколкото в Лондон, още повече в Ст. Луис и още повече в Сан Франциско.* Защо е така? — Защото стандартът му на живот непрекъснато се покачва.
	[* В Сан Франциско каменарят получава 20 шилинга на ден, а сега Съюзът на строителните работници в Сан Франциско е обявил стачка. Искат 24 шил.]
	Рано сутринта от двете страни на улиците, дето минават работниците на път за работа, множество жени седят на дъсчици с торби хляб. Грамаден брой работници го изкупуват и ядат пътьом. Те дори не поливат тоя сух хляб с чай, който могат да получат за пенс в кафенето. Несъмнено, човек не е подготвен за началото на всекидневната си работа след такова ядене; несъмнено е също, че от това ще загуби и стопанинът и цялата страна. В последно време държавниците почнаха да викат: „Събуди се, Англия“. Те биха показали много по-прост здрав смисъл, ако биха изменили своята песен на: „Храни се, Англия“.
	Работникът се храни не само зле, но и мръсно. Аз стоях в месарницата и гледах тълпата пресметливи хазяйки, които се въртяха около късчетата, останките и обрезките на говеждото и телешкото; в Съединените щати това месо се купува за кучетата. Аз не бих гарантирал за чистотата на пръстите у тия домашни хазяйки, както не бих гарантирал и за чистотата на единствената стая, в която много от тях живеят с цялото си семейство; все пак, те разравяха, хващаха и пипаха всички тия останки, в стремежа си да получат нещо хранително за своите грошове. Аз наблюдавах едно късче месо, особено подозрително на вид, и го проследих в ноктите на повече от двадесет жени, докато се падна на мъничка, плаха на вид жена, която касапинът придума да го купи. През целия ден тоя куп останки растеше и намаляваше, върху него лепнеше уличната прах и кал, мухите се разполагаха по него, и мръсните пръсти го преобръщаха отново и отново.
	Продавачи разнасят цял ден на колички купища изцапани и гниещи плодове и изцяло ги стоварват в единствената стая за живеене, която служи и за спалня. Тук те се подлагат на всевъзможни зарази, флуиди и вредни изпарения на претрупаното замърсено жилище, а на другия ден пак ги разнасят за продажба.
	Бедният работник от Ийст Енд не знае що значи да се яде прясно, здраво месо и плодове; изобщо той твърде рядко яде месо или плодове. Но и квалифицираният работник не може да се похвали по отношение на яденето. Ако се съди по кафенетата — а това е твърде верен критерий — той цял живот не познава вкуса на чая, кафето или какаото. Помиите и буламачите на кафенетата, които са само различни вариации на помии и буламачи, никога дори не се доближават до това, което ние с вас сме свикнали да пием под името чай или кафе.
	Спомних си един малък инцидент, свързан с кафенето на Майл Енд, близо до Джубили Стрийт.
	— Ще ми дадеш ли нещо за това, дъще? Какво да е. Целият божи ден не съм турила троха в устата си, съвсем съм отслабнала.
	Тъй говореше една старица, облечена в прилични черни дрипи; в ръката си държеше едно пени. Оная, която тя наричаше дъще, беше слаба четиридесет годишна жена, съдържателка и прислужница в кафенето.
	Аз чаках не по-малко тревожно от старицата, как ще бъде приета молбата й. Беше четири часа след обяд; старицата изглеждаше слаба и болна. Жената се подвоуми за момент, после донесе голяма чиния „задушено младо агнешко с пресен грах“. Аз сам ядях същото ядене и по моето мнение, младото агне беше стар овен, а грахът би могъл да бъде по-пресен и все пак нямаше да бъде пресен.
	Но работата е там, че това ядене струваше шест пенса, а съдържателката го даде за пени, за да потвърди за излишен път старата истина, че бедните са по-милостиви.
	С куп благодарности бабата седна от другата страна на тясната масичка и се зае с димящата яхния. И аз и тя ядяхме упорито и мълчаливо, докато тя ми извика с бурен възторг:
	— Продадох кутийка кибрит. Да — потвърди тя с още по-буен възторг. — Продадох кутийка кибрит. Ето как се сдобих с едно пени.
	— Вие сигурно сте на доста години — забелязах аз.
	— Вчера навърших седемдесет и четири — отвърна тя и отново се зае с наслада за яденето.
	— Дявол да го вземе, бабо, бих искал да направя нещо за вас, много бих искал, но и аз днес за пръв път похапвам — каза младият момък, който седеше редом с мен. — И мога да похапна само защото случайно взех един шилинг за миене. Боже милостиви! Колко гърнета измих!
	— Шест седмици не работя по своята специалност — продължаваше той в отговор на моя въпрос. — Попада само случайна работа от време на време.
	В кафенетата се натъкваш на всевъзможни приключения, а аз няма да забравя лесно една такава амазонка в едно от заведенията близо до Трафалгар Скуеър, на която аз подадох, след поръчката, един суверен. (Понякога в кафенетата се полага да се предплаща и на лошо облечения не поднасят, додето не плати).
	Момичето опита златната монета със зъбите си, дрънна я на тезгяха, после изгледа с унищожителен поглед парцалите ми и мен от глава до пети.
	— Де сте го намерили? — попита тя най-сетне.
	— Някакъв зяплю го остави на масата на излизане. Как? Не вярвате ли? — казах аз.
	— С какво се занимавате? — попита тя, като ме гледаше спокойно в очите.
	— Сам ги правя! — казах аз.
	Тя презрително сви устни и ми върна остатъка от дребни сребърни монети, а аз, за да й отмъстя, също опитах всяка от тях със зъби и почукване.
	— Ще ви дам още половин пени за късче захар в чая — казах аз.
	— Вървете по дяволите — последва вежлив отговор. После тя допълни този вежлив отговор с ярки, но неудобни за печат изрази.
	Аз никога не съм бил особено находчив в изразите, но тя изби от главата ми оная малка доза находчивост, която имах; изсърбах чая с чувството, че съм унищожен, а тя продължаваше да псува подире ми, дори когато бях излязъл вече на улицата.
	Освен 700 000 лондонски жители, които заемат само една стая, а 900 000 други са настанени в ужасни, противозаконни условия, зарегистрирани са още 300 000, които преживяват в обществени домове, в отделни стаи в тия полуприюти. Има множество видове на тия полуприюти, но в едно те си приличат, от най-малките до чудовищно големите, даващи пет процента доход и възхвалявани шумно от буржоазията, която знае за тия домове решително всичко, освен едно, че в тях не може да се живее. Всички те са негодни за живеене. С това не искам да кажа, че покривите им текат, или че през стените им духа; искам да кажа, че животът в тези къщи е унизителен и нездрав. _Гостилници за бедните_ — тъй ги наричат често, но това название е карикатура. Вие там няма да получите собствена отделна стая, дето да останете сам; щете не щете, ще ви дигнат от леглото ни в туй, ни в онуй време; всяка вечер вие трябва да възобновявате договора за наем на леглото и да предплащате сумата; тоя начин на живот, мисля, се различава доста от живота в хотела.
	Аз не искам с това да осъждам безразборно всички едри частни и общински полуприюти и домове с евтини квартири. Далеч съм от това. Тия заведения са поправили много безобразия, практикувани в малките безотговорни нощни приюти, и те дават на работника за парите му повече, отколкото той е получавал някога; и все пак те не могат да се смятат с това за напълно годни за живот и здрави жилища, на каквито е в правото си да разчита човек, който отдава на обществото своя труд.	
	Дребните частни нощни приюти, като правило, са пълен ужас. Имал съм случай да преспивам в тях, та ги знам; но аз си позволявам сега да ги отмина и да се огранича с описанието на по-обширните и удобните. Близо до Мидълсекс Стрийт, в Уайтчапъл, аз намерих такъв дом, населен изключително с работници. Редица стъпала ме отведоха в някакво подземие. Там се оказаха две големи, мътно осветени стаи, дето хората готвеха ядене и ядяха. И сам аз възнамерявах да си сготвя нещо, но миризмата в това помещение уби апетита ми; затова се задоволих само да наблюдавам, как готвеха и ядяха другите.
	Работник, току-що дошъл от работа, седна срещу мен на грубата дървена маса, и веднага се зае с ядене. Шепа сол, изсипана върху не особено чистата маса, заменяше за него маслото.
	Той топеше в нея своя хляб, залък след залък, и сърбаше чай от голяма чаша. Късче риба допълваше менюто му. Той ядеше мълчаливо, без да гледа ни наляво, ни надясно, нито към мен през масата. На другите маси ядяха други хора, също мълчаливо. В цялата стая не можеше да се долови нито звук от разговор. Мрачно настроение царуваше в тая лошо осветена стая.
	Мнозина седяха замислени над останките на своя обяд и аз се питах, за какви грехове са те тъй жестоко наказани…
	От кухнята достигаха отгласи на по-оживен живот, и аз се осмелих да вляза в готварското отделение. Но миризмата, която ме порази при входа, тук беше още по-силна, и отвращението ме накара да изляза вън да подишам чист въздух.
	Като се върнах, аз заплатих пет пенса за „кабина“ и получил квитанцията, във вид на голямо медно канче, излязох горе в пушалнята. Тук два големи билярда и няколко шахматни дъски бяха обиколени от работници, които пазеха своя ред за играене; други седяха наоколо, пушеха, четяха или почистваха дрехите си. Младите бяха весели, старите мрачни. Всъщност, всички се деляха на два вида хора — весели и мрачни, според възрастта. Но тая стая не можеше да даде по-голяма представа за домашна обстановка, отколкото оная в подземието. Разбира се, тук ние с вас, които знаем що е истинско домашно огнище, не бихме намерили никаква домашна обстановка. Върху стената висяха най-нелепи и обидни обявления, регулиращи поведението на наемателите, а в десет часа лампите се угасяваха, и не оставаше друго, освен да се спи. За това бе нужно да се спуснем отново в подземието, да върнем медния знак на якия портиер и да се качим по високата стълба в горните етажи.
	Аз се качих на самия връх на зданието и пак слязох, пресичайки няколко етажа, пълни със спящи хора.
	„Кабините“ бяха устроени най-добре: във всяка кабина имаше малко легло и около него оставаше още място за събличане. Бельото беше чисто, не мога да кажа нищо нито за него, нито за самия креват. Но в това нямаше уединение, вие никога не сте сам.
	За да се получи приблизителна представа за коридора, разделен на кабини, представете си сандък за опаковка на яйца и увеличете мислено всяка преградка, докато достигнете седем фута височина и другите съответни измерения; после поставете този уголемен сандък на пода в голямата стая, прилична на хамбар, и работата е готова. Кабините нямат тавани, стените им са тънки, и хъркането на всички спящи и всяко движение, всяко обръщане на вашите близки съседи достига явно до слуха ви. И тая кабина ви принадлежи само за кратко време. Сутринта вие трябва да я напуснете. Вие не можете да поставите там своя куфар, да идвате и излизате по свое желание, да заключите след себе си вратата и други подобни. Фактически кабините нямат врати, има само предни входове. Ако искате да останете постоянен квартирант в тоя хотел за бедняците, трябва да се примирите с всичко това, а също и с чисто затворническите правила, които постоянно ви напомнят, че сте нищо, че имате толкоз малко собствена душа и изобщо нямате думата.
	Аз твърдя, че човек, който изпълнява всекидневна работа, трябва да има поне отделна стая, дето да може да затвори вратата и да пази своето имущество, дето да може да седи и да чете на прозореца и да гледа на улицата; дето да може да идва и излиза според своето желание; дето да може да държи личното си имущество, да окачи портретите на майка си, на сестра си, на любимата си, на балерини и коне, ако това му е по душа — с една дума, той трябва да има свое собствено кътче на земята, за което да може да каже: — „Това е мое; това е моят ключ; светът остана зад вратата; тук аз съм стопанин и господар“. Той ще бъде по-достоен гражданин, тоя човек, и по-добре ще изпълни всекидневната си работа.
	Аз се спрях на един от етажите на хотела за бедняци и се вслушах. Минах от креват на креват и гледах заспалите. Бяха повечето млади хора, от двадесет до четиридесет години. Нощният приют не е по джоба на старците. Аз гледах младите хора; бяха много, видяха ми се отлични момчета. Лицата им бяха създадени за женски целувки, вратовете им — за женски ръце. Като мъже, те бяха достъпни за любов. Бяха способни да обичат. Женската близост облагородява и смекчава, а те имаха нужда от облагородяване и смекчаване, докато всъщност ставаха всеки ден все по-ожесточени. И аз се попитах де са тия жени, и чух _пияния смях на проститутката_. Леман Стрийт, Ватерло Роуд, Пикадили и Странд — ми отвърнаха, и аз разбрах де са тия жени.


>	Глава XXI
>	Нищо негарантирано

	Случи ми се да говоря с твърде злопаметен човек. По неговото мнение, жена му го обидила и законът го обидил. Кой е виновен в тая работа не е важно. Същността му е в това, че жена му го осъдила на разделяне и той се задължил да й плаща десет шилинга седмично за издръжка на петте й деца.
	— Но помислете си — казваше той, — какво ще стане с нея, ако аз не й плащам тия десет шилинга? Да предположим само, да предположим, че с мен се случи нещастие и аз не съм в състояние да работя. Да предположим, че ме постигне кила*, ревматизъм или холера. Какво ще прави тя тогава, а? Какво ще прави?
	Той печално поклати глава.
	— Тя няма на какво да се надява. В най-добрия случай — пътят й е в работническия дом, а това е ад. А ако не попадне там, ще бъде по-лошо от ад. Елате с мен и аз ще ви покажа още по-лошото, до което тя ще стигне, ако се случи нещо с мен и десетте шилинга.
	[* Кила (мед.) — херния. — Б.ел.кор.]
	Сигурността, с която тоя човек правеше своите предвиждания, заслужаваше внимание. Той познаваше достатъчно добре всички условия, за да оцени несигурността в надеждите на жена му за храна и покрив. И ако се погледне на това положение на нещата от по-широко гледище, същото ще се укаже приложимо към стотици хиляди мъже и жени, живеещи заедно в мирно съжителство за добиване на храна и покрив. Крещящи цифри: 1 800 000 души в Лондон живеят на границата на бедността и по-низко, 1 000 000 са отделени от бедността със седмична заплата. В цяла Англия и в Уелс осемнадесет процента от цялото население трябва да се обръща към енорийската управа за помощ, а в Лондон, според статистиката на съвета на Лондонското графство, за помощ се обръщат двадесет и един процента от цялото население. Лондон поддържа 123 000 бедняци — население, достатъчно за цял град. В Лондон един на всеки четирма души умира за сметка на обществената благотворителност, а в Обединеното кралство — 989 на хилядата умират в бедност; 8 000 000 се борят на несигурната граница на гладната смърт и още 20 000 000 живеят без всякакви удобства, в най-умерения смисъл на думата.
	От 1886 до 1893 година процентното отношение на бедните към цялото население беше в Лондон по-малко, отколкото в цяла Англия; но като се почне от 1893 година и през всички следващи години процентното отношение на бедните към населението е по-високо в Лондон, отколкото в цяла Англия. Всеобщото статистическо преброяване от 1886 година дава следните цифри:
T>
	| Умрели в работническите домове |> 9909 |
	| Умрели в болниците |> 6559 |
	| Умрели в психиатрическите болници |> 278 |
	| Всичко в обществени учреждения |> 16746 |
T$
	Като коментира тия цифри, авторът фабианец* казва: „Взимайки предвид, че в това число влизат сравнително малко деца, може да се допусне, че един от всеки трима възрастни жители на Лондон трябва да умира в едно от тия убежища, а по отношение на черноработниците тая цифра трябва да бъде пропорционално по-голяма“.
	[* Фабианец — фабианството, също Фабианско общество и Фабиански социализъм, е обществено-идеологическо течение обединило значителна част от британския елит през 1880-те години. — Б.ел.кор.]
	Тия цифри сочат голямата или малка близост на средния работник до бедността.
	Много условия пораждат бедността. За пример може да служи следното обявление в един утринен вестник:
C>
	„Дири се служещ в кантора, който да владее стенография, пишеща машина и счетоводство; заплата 10 шилинга седмично. Писмени оферти и пр.“
C$
	А в днешния вестник прочетох за един служещ в кантора, тридесет и пет годишен, изпаднал в лондонския работнически дом, който бе осъден за неизпълнение на възложената му работа. Той заяви, че винаги е изпълнявал възложената му работа през всичкото време, откакто е бил в дома; но когато надзирателят го накарал да чука чакъл, ръцете му се покрили с мехури и той не могъл да свърши работата. Той казваше, че в живота си не е държал инструмент по-тежък от перо. Съдията го осъди заедно с ръцете му, покрити с мехури, на седем дни тежка работа.
	Бедността, естествено, създава старостта. А след това — различни нещастни случаи, нечакана беда, смърт на мъжа или загуба на работоспособността на бащата, закрилата на семейството. Да вземем за пример човек, който живее с жена и три деца върху илюзорната обезпеченост от двадесет шилинга седмично: в Лондон има хиляди такива семейства. Те са принудени, за да поддържат своето полугладно съществуване, да харчат цялата си седмична заплата до последното пени, тъй че само седмичната заплата (един фунт стерлинги) ги отделя от бедността и глада. Идва нещастието, бащата е паднал болен, какво ще стане с него? Майката с три деца почти не е в състояние да работи. Тя трябва или да предаде децата си на обществото като малолетни бедни, или да се обърне към някоя потосмукачна работилница за работа, която би могла да върши и в бърлогата, дето се е настанила със своите намалени доходи. Но в тия спарени работилници работната ръка се определя от контингента на омъжените жени, които прибавят към печалбата на мъжа, или от самотни жени, които трябва просто да се нахранят по сиромашки. И тая надница, определяна по такъв начин, е тъй низка, че майката с три деца може да влачи с нея само скотско, полугладно съществуване, докато изтощението и смъртта не турят край на техните страдания.
	За доказателство, че майката, издържаща три деца, не може да се конкурира в тия предприятия, ще приведа от всекидневната преса следните примери.
	Възмутен баща пише, че дъщеря му и другарката й получават 8 1/2 пенса за гроса изработени кутийки. Те изработват четири гроси на ден. Разходите им се изчисляват на: 8 пенса за път, 2 пенса за хартия, 2 1/2 за туткал, 1 за тел, тъй че общата им печалба достига едва до 1 шилинг и 6 пенса или 10 1/2, пенса за всяка. Във втория случай седемдесет и две годишна старица се обръща за помощ до Опенкунския съвет в Лутън: тя се занимавала с плетене на сламени шапки. Но трябвало да напусне тази работа заради заплатата: получавала 2 1/4 пенса за шапка. За тая цена тя трябвало да оплете и доизкара шапката, при което сламата за доизкарване на шапката трябвало да купува за своя сметка.
	Нали тая майка и трите й деца не са извършили нищо, което да заслужава такова жестоко наказание? Те не са извършили престъпление. Дошло нещастието — това е всичко. Мъжът — баща и закрила — пада болен.
	От това никой не може да се опази. То е работа на случая. Всяко такова семейство има толкова шансове да избегне Бездната, колкото и шансове да се провали внезапно в нея. Тия шансове могат да се сведат до студени, безжалостни цифри и тук ще бъде уместно да се приведат няколко такива цифрени данни:
T>
	| 1 работник на 1400 | умира |
	| 1 работник на 2500 | губи окончателно всяка работоспособност |
	| 1 работник на 300 | губи окончателно част от работоспособността си |
	| 1 работник на 8 | губи временно своята работоспособност (за 3 или 4 седмици) |
T$
	Но всичко това са само случайности на професията.
	Високата смъртност на населението в гетото играе ужасна роля. Средната възраст на смъртността сред населението в Уест Енд е петдесет и пет години; средната възраст за жителите в Ийст Енд е тридесет години. С други думи, обитателят на Уест Енд има двойно повече шансове за живот, отколкото обитателят на Ийст Енд. Какво да се каже за войната! Смъртността през време на войната в Южна Африка и на Филипинските острови изглежда сравнително нищожна. Тук, в центъра на мирния живот, се пролива повече кръв; и тук дори не са в сила културните закони на войната, тъй като жените, децата и пеленачетата се избиват тук не по-малко жестоко от мъжете. Войната! В Англия има 500 000 мъже, жени и деца на работа в разните индустриални предприятия, които се убиват, лишават се от работоспособност или стават негодни за работа поради болест.
	В Уест Енд осемнадесет процента от децата умират до петгодишна възраст; в Ийст Енд до пет годишна възраст умират петдесет и пет процента от децата. В Лондон има училища, дето от сто деца, родени през годината, петдесет умират през следната година, а от останалите петдесет двадесет и пет умират, преди да навършат пет години. Масово убийство! Ирод не е постъпил тъй жестоко.
	Твърдението, че индустрията прави по-големи опустошения между хората, отколкото войната, може да намери сериозна подкрепа в следните извадки от неотдавнашния отчет на Ливърпулския санитарен инспектор, при което казаното е приложимо не само за Ливърпул:
C>
	„В много случаи в двора огрява твърде малко слънце или никак не огрява и тук въздухът в жилищата е винаги спарен; това зависи много от обстоятелството, че стените и таваните тук са наситени с човешки изпарения, поемани от тяхното вещество в течение на много години. Любопитен пример за отсъствието на слънчева светлина в тия дворове се получи, когато комитетът по уредбата на паркове и градини поиска да украси жилищата на бедняците, като им подари саксии и сандъчета с цветя за поставяне по прозорците; тия подаръци се указаха непригодни за подобни дворове; чувствителни към болнавата атмосфера, цветята и растенията загинаха бързо“.
C$
	Г-н Джордж Хау е съставил следната таблица за трите енории на св. Джордж в Лондон:
T>
#	Смъртността на 1000 души
	| Западната енория на Ст. Джордж | 13,2 |
	| Южната енория на Ст. Джордж | 23,7 |
	| Източната енория на Ст. Джордж | 26,4 |
T$
	Освен това, има _опасни отрасли на труда_, в които са заети безбройно число работници. Техният живот е по-несигурен от живота на войника в двайсетия век. В текстилната индустрия при обработката на лена — мокрите крака и дрехи предизвикват ненормално разпространение на всевъзможни бронхити, заболявания на белите дробове и остър ревматизъм; между това в работилниците, дето се разчесва преждата и се преде, мекият прах предизвиква в повечето случаи туберкулоза на белите дробове, и една жена, която е започнала тая работа на седемнадесет или осемнадесет години, вече към тридесет години губи здравето си и организмът й се руши. Работниците в химическите заводи, избирани от най-издържливите и великолепно сложени хора, живеят средно под четиридесет години.
	Д-р Арлидж казва за грънчарския занаят:
	— Прахът от глината не убива изведнъж, а постепенно, от година на година, засяда в белите дробове, докато най-сетне не образува в тях един слой от мазилка. Дишането става все по-трудно и по-трудно, задържа се и най-сетне престава. Прахът от олово, от камък, от глина, от дъски, прахът от пух, от вълна — всичко това убива по-смъртоносно от картечница. Най-опасен е оловният прах във фабриките за оловни белила.
	Ето описанието на едно типично отравяне на младо, здраво, добре сложено момиче, постъпило във фабриката за оловни белила.
C>
	„След известен период от време то става малокръвно. Понякога върху венците се явява бледна синкава сянка, но случва се, че зъбите и венците си остават напълно здрави, без никаква синкава сянка. Заедно с развитието на малокръвието, тя започва да слабее, но тъй бавно, че това отбягва от нейното и на близките й внимание. След това настъпва болезнено състояние и главоболието се увеличава все повече. То се придружава често с помрачаване на зрението и временна слепота. Най-сетне момичето идва до едно състояние, което близките й и докторът смятат обикновено за истерика. Това състояние постепенно се усилва, додето се появяват гърчове; те започват от едната страна на лицето, после преминават в ръката, в крака от същата страна на тялото, най-сетне силните гърчове от епилептичен характер преминават върху целия организъм. Това се придружава със загубване на съзнанието, след което започват нови конвулсии, все по-силни, и през време на една от тях тя умира. Понякога съзнанието й се връща, частично или напълно; тогава тя се оплаква от силно главоболие, или бълнува, като при остра лудост, или пък става досадна и мрачна, като в дълбока меланхолия, и трябва да се свестява; когато заприказва, речта й е несвързана. Без никакво предупреждение, освен това, че пулсът й, станал нормален, отново става слаб и неуловим — идва нов припадък с гърчове, след което тя умира или изпада в сънно състояние, от което вече не се пробужда. В други случаи гърчовете постепенно преминават, главоболието престава и болната оздравява, след като изгуби зрението си напълно. Тая загуба може да се укаже или временна или непоправима“.
C$
	Ето няколко специфични случаи на отравяне с оловни белила.
C>
	„Шарлот Рафърти, едра млада жена с отлично здраве — цял живот тя не е боледувала ни един ден — става работничка във фабрика за оловни белила. Тя получила припадък на долните стъпала на стълбата на фабриката. Д-р Оливър я прегледал, намерил синина по венците й, доказателство, че организмът е заразен от оловото. Той предвидил, че гърчовете скоро ще се повторят. Те се повторили и тя умряла.“
	„Мери Ан Толър, седемнадесет годишно момиче, без да е имало цял живот каквито и да са припадъци, три пъти се разболява и трябвало да напусне работата във фабриката. Преди да навърши деветнадесет години, у нея се явили признаци на отравяне с олово. Имала припадъци, по устните й се явила пяна, и тя умряла.“
	„Мери А., необикновено енергична жена, могла да прекара в оловна фабрика двадесет години и през това време само веднъж имала колики. Осемте й деца умрели като пеленачета от гърчове. Една сутрин, разчесвайки косите си, тази жена внезапно престанала да владее двете си ръце.“
	„Елиза Х., двадесет и пет годишна, след пет годишна работа в оловна фабрика, почувствувала силни болки. Постъпила в друга фабрика (от първата я уволнили) и работила две години без прекъсване. Тогава отново се явяват предишните симптоми, идват гърчове и тя умира за два дни от остро отравяне с олово“.
C$
	Г-н Воън Наш, като говори за неродените поколения, заявява:
	„Децата на работниците и работничките във фабриките за оловни белила, като общо правило, се раждат на света само за да умрат в гърчове, отровени от олово; те или се раждат предивременно или умират в течение на първата година“.
	В заключение ще приведа за пример съдбата на Хариет А. Уокър, младо седемнадесет годишно момиче, загинало в безнадеждната борба на индустриалното бойно поле. Тя се бе занимавала с гледжосване на съдове, което предизвиква отравяне с олово. Баща й и брат й бяха също безработни; тя скри болестта си, изминавайки шест мили на ден, за да отиде на работа, и толкова обратно, получаваше седем или осем шилинга седмично — и умря седемнадесет годишна.
	Застоят в индустрията също играе голяма роля и тласка маса работници към дъното. Тъй като само седмичната заплата запазва семейството от нуждата, принудителното едномесечно безделие означава неописуеми лишения и нищета, а жертвите невинаги могат да се поправят от тяхното разрушително влияние, дори след като получат отново работа. Сега тъкмо е напечатан отчетът за митинга на Съюза на докерите, и в него се съобщава, че мнозина от тия работници не са получили в последно време, средно, повече от четири или пет шилинга седмично.
	За младия работник или работничка или съпружеска двойка няма сигурност за щастлив и здрав живот, когато достигнат в напреднала възраст, или за гарантиране на старост. Колкото и да работят, те не могат да гарантират своето бъдеще. Всичко е работа на случая. Всичко зависи от неопределени случайности, в които те не са замесени. Никакви мерки на предпазливост не могат да ги отстранят, никакви хитрости не могат да ги отбягнат. Ако те останат на индустриалното бойно поле, трябва да срещнат опасността лице с лице и да рискуват срещу неравни шансове. Разбира се, ако те не са обикновени хора и не са приковани с роднински връзки към мястото, могат да избягат от индустриалното бойно поле. В такъв случай, най-сигурното за мъжете е да постъпят в армията, а за жените, комай да станат сестри на Червения кръст или да постъпят в манастир. В единия и в другия случай те трябва да се откажат от своето огнище, от децата, от всичко, което дава цена на съществуването и спасява от кошмарна самотна старост.


>	Глава XXII
>	Самоубийство

	При пълната несигурност на живота и неустойчивостта на шансовете за щастлив обрат на съдбата — неизбежно е, че животът се цени евтино, а самоубийството е обикновено явление. Толкова обикновено, че не може да вземете вестник, без да се натъкнете на самоубийство, а в полицейския съд делата за покушение върху собствения живот не възбуждат по-голям интерес от всяка обикновена „пиянска“ работа, и се решават със същата бързина и същото безразличие.
	Спомням си един случай в полицейски съд на Темза. Мога да се похваля със зрението и слуха си и с достатъчно познаване на хората и живота, но трябва да призная, че когато се намирах в тая съдебна килия, порази ме светкавичната бързина, с която минаваха през юридическата машина всички тия пияници, скандалджии, скитници, буйствуващи, побойници на жени, крадци, купувачи на крадени вещи, мошеници и улични жени. Скамейката на подсъдимите се намираше насред килията (дето светлината е по-силна) и тук постоянно влизаха и излизаха мъже, жени и деца — в такъв непрекъснат порой, както потока на присъдите, изливащ се от устата на съдията.
	Докато размислях, по повод на един охтичав купувач на крадени вещи, който се оправдаваше със своята неработоспособност и с нуждата да издържа жена и деца и бе осъден на една година тежка работа, на подсъдимата скамейка се яви млад момък, около двадесет годишен. „Алфред Фрийман“ — чух аз името му, но не разбрах в какво се обвинява. Една пълна матрона се яви на мястото на свидетелите и взе да дава показания. Аз узнах, че тя е жена на пазача при шлюза. Било нощ. Тя чула плясък на вода, изтичала при шлюза и видяла подсъдимия във водата.
	Аз отвърнах поглед от нея и погледнах него. Ето в какво го обвиняваха: в опит за самоубийство. Той стоеше замаян и разсеян; красивите му кестеняви коси падаха върху челото; лицето му беше мъртвобледо и изранено, но все още момчешко.
	— Да, сър — казваше жената, — едва го измъкна от водата, той пак се дърпа назад. Тогава аз извиках за помощ, случайно наблизо минаваха работници и ние го измъкнахме и го предадохме на полицая.
	Съдията поздрави жената за мощните й мускули и всички в съдийската килия се разсмяха. Но аз видях в тоя случай само момчето на прага на живота, жадно дирещо смъртта в мръсната вода и не намерих тук нищо смешно.
	После на мястото на свидетелите се яви мъж, който удостовери доброто поведение на момчето и приведе смекчаващи вината обстоятелства. Той бил началник на момчето. Алфред е добро момче; но вкъщи имал големи неприятности, парични затруднения. При това майка му заболяла. Той имал наклонност да се тревожи, и тъй се тревожил до тогава, докато отпаднал и взел лошо да работи. Той (надзирателят), за да запази своята репутация, бил длъжен да уволни момчето
	— Имате ли нещо да кажете? — бързо попита съдията.
	Момчето на скамейката на подсъдимите измърмори нещо непонятно. То беше все още зашеметено.
	— Полицай, какво казва подсъдимият? — попита нетърпеливо съдията.
	Здравият мъж в синьо наведе ухо към устните на подсъдимия и отвърна:
	— Казва, че много съжалява, Ваша чест.
	— Делото се отлага. Обратно в затвора — обяви _негова чест_, и следващото дело вече започна; първият свидетел вече полагаше клетва. Момчето, зашеметено и разсеяно, излезе заедно с надзирателя.
	Това бе всичко; пет минути от началото до края, и вече двама озверени апаши на скамейката на подсъдимите се мъчеха да хвърлят един на друг вината за кражбата на една въдица, на стойност не повече от десет цента.
	Главното нещастие на тия бедняци е това, че те не умеят да свършат със себе си, и обикновено трябва да направят два или три опита, преди да сполучат. Това е, без съмнение, ужасно досадно за полицаите и съдиите и им причинява безкрайни главоболия. Впрочем, съдиите понякога изразяват твърде откровено своите възгледи по този въпрос и укоряват подсъдимите за несполучливия им опит. Тъй например, съдията, при разглеждане неотдавна делото на Ан Ууд, опитала да се удави в канала, попита с негодуване подсъдимата:
	— Щом сте решили да го направите, защо не свършихте изведнъж? Хвърляте се във водата — и работата свършена, вместо да ни причинявате сега толкова грижи и работа.
	Бедността, мизерията, страхът пред работническия дом — ето главните причини за самоубийства сред работническата класа. — „По-добре ще се удавя, отколкото да отида в работническия дом“ — заявява Елън Хюз Хънт, петдесет годишна. Миналата сряда правиха в Шордич съдебна аутопсия на тялото й. Дойде мъжът й от Ислингтънския работнически дом, за да даде показания. Той бил разносвач, но пропаднал и бедността го подгонила в работническия дом; жена му отказала да го последва.
	За последен път я бяха видели в един часа през нощта. Три часа по-късно шапката и палтото й бяха намерени на кея при Риджънт канал, а после измъкнаха от водата и тялото й. Резолюцията: _Самоубийство в припадък на умствено разстройство_. Подобни резолюции са престъпление срещу правдата. Законът е лъжа и с негова помощ хората лъжат най-безсрамно. Например, една обезчестена жена, захвърлена и оплюта от близките си, отравя себе си и детето си с опиум. Младенецът умира; тя се поправя. След няколкодневно лежане в болницата, предявяват й обвинение в убийство, признават я за виновна и я осъждат на десет години тежка работа. Тъй като тя се поправила, законът я признава отговорна за своите постъпки; между това, ако тя бе умряла, същият закон би изнесъл решение за временно умопомрачение.
	Сега да се върнем към делото на Елън Хюз Хънт. Също тъй логично би било да се признае, че мъжът й е страдал от временно умопомрачение, когато той отива в работническия дом, както обвиняват нея във временно умопомрачение, задето се е хвърлила в канала. Кое местожителство е по-приятно, е въпрос на разбиране, на едно или друго гледище. Що се отнася до мен, от това, което ми е известно за каналите и работническите домове, аз бих избрал, ако бях в подобно положение — канала. И аз имам смелост да потвърдя, че не съм по-умопобъркан от Елън Хюз Хънт, мъжът й и останалото човешко стадо.
	Човек вече не следва инстинкта с древното естествено покорство. Той се разви в мислещо същество и може да се хваща за живота с разум или да се откаже от него, според това дали той обещава или не много радости или скърби. Аз се осмелявам да твърдя, че Елън Хюз Хънт, измамена във всички радости на живота, които наглед й осигурява едно петдесет и две годишно служене на обществото, без да има пред себе си нищо, освен ужасите на работническия дом, бе напълно разумна и уравновесена, когато реши да се хвърли в канала.
	И аз се осмелявам да твърдя, че съдът би постъпил по-разумно, ако би изнесъл присъда, обвиняваща във временно умопомрачение обществото, което е допуснало Елън Хюз Хънт да бъде излъгана във всички радости на живота, спечелени с нейното петдесет и две годишно служене на обществото.
	Временно умопомрачение. О! Тази проклета фразеология, тия лъжи, зад които се крият хората с котлети в търбусите и здрави ризи на гърба, за да се освободят от отговорност за своите братя и сестри с празни стомаси и скъсани ризи!
	Цитирам от един брой на „Наблюдател“, вестника на Ийст Енд, следните обикновени факти:
C>
	„Параходният огняр Джони Кинг се обвинява в покушение върху живота си. В сряда обвиняемият се отправил в полицейския участък в Боу и заявил, че е погълнал голяма доза фосфорна паста, защото бил в тежко положение и не можел да намери работа. Кинг бива въведен в канцеларията, дето му дават за повръщане, след което той повърнал една част от отровата. Обвиненият заяви, че крайно съжалява за постъпката си. Макар да имал похвална атестация за шестнадесет годишна служба, не могъл никъде да намери работа. Г-н Дикинсън върна обвиняемия, за да може да го навести мисионерът при съда.“
	„Тимъти Уорнър, тридесет и две годишен, се обвинява в същото престъпление. Той се хвърлил във водата от кея на Лаймхаус и когато го спасили, казал: — Направих го нарочно.“
	„Елън Грей, прилична наглед млада жена, се обвинява в опит да свърши със себе си. В осем и половина сутринта в неделя полицаят намерил обвиняемата паднала на тротоара на Бенуърт Стрийт; била в силно опиянено състояние. Държала в ръце празна бутилка и заявила, че преди два или три часа е погълнала известно количество морфин. Тъй като била, естествено, много зле, изпратили за участъковия лекар, който й дал да пие кафе и заповядал да не я оставят да заспи. В съда тя обясни, че е посегнала на живота си, защото нямала нито дом, нито приятели.“
C$
	Не казвам, че всички, които се самоубиват, са нормални, както не казвам, че нормални са всички, които не посягат на живота си. Несигурността да имаш подслон и храна е, впрочем, една от главните причини на умопобъркването. Носачите на плодове и всякакви улични търговци, тая класа на труженици, прекарващи от ден за ден, дават най-голям процент болни в психиатрическите лечебници. Между мъжете на тези класи всяка година полудяват 26, 9 на 10 000, а между жените 36, 9. От друга страна, от войниците, осигурени поне с ядене и помещение, полудяват 13 на 10 000, а от фермерите и търговците — само 5, 1. Тъй че уличният търговец на плодове има два пъти повече шанс да полудее, отколкото фермера.
	Мъката и бедността много лесно могат да лишат хората от разум, един да подгонят в лудницата, а друг да изпратят в моргата или на бесилката. Когато дойде нещастието и бащата на семейството, въпреки своята любов към жена си и децата си и на желанието си да се труди, не намира нийде работа, разумът му може лесно да се повреди и светлината в очите му да угасне. Това е особено ясно, ако се вземе предвид, че тялото му е изтощено от гладуване и болест, и това в допълнение към душата му, която се разкъсва на части при вида на страданията на жена му и дечицата.
	„Красив мъж с гъсти черни коси, тъмни изразителни очи, изящно продълговато лице и мъхнати светли мустаци“ — тъй описва един репортер Франк Кавила, когато той се явява в съда, в мрачния месец септември, „облечен в силно износен сив костюм и без яка“.
	Франк Кавила бе бояджия тапицер в Лондон. Той е описан като добър работник, човек положителен, несклонен към пиянство, и всичките му съседи едногласно твърдят, че е бил нежен, любящ мъж и баща. Жена му, Хана Кавила, беше едра, красива, весела жена. Тя особено се бе грижила децата да отиват (всички съседи отбелязвали тия факти) на училище акуратно и чисто облечени. И по този начин, благодарение на този човек, с такава сполука, работлив и трезвен, всичко вкъщи вървяло отлично, вкъщи царувало изобилие. Но изведнъж идва нещастието. Той бе работил при г-н Бек, архитект, и живеел в една от къщите на своя шеф, на Тръндли Роуд. Г-н Бек бе изхвърлен от своята двуколка и убит на място. Нещастието дойде в образа на един упорит кон и Кавила трябваше да дири нова работа и друга квартира.
	Това се случи преди осемнадесет месеца. Осемнадесет месеца той бе напрягал силите си в борбата. Той нае стая в един малък дом на Батавия Роуд, но не можа да свърже двата края. Не можеше да намери постоянна работа. Той мъжки се пресилваше със случайна работа от всякакъв род, а жена му и четирите му деца умираха пред очите му от глад. Той сам гладуваше и на края отслабна и се разболя. Това се случи преди три месеца и тогава вече нямаха абсолютно нищо за ядене. Не се оплакваха, не промълвяха ни дума за това; но бедняците всичко знаят. Хазяйките от Батавия Роуд им изпращаха ядене, но Кавила се държаха с такова достойнство, че тая помощ им се изпращаше анонимно, тайно, за да не се оскърби тяхната гордост.
	Нещастието дойде. Той се бори, гладува, страда осемнадесет месеца. Веднъж, през септември, той стана една сутрин рано. Извади джобното си ножче. Преряза гърлото на жена си Хана Кавила, тридесет и три годишна. Преряза гърлото на своя първенец Франк, дванадесет годишен. Преряза гърлото на своя син Уолтър, осем годишен. Преряза гърлото на дъщеря си Нели, четири годишна. Преряза гърлото на Ърнест, най-малкото си шестнадесет месечно дете. После той пази труповете цял ден до вечерта, докато дойде полицията, и предложи на полицейските агенти да пуснат пени в газометъра, за да могат да видят по-добре.
	Франк Кавила се яви в съда, облечен в силно износен сив костюм, без яка. Беше красив мъж с гъсти черни коси, тъмни изразителни очи, изящни, продълговати черти на лицето и мъхнати светли мустаци.


>	Глава XXIII
>	ДЕЦАТА

E>
P>
	Когато домът ни е бордей, живуркаме едва,
	забравяйки красотата на света.
P$
E$
	Една-единствена красива гледка може да се види в Ийст Енд — това са групите деца, танцуващи на улицата около свирача на латерна*. Увлекателно е да се гледа това ново, бъдеще поколение, когато скачат и пристъпват с миловидни гримаси и грациозни жестове, собствено изобретение; мускулите им се движат бързо и свободно, телата им леко подскачат, създавайки ритми, каквито не се учат в танцувалните школи.
	[* Латерна — музикален инструмент, представляващ малък преносим механичен орган, който възпроизвежда една и съща мелодия чрез въртенето на манивела. — Б.ел.кор.]
	Имал съм много случаи да разговарям с такива деца, и ме е поразявал фактът, че те бяха тъй разбрани, както и другите деца, а в много отношения дори по-смислени. Те имат извънредно живо въображение. Тяхната способност да се пренасят в царството на романтиката и фантазията е поразителна. В кръвта им кипи радостта на живота. Те се наслаждават на музиката, движението, краските и твърде често у такова дете може да се долови през калта и дрипите една поразителна хубост на лицето и телосложението.
	Но някакъв вълшебник ги похищава. Те изчезват. Вече не се виждат никъде. Няма дори помен от тях. Напразно ще ги дирите между възрастните. Тук вие ще намерите хилави тела, безобразни лица, груби, тъпи умове. Грацията, хубостта, въображението, гъвкавостта на мисълта и мускулите изчезват. Понякога, впрочем, може да видите жена, може би още млада, но изкълчена и обезобразена до пълна загуба на женствеността, подпухнала и пияна, която издига смачканата си пола и прави някакви шутовски и недодялани стъпки върху две сложени на земята дъски. Това е признак, че тя е била някога в числото на децата, които са играли около свирача на латерна. Тия шутовски недодялани стъпки — това е всичко, останало от обещанията на детинството. В замъглените извивки на мозъка й проблясва спомена, че е била някога момиче. Окръжава я тълпа. Малки момичета танцуват редом с нея, с всичката миловидна грация, която тя смътно си припомня, но която може само да пародира с движенията си. Най-сетне тя се задъхва, изнурена, и излиза от кръга с олюляване. Но момичето продължава да танцува. Децата на гетото притежават всички качества, годни да създадат благородни мъже и жени; но самото гето като разярена тигрица се нахвърля върху малките си, разрушава всички тия качества, смразява светлината и смеха и от ония, които остават, прави мрачни, безпомощни същества, огрубели, изродени и по-жалки от скотове.
	В предишните глави аз изложих подробно как става това. Сега привеждам краткото описание на професор Хъксли:
	„Всеки, който е запознат с положението на населението във всички големи индустриални центрове на Англия или в другите страни, знае, че сред обширната и все по-увеличаваща се маса на това население цари пълноправно онова състояние, наричано от французите _la misère_; струва ми се, че на английски език няма равнозначна дума. То е такова положение, когато храната, отоплението и дрехата, необходими за поддържане на всички функции на организма в нормално състояние, стават недостъпни; мъжът, жената и децата с принудени да се тълпят в кочини, дето се нарушават всички приличия и най-обикновените условия за здравословно съществуване са изключени; удоволствията, достъпни на тия хора, се свеждат до зверство и пиянство; страданията се трупат и дават сложни проценти във вид на глад, болести, забавяне на развитието и нравствено израждане; дори при упорит и честен труд целият живот представлява несполучлива борба с глада, увенчавана с бедняшки гроб“.
	При тези условия перспективите за децата са безнадеждни. Те мрат като мухи, а ония, които оживяват, остават живи само поради изключителната жизненост и способност да се приспособяват към окръжаващото ги унижение. Те нямат домашно огнище. В бърлогите и дупките, дето живеят, те са изложени на всичко развращаващо и непристойно. И едновременно с разлагащото влияние върху умовете, телата им се отравят от лошите санитарни условия, претрупаността на хората и недояждането. Когато бащата и майката с три или четири деца живеят в една стая, дето децата по ред дежурят, за да пъдят плъховете от спящите, когато тия деца никога не си дояждат и върху тях постоянно се нахвърлят, за да ги терзаят и отслабват гъмжащите наоколо паразити — лесно е да си представим какви мъже и жени ще излязат от тях.
	Мъж и жена, встъпили в брак, започват съвместно стопанство в една стая. Техният доход с годините не расте, затуй пък расте семейството, и мъжът трябва да се смята необикновено щастлив, ако успее да запази здравето си и работата си. Идва едно дете, после второ. Значи, нужно е по-широко помещение; но тези малки устица, телца — изискват добавъчни разходи, и затуй не е възможно да се вземе по-широко помещение. Идват още деца. В стаята няма де да се обърнеш. Малките изскачат на улицата и в туй време, когато навършат дванадесет или четиринадесет години, квартирната криза достига своя апогей, и те ще бъдат окончателно изхвърлени на улицата. Момчето, ако има щастие, може да се прислони в домовете общежития и да се нареди тъй или инак. Но за едно четиринадесет или петнадесет годишно момиче, принудено да напусне стаята, дето е бил нейният дом, и способно в най-добър случай да спечели някакви жалки пет и шест шилинга седмично, има само един изход. А горчивият край на този единствен изход — е съдбата на оная жена, чието тяло бе намерено от полицията тая сутрин на тротоара на Дорсет Стрийт, в Уайтчапъл. Бездомна, без близки, болна, самотна в своя последен час, тя бе умряла през нощта от студ. Беше на шестдесет и две години; търгуваше с кибрит. Умря като див звяр.
	В моята памет е пресен споменът за едно момче на скамейката на подсъдимите в полицейския съд в Ийст Енд. Главата му едва достигаше над решетката. Обвиняваха го в кражба на два шилинга от една жена, които то изхарчило не за бонбони и сладкиши, а за ядене.
	— Защо не поиска от жената нещо за ядене? — попита съдията с тон на обида. — Тя сигурно би те нахранила.
	— Ако бях поискал, щяха да ме затворят за просия — отвърна момчето.
	Съдията намръщи вежди и прие възражението. Никой не познаваше момчето, нито баща му, нито майка му. Беше без род и родина, скитник, младо зверче, скитащо из джунглите на империята.
	Хората, които се опитват да се явят в помощ на децата, като събират децата на гетото, за да ги отведат за един ден на село, предполагат, че много малко от тях достигат десет годишна възраст, без да са отишли на село поне за един ден. За това един автор казва: „Моралният преврат, предизвикан от един ден, прекаран по този начин, не бива да се подценява. Във всеки случай, децата получават понятие за полетата и горите, тъй че описанието на селските картини в прочетените книги, което по-рано не им е правило никакво впечатление, сега става понятно за тях“.
	Един ден в полетата и горите — и то ако са имали щастието да попаднат в числото на избраниците! А всеки ден те се раждат с такава бързина, че е невъзможно да се изпратят всички в полетата и горите, макар и за един ден през цял живот. Един ден! Един ден през цял живот! А в другите дни, както казваше едно момче на някой си епископ:
	— На десетата година скитаме; на тринадесетата крадем, а на шестнадесетата бием полицаите.
	Преподобният Дж. Картмел Робинсън разказва за едно момче и момиче от неговата енория, които решили да идат в гората. Те скитали, скитали из безкрайните улици, с надежда, че най-сетне ще намерят гората. В края на краищата сядат, обезсилени и отчаяни; намерила ги добра жена и ги довела обратно. Те, очевидно, са били отминати от хората, които се опитват да дойдат в помощ на децата в гетото.
	А г-н Робинсън съобщава, че на една от улиците на Хокстън (квартал в Ийст Енд) повече от седемстотин деца, на възраст между пет и тринадесет години, живеят в твърде малки помещения. И той добавя:
	„Лондон затваря децата си в лабиринта на улиците и къщите и ги е лишил от законното им наследство — небето, полето и ручея — затуй те израстват във физически неразвити мъже и жени“. Той говори за един член на своята конгрегация, дал под наем сутеренна стая на една съпружеска двойка.
	„Казали, че имат две деца; когато заели стаята, указало се, че са четири. След време се явява още едно дете и домопритежателят им предложил да си излязат. Те не обърнали внимание на това. Тогава санитарният инспектор, който тъй често заобикаля закона, почва да заплашва домопритежателя със съд и глоба. Той се оправдава с това, че не може де ги извади. Те се оправдават с това, че никой няма да ги приеме с такъв куп деца и с достъпен за тях наем — това е, впрочем, най-разпространеното оплакване между бедняците. Какво да се прави? Домопритежателят се намерил между чука и наковалнята. В края на краищата, той заявил в съда и за разбирателство на делото бил изпратен един чиновник. От тогава са минали около двадесет дни и нищо още не е направено. Нима това е единичен случай? — Съвсем не. Това е най-обикновена работа.“
	Миналата седмица полицията направи преглед на един непорядъчен дом. В една стая се оказаха две деца. Арестуваха ги и ги обвиниха, че са живели в тази къща на същото основание, както и жените. Баща им се яви в съда. Той заяви, че заема тая стая с жена си и двете си по-възрастни деца, освен подсъдимите; съобщи също, че наел тая стая, защото не могъл да намери друга за половин крона седмично, която плащал. Съдията оправда двамата малки престъпници и предупреди бащата, че възпитава децата си в нездрава обстановка.
	Но няма защо да се привеждат повече примери. В Лондон избиването на младенците става в много по-поразителен мащаб, отколкото кога и да е по-рано в мировата история. И също тъй е поразителна безчувствеността на хората, които вярват в Христос, признават Бога и акуратно ходят в черква в неделен ден, а през останалите дни на седмицата живеят разюздано с рентите и доходите, които получават от Ийст Енд — с пари, обагрени с кръвта на децата. Случва се понякога, тия чудновато създадени хора да взимат от банката половин милион, събрани от тази рента, и жертвуват тия пари за просвещаване в светлината на християнската вяра на чернокожите деца в Судан.


>	Глава XXIV
>	Нощно видение

E>
	Всички бяха преди няколко години малки, червени, крехки младенци, които биха могли да се омесят и опекат в каквато щете социална форма.
@	Карлайл
E$
	Вчера късно вечерта се разхождах покрай Къмършъл Стрийт, от Спиталфийлдс до Уайтчапъл, и после слязох на юг по Леман Стрийт до самите докове. Пътьом се усмихвах при спомена за вестниците на Ийст Енд, които, пълни с гражданска гордост, високомерно заявяват, че в Ийст Енд всичко върви благополучно, и че той е напълно годен за местожителство на мъже и жени.
	Мъчно е да се предаде дори една десета част от онова, което видях. Много неща не се подават на описание. Но в общи черти мога да кажа, че то е кошмар, ужасяващ поток от кал, залял целия живот, сборище от неизразим разврат, пред който бледнеят „нощните ужаси“ на Пикадили и Странд. То е зоологическа градина от облечени двуноги, донякъде прилични на хора, но повече на животни, и за допълнение на картината, когато ревът им стане много свиреп, вкарват ги в ред пазачи с медни копчета.
	Радвах се на присъствието на пазачите, защото не бях облякъл матроския си костюм и можех да послужа за обект на хищниците, които кръстосваха назад-напред. От време на време, дето нямаше полицаи, тия самци ме гледаха с остър гладен поглед; това бяха вълците на каналите и аз се боях от ръцете им — тия голи ръце, страшни, като лапите на горилата. Те ми напомняха горили. Имаха ниски, уродливи, прегърбени тела. Не се виждаха напрегнати мускули, силни мишци, широки плещи. Те бяха сякаш израз на първичната икономия на природата, както някога пещерните жители. Но в тия сухи тела имаше скрита сила — зверска, първобитна сила, за да лови, да се впива, да разкъсва и съдира. Знайно е, че когато се нахвърлят върху човешка плячка, те извиват жертвата назад и прегъват тялото, докато не счупят гръбнака. У тях не съществуват ни съвест, ни чувство; те са готови да убият за полусуверен, без страх и жалост, стига да се представи какъв да е удобен случай. Това са нов вид хора — порода на градски диваци. Улиците и къщите, глухите ъгли и дворове са за тях места за лов. За тях улиците и къщите са същото, което са долините и горите за природните диваци. Подземията са техните джунгли, те живеят и дебнат плячката си в джунглите. Милите, деликатни хора от позлатените театри и чудо дворци на Уест Енд не виждат тия хора, дори не са сънували, че те съществуват. Но те съществуват, те живеят интензивен живот в своите джунгли. И горко на онзи ден, когато Англия ще воюва в своя последен окоп, а нейните боеспособни мъже ще бъдат на огнената линия. Защото в тоя ден те ще изпълзят от своите леговища и дупки, и обитателите на Уест Енд ще ги видят, както милите, деликатни аристократи на феодална Франция ги видяха и се питаха един друг: „Отде дойдоха? Нима това са хора?“ Но те не бяха единствените зверове в тая зоологическа градина. Те само шареха тук-там, надзъртайки в тъмните врати, минаваха като стари сенки край стените; жените, които ги носеха в болното си тяло, бяха навред. Те нахално квичаха и с плачлив тон молеха за пени. Те пиянствуваха във всяко кабаре, разчорлени, с мътни очи, полупияни, намигваха и псуваха, в най-голямо безсрамие и разврат; най-сетне, пияни, се търкаляха по скамейките и тезгяха, неизразимо отвратителни; беше страшно да се гледат.
	И там имаше други, загадъчни лица и фигури, изкривени чудовища, които ме побутваха с рамо, от двете страни — невероятни образци на мрачна уродливост, отломки на обществото, живи трупове — жени, толкова изтощени от болест и пиянство, че позорът им не може вече да им достави две пенита на открития пазар; и мъже във фантастични дрипи, изгубили от лишения и нужди човешки образ; лицата им са застинали в постоянна болезнена гримаса; те се хилят идиотски, скачат като маймуни и умират на всяка крачка и при всеки дъх. Имаше там млади момичета, осемнадесет и двадесет годишни, със стройни тела и още незасегнати лица, не изкълчени и не подпухнали; те бяха паднали право в Бездната, с неочаквана бързина. И аз си спомням едно четиринайсет годишно момче и друго, шест или седем годишно, и двете бледни, болезнени, бездомни, те седяха на една дъска, опрени с гръб към решетката и гледаха всичко това.
	Безработни и ненужни! Индустрията не ги иска. Докерите се трупат на тълпи пред входа на доковете и си отиват с проклятия, когато не ги приемат. Механиците, които са на работа, плащат по шест шилинга седмично за другарите си механици, останали без работа; 510 000 текстилни работници въстават против резолюцията, която забранява детския труд до петнадесет годишна възраст.
	Жените — такива има в изобилие — са готови да работят за господарите на разни работилници за десет пенса на ден при четиринадесет часова работа… Алфред Фрийман дири смъртта си в калната локва, защото няма работа. Елън Хюз Хънт предпочита Риджънт канала пред Ислингтънския работнически дом. Франк Кавила прерязва гърлото на жена си и децата си, защото не намира достатъчно работа, за да им осигури храна и покрив.
	Безработни и ненужни! Нещастни, презирани и забравени, умиращи в обществените касапници. Рожби на проституцията — проституция на мъже, жени и деца, плът и кръв и дух, с една дума — проституция на труда. Ако това е най-доброто, което може да даде цивилизацията, върнете ни в положението на ревящия по зверски гол дивак. Много по-добре е да бъдем племе на горите, пустините и пещерите, отколкото хора на машините и Бездната.


>	Глава XXV
>	Гладният вопъл

	— Баща ми имаше повече жизнена сила, защото бе роден на село.
	Този, който говореше, русокос млад обитател на Ийст Енд, се оплакваше от лошото си развитие.
	— Вижте само колко е тънка ръката ми. — Той засука ръкав. — Недостатъчно хранене, ето злото. О, не сега. Сега аз ям колкото искам. Но вече е твърде късно. Това не може да запълни недостига от хранене в моите детски години. Баща ми дойде в Лондон от Ирландия, майка ми умря и ние, шест деца, живеехме заедно с баща си в две малки стаи.
	— Не му беше леко, на баща ми. Той можеше да ни захвърли, но не го направи. Работеше цял ден като вол, а вечер идваше вкъщи, готвеше и ни гледаше. Той беше за нас и баща, и майка едновременно. Работеше с всички сили, но храната не ни стигаше. Рядко виждахме месо, и то най-лошото. А не е много полезно за деца, които растат, да сядат на обяд с късче хляб и сирене, и то нередовно.
	— А какви са последиците? — На ръст съм по-долу от среден, и у мен няма жизнената сила на баща ми. Гладът я изяде.
	След две поколения от мен и следа не ще остане в Лондон. Но аз имам по-малък брат; той е по-едър от мен и по-добре развит. Видите ли, баща ми и ние, по-възрастните, му давахме най-добрия пай — и това се отрази.
	— Но не разбирам — възразих. — Аз мисля, че при тези условия жизнената сила на човека трябва да отслабва, а по-младите му деца трябва да се раждат все по-слаби и по-слаби.
	— Ако в семейството има съгласие, работата взима друг обрат — отвърна моят събеседник. — Минете по улиците на Ийст Енд. Видите ли дете, на възраст от осем до дванадесет години, едро, добре развито физически, здраво на вид — знайте, че то е най-малкият член на семейството или поне един от най-младите. Това се обяснява твърде просто: по-възрастните деца гладуват повече от по-младите. Докато по-малките деца нараснат, по-възрастните почват вече да работят: вкъщи влизат повече пари и всички се хранят по-добре.
	Той свали ръкава си. Беше жив пример как хроническото недояждане, ако не убива, най-малко спира развитието. Неговият глас бе един от милиардите гласове, които издигат своя гладен вопъл в една от най-грамадните империи на земното кълбо. В границите на Обединеното кралство всеки ден около 1 000 000 души получават помощ като бедни. На всеки единайсет души работници един получава помощ поне веднъж в годината; 7 500 000 получават по-малко, от 12 фунта на месец (със семейството); и една постоянна армия от 8 000 000 живее почти в постоянен глад.
	Училищно настоятелство на окръг Лондон казва:
	„В обикновено време, когато няма някое особено бедствие, само в Лондонските училища се наброяват до 50 000 деца, страдащи от недояждане, и всички опити да се обучат на нещо остават безплодни“.
	„Когато няма някое особено бедствие“, т.е. в добро, нормално време! Населението на Англия е свикнало да гледа на глада и страданието като на нормална принадлежност на социалния строй. Това не е бедствие! Хроническото недояждане се смята в реда на нещата. Само когато някой остър глад вземе големи размери, започват да мислят, че става нещо необикновено — бедствие.
	Никога не ще забравя печалната история на един слепец, която чух през една мъглива привечер в една малка бакалничка в Ийст Енд. Той бил най-възрастният от пет деца: имал майка, баща му бил умрял. Тъй като той бил най-възрастен, гладувал и работил, за да изкара късче хляб за малките си братчета и сестри. Той никога не знаел що значи да утолиш напълно своя глад. И той се оплакваше, че това хроническо недояждане в детинство го лишило от зрение. За да обоснове своето оплакване, той цитираше един пасаж из отчета на Кралската Комисия за слепи: „Слепотата преобладава в бедняшките квартали и бедността ускорява настъпването на това страшно нещастие“.
	Но той продължаваше, този слепец, и в гласа му звучеше горчивината на нещастник, комуто обществото не е давало да се нахрани до насита. Ето диетата, която получаваше в приюта на слепите:
C>
	Закуска — чаша скили и сух хляб.
	Обяд — 3 унции месо, 1 парче хляб, 1/2 фут картофи.
	Вечеря — чаша скили и сух хляб.
C$
	Оскар Уайлд — упокой, Господи, душата му! — е изразил мъката на детето затворник; в по-голяма или по-малка степен, това е и мъката на всички хвърлени в затвора мъже и жени.
	„… Втората причина, от която детето страда в затвора, е гладът. Храната, която му дават, се състои от късче затворнически хляб, обикновено лошо изпечен, и канче вода; това се дава за закуска, в седем и половина. В дванайсет часа то получава за обяд паница грубо индийско ястие (скили), а в пет и половина — късче сух хляб и канче с вода за вечеря. Такъв режим у възрастния силен мъж обикновено довежда до заболяване, главно — до диария, с присъщото й отслабване. Наистина, във всички големи затвори надзирателите снабдяват винаги затворниците с лекарства за запичане, и това се смята за обикновено явление. Що се отнася до децата, те обикновено съвсем не могат да ядат затворническата храна. Всеки, който що-годе познава децата, знае, колко лесно се явяват у детето стомашни разстройства, от продължителен плач, огорчение или силна нравствена възбуда. Дете, което е плакало цял ден, и може би половината нощ в самотна, лошо осветена стая, обзето от ужас, просто не е в състояние да яде такава груба и ужасна храна. Случаят във вторник сутринта с малкото дете, на което надзирателят Мартин даде бисквити, беше такъв, че детето плачеше от глад, без да може да яде хляба и водата, дадени му за закуска. Мартин, след като закуската бе сложена, отиде в лавката и купи на детето няколко сладки бисквити, за да не гледа как гладува. Това беше от негова страна красива постъпка, и така я оцени и детето, съвсем незапознато с правилата на затворническия живот; то разказа на един от старшите надзиратели колко добър е бил към него този младши надзирател. Резултатът от това бе, разбира се, донос срещу Мартин и неговото уволнение“.
	Робърт Блачфорд сравнява всекидневната дажба на бедняците в работническия дом с войнишката дажба, която, когато той бил войник, не била много обилна, но във всеки случай два пъти по-голяма от работническата дажба.
T>
	| Бедняците | Дажба | Войниците |
	|> 3 1/4 унции | Месо |> 12 унции |
	|> 15 1/2 унции | Хляб |> 24 унции |
	|> 6 унции | Овощия |> 8 унции |
T$
	Възрастният мъж получава месо (в супата) само веднъж в седмицата и почти всички бедняци имат бледен, като тесто, цвят на лицето, верен признак на гладуване.
	По-долу привеждам сравнителната таблица на дажбата, получавана в работническите домове от бедняците и служещите в тия домове:
T>
	| Служещите | Дажба | Бедняците |
	|>7 фунта | Хляб |>6 3/4 фунта |
	|>5 фунта | Месо |>1 ф. 2 унции |
	|>12 унции | Мас |>2 1/2 унции |
	|>8 унции | Сирене |>2 унции |
	|>7 фунта | Картофи |>1 1/2 фунта |
	|>6 фунта | Овощия |>Нищо |
	|>1 фунт | Брашно |>Нищо |
	|>2 унции | Сланина |>Нищо |
	|>12 унции | Масло |>7 унции |
	|>Нищо | Оризен пудинг |>1 фунт |
T$
	Същият автор забелязва: „Дажбата на служещите и без това е по-голяма от дажбата на бедняците; но очевидно тя се смята за недостатъчна, тъй като под таблицата стои следната забележка: «На всеки служещ и прислуга, които живеят в дома, се плаща в пари два шилинга и шест пенса седмично». Ако бедняците имат достатъчно количество храна, защо служещият трябва да има повече? А ако за служещия тя е недостатъчна, как може да насити бедняка половината му дажба?“
	Но гладува не само обитателят на гетото, затворникът и беднякът. Селският работник също не знае що значи пълен стомах. Всъщност, тъкмо тоя празен стомах гони селските работници в такова голямо количество в града. Нека се опитаме да разгледаме как живее селският работник от енорията Брадфийлд в Бъркшир. Ако предположим, че той име две деца, постоянна работа, безплатна квартира и средна седмична заплата 13 шилинга — ето какъв ще бъде неделният му бюджет:
T>
	| Разходи | Шилинга | Пенса |
	| Хляб (20 фунта) |>1 |>10 |
	| Брашно (1/2 галон) |>0 |>4 |
	| Чай (1/2 фунт) |>0 |>6 |
	| Масло (1 фунт) |>1 |>3 |
	| Мас (1 фунт) |>0 |>6 |
	| Захар (6 фунта) |>1 |>0 |
	| Сланина или друго месо (около 4 ф.) |>2 |>8 |
	| Сирене (1 фунт) |>0 |>8 |
	| Мляко |>0 |>3 1/4 |
	| Газ, свещи, сапун, синка, сол, пипер и пр. |>1 |>0 |
	| Въглища |>1 |>6 |
	| Бира |>0 |>0 |
	| Тютюн |>0 |>0 |
	| Застраховка срещу пожар |>0 |>3 |
	| Професионалният съюз |>0 |>1 |
	| Дърва, инструменти, аптека и пр. |>0 |>6 |
	| Застраховка срещу злополука и отделяне за дрехи |>1 |>1 3/4 |
	| Всичко|>13 |>0 |
T$
	Домакинът на работническия дом в Бъркшир се гордее със строгата си икономия. Един бедняк му струва седмично:
T>
	| Разходи | Шилинга | Пенса |
	| Мъж |>6 |>1 1/2 |
	| Жена |>5 |>6 1/2 |
	| Дете |>5 |>1 1/2 |
T$
	Ако нашият селски работник, чийто бюджет току-що приведохме, би зарязал работата си и би отишъл в работническия дом, той би струвал на домакина:
T>
	| Разходи | Шилинга | Пенса |
	| Той сам |>6|>1 1/2 |
	| Жена му |>5|>6 1/2 |
	| Двете му деца |>10 |>2 1/2 |
	| Всичко |>21|>10 1/2 |
T$
	Работническият дом би изгубил повече от фунт стерлинги, за да го нахрани заедно със семейството му (при обща покупка и готвене на храната), докато той успява да преживее на воля с тринадесет шилинга.
	Въпреки това, в туй време, когато се е съставял тоя бюджет, в същата енория е живяло семейство не от четири, а от единайсет човека, принудено да прекарва не с тринадесет, а с дванадесет шилинга седмично (зиме единадесет шилинга) и което няма безплатно помещение, а плаща за квартира три шилинга седмично.
	Нека се помни и се разбере съвсем ясно: _всичко, що е вярно по отношение на Лондон в смисъл на бедност и упадък, е вярно и по отношение на цяла Англия_. Докато Париж в никой случай не е цяла Франция, Лондон представлява от себе си Англия. Ужасните условия, които правят от Лондон ад, в същата степен правят ад и Англия. Твърдението, че децентрализацията на Лондон ще смекчи тези условия, е лъжливо и фалшиво. Ако 6 000 000 население на Лондон би се разпределило на стотици градове, с 60 000 население всеки, с това и бедността би се децентрализирала, но съвсем не би се намалила. Сборът на страданията на бедняците би останал същият.
	В това отношение г-н Б. С. Раунтрий със своя изчерпателен анализ доказа по отношение на провинциалния град същото, което г-н Чарлз Бут доказа по отношение на Лондон, а именно — че цяла една четвърт от неговото население е осъдена на бедност, която я разрушава физически и духовно; че цяла една четвърт от населението не си дояжда, облича се лошо, живее в лоши и лошо отоплени помещения в условията на един суров климат и осъдена на нравствено израждане, което поставя тия хора по-долу от диваците по отношение на чистота и приличие.
	Изслушал оплакването на един стар ирландски селянин в Кери, Робърт Блачфорд го попитал какво би искал сам той.
	„Старецът се подпря на мотиката си и погледна черното торфено поле и низкото небе. — Какво бих искал ли? — попита той; после продължи да говори с дълбок, жалостив глас, повече на себе си, отколкото на мен. — Всички наши юнаци, момци и мили момичета, напуснаха нашия край, а бирникът описа моята свиня, и нивите загинаха от дъжда, и аз съм вече стар човек, _и искам деня на Страшния съд_.“
	Денят на Страшния съд! Мнозина, освен него, го искат. Над цялата страна се носи гладен вопъл — от гетото и от селата, от затвори и улици, от приюти и работнически домове — вик на хора, които не си дояждат. Милиони хора — мъже, жени, деца, пеленачета, слепи, глухи, хроми, болни, скитници и труженици, арестанти и бедняци, населението на Ирландия, Англия, Шотландия, Уелс — които не си дояждат. И това при наличието на факта, че пет души могат да произведат хляб достатъчен да нахрани хиляди души; че един работник може да произведе вълнен плат за двеста и петдесет души, копринен за триста души, а ботуши и обуща за хиляда души. С 40 милионното население на Англия се разпореждат като с огромно стопанство, но го управляват отвратително. Доходите са напълно прилични, но има някаква престъпна неправилност в разпределението. И кой ще се осмели да каже, че това грамадно стопанство не се управлява от престъпници, когато пет човека са в състояние да произведат хляб за хиляда души и в същото време милион души гладуват.


>	Глава XXVІ
>	Пиянство, трезвост, пестеливост

	За английските работници може да се каже, че те са накиснати в бира. От това те стават неподвижни и тъпи. Продуктивността им намалява, те губят въображението, изобретателността и бързината, присъщи на англосаксонската раса. Трудно е пиянството на англичаните да се нарече придобита привичка, тъй като у тях то започва от най-ранно детство. Заченати от пияници, децата вече се раждат на света, пропити с алкохол.
	Кръчми има навред. Те процъфтяват на всеки ъгъл и се посещават от жени почти тъй редовно, както и от мъже. Там могат да се срещнат и деца. Те чакат кога бащите и майките им ще се наканят да потеглят за вкъщи; те посръбват от чашите на възрастните, слушат грубите изрази и развращаващи разговори, заразяват се от тази отрова, запознават се с порока и разврата. Лицемерието цари над работниците също тъй пълновластно, както и над буржоазията, но по отношение на работниците, едничкото нещо, на което то гледа, без да мръщи вежди, е кръчмата. Никакъв позор или срам не застрашава никого заради посещаването й, било то младо момиче или жена.
	Спомням си едно момиче в кафенето, което казваше: — Аз никога не пия в кръчмата силни напитки.
	Беше млада, хубавичка келнерка и тя се хвалеше пред друга келнерка със своята порядъчност и благоразумие. Лицемерието тегли демаркационна линия между силните напитки и бирата; смята се, че е напълно прилично за едно младо, чисто момиче да ходи в кръчма, за да пие бира. От друга страна, самата му слабост го тласка в кръчмата. Лошо хранени, страдащи от лошите последици на многолюдността и бедността, те развиват органически в себе си болнавата жажда на пиянството, също както болният стомах на текстилния работник в Манчестър изпитва жажда след голямото количество недоброкачествена и остра храна. Нездравият труд и нездравите условия на живота пораждат и нездрави желания. Човекът не може да работи повече от коня, да живее и да се храни като свиня и да запази при това идеалите и стремежите си чисти и здрави.
	Щом изчезне семейният живот, на сцената се явява кръчмата. Жадуват опиянение не само мъжете и жените, които са обременени, изтощени или страдат от разстроен стомах и лоши санитарни условия, убити от еднообразието и монотонността на своето съществуване; жадуват опиянение изобщо всички мъже и жени със стаден инстинкт, които нямат семеен живот; те се стремят към ярко осветената шумна кръчма, в напразен опит да проявят своята общественост. А когато семейството се помещава в една малка стаичка, семейният живот е невъзможен.
	Нека се опитаме бегло да се запознаем с едно от тия жилища; това ще хвърли светлина върху една от най-важните причини за пиянството. Ето в една стая членовете на семейството стават сутрин, обличат се, правят си тоалета — бащата, майката, синовете, дъщерите; и в същата стая, рамо до рамо, бащата и майката готвят закуска. В тая съща стая, пълна с тежък и спарен въздух от изпаренията, що са отделяли през нощта всички тия тела, се изяжда и закуската. Бащата отива на работа, възрастните деца отиват на училище или на улицата, а майката със своята пълзяща рожба остава все в тая съща стая. Тук тя пере и тук простира мокрите дрехи да съхнат.
	Вечерта, сред многобройните миризми на деня, семейството се разполага в своето добродетелно ложе. С други думи, възможното количество се разполага на единия креват (ако има такъв), а всичко, що е свръх комплекта, се разполага на пода. И такъв е кръгът на тяхното съществуване месец след месец, година след година, тъй като за тях няма никога ваканция, с изключение на времето, когато са без работа. Когато умре детето, а това се случва често, защото в Ийст Енд 55 на сто от децата измират, преди да достигнат петгодишна възраст — тялото му остава в същата стая. Ако са много бедни, тялото лежи известно време, докато се съберат пари за погребение. Денем то лежи на кревата; нощем, когато леглото се заеме от живите, мъртвецът заема място на масата, отдето сутринта го дигат и го слагат пак в леглото, а на масата закусват. Понякога тялото се слага на полицата, която замества бюфета за провизии. Едва преди две седмици една бедна жена в Ийст Енд бе в голямо затруднение: лишена от средства да погребе детето си, тя го държала по горния начин вкъщи цели три седмици.
	Стаята, току-що описана от мен, не представлява от себе си домашно огнище, а ад; и ония мъже и жени, които бягат в кръчмата, са достойни за съжаление, а не за порицание. В Лондон има 300 000 души, които живеят със семействата си в една стая, и още 900 000 души живеят в такива хигиенични условия, които са крещящо нарушение на закона за общественото здраве. Ето постоянните кадри, от които се подбират жертвите на кръчмата.
	Тук се прибавя и несигурността в собственото тъй съмнително благополучие, в случайността на своето съществуване и основателният страх пред бъдещето; всичко това са могъщи фактори, подтикващи човека към пиянство. Мъката дири облекчение, а в кръчмата страданията се притъпяват, получава се забрава. Това е нездраво. Но нали и всичко друго в живота им е нездраво, затуй пък кръчмата им носи забрава, каквато нищо друго не може да им даде. Кръчмата дори ги издига, кара ги да се чувствуват по-добри и благородни, макар че в същото време ги тегли надолу и ги прави още повече животни, отколкото са. Животът на бедняците, това прескачане с препятствия от една мъка към друга, до самия финал, а този финал е смъртта.
	Безполезно е да се проповядва на такива хора въздържание и трезвост. Навикът към пиянство може да бъде причина за много нещастия; но той се явява на свой ред в резултат на други, предишни нещастия. Защитниците на въздържането могат да пресипват от викове за вредата от пиянството, но додето не се премахне злото, което кара хората да пиянствуват, пиянството и последиците му ще съществуват.
	Докато борците с алкохолизма не разберат това, усилията им ще останат безплодни и те ще бъдат само за посмешище.
	Веднъж минах през една изложба на японско изкуство, устроена за бедняците в Уайтчапъл, с цел да се издигне тяхното морално равнище, пробуждайки в душата им жажда за Красота, Истина и Добро.
	Ако допуснем (което е всъщност абсурд), че бедняците по тоя начин биха познали Истината, Доброто и Красотата и биха се научили да се стремят към тях, ние трябва да признаем, че това тяхно нравствено издигане би било за тях само ново зло, ново проклятие на техния живот. Нали тия хора живеят в ада, и социалните закони осъждат всеки трети от тях на смърт на улицата. Ако те се обогатят с познания и стремежи, ще имат още по-голяма нужда от забрава, отколкото ако не биха узнали нищо и не биха се стремили към нищо. Ако съдбата от днес би отсъдила да доживея останалите дни от живота си в Ийст Енд, в условията, в които съществува бедняка, аз бих молил съдбата да ми помогне да забравя всичко, що се отнася до Истината, Доброто и Красотата — всичко, що съм прочел някога в книгите, всички хора, що съм някога познавал, всичко, що съм слушал някога и страните, които съм видял някога. И ако съдбата не изпълни това ми единствено желание, убеден съм напълно, че веднага бих се напил до забрава и бих почнал да се напивам все по-често.
	О, тия хора, които искат да помагат! Техните училищни екскурзии, мисии, благотворителни учреждения — всичко това е съвсем несъстоятелно. По самата природа на нещата, всички тия опити не могат да бъдат друго, освен измама. Те са фалшиви, макар и замислени искрено. Благотворителите пристъпват към живота, без да го познават и разбират. Тия добри хора не разбират Уест Енд, а се явяват в Ийст Енд като учители и учени. Те не разбират простата социология на Христос и пристъпват към нещастните и унизените с позата на социални спасители. Те са работили добросъвестно, но с изключение на това, че са облекчили една безкрайно малка част от нуждите и са събрали известно количество материали, което би могло да се събере по чисто научен метод и с по-малко разноски, те нищо не са допринесли.
	Някой забеляза за тях твърде остроумно, че те правят за бедния всичко, само товара му не могат да облекчат. Самите пари, които те източват за изпълнение на своите детински планове, са отнети от бедняците. Те идат от ония щастливи двуноги хищници, които стоят между работника и неговата заплата и се мъчат да научат работника какво да прави с оная жалка част, която му е оставена.
	Обяснете ми, за Бога, каква полза да се устройват ясли за жените работнички, дето държат детето, докато майка му работи в някоя спарена работилница с теменужки по три фартинга на парче? Тази цветарка трябва да обърне всяко цвете четири пъти в ръцете си; през целия ден тя прави 6912 отделни движения и печели за това девет пенса. Просто я ограбват. Работодателят седи на гърба й и никакъв стремеж към Истина, Добро и Красота не ще облекчи нейното тегло. Те не правят нищо за нея, тия глупави благотворители. И когато детето се връща у дома, всяка нова нощ разрушава всичко, което те са сторили през деня. И всички те се обединяват в проповедта на една основна лъжа. Наистина, те не знаят, че това е лъжа, но тяхното невежество не я прави истина. А лъжата, която проповядват, е пестеливост. В многолюдния Лондон борбата за работа е твърде изострена и затова работническата надница пада до размери, способни да задоволяват само най-минималните нужди. Да бъдеш пестелив — значи да харчиш по-малко от заплатата си, т.е., да живееш по-зле. В съперничеството за работа, човек с по-низко равнище на нуждите ще подбие цената пред човек с по-високи изисквания към живота. И малката група такива пестеливи работници във всяка препълнена област на индустрията ще понижават систематично надниците в дадена индустрия. И пестеливите работници ще престанат да бъдат пестеливи, щом приходът им почне да пада, докато се изравни с най-необходимата им издръжка.
	Накъсо казано, пестеливостта унищожава пестеливостта. Ако всеки английски работник би слушал проповедниците на пестеливостта и съкрати своите разходи наполовина, то — при условие, че хората, които дирят работа, са повече от самата работа — работническата надница бързо ще падне наполовина. И тогава ни един работник в Англия няма да бъде щастлив, защото няма да има какво да спестява. Късогледите проповедници на спестовността, естествено, ще бъдат поразени от този резултат. Във всеки случай, истинска нелепост е да се проповядва пестеливост за 1 800 000 лондонски работници, мнозинството от които са семейни, и чийто седмичен доход е по-малко от двадесет и един шилинг, половината или четвъртината от които отиват за наем.
	Като е дума за нищожеството на благотворителите и на благотворителните фантазии, трябва да спомена за едно забележително и благородно изключение. Това са детските домове на доктор Барнардо. Доктор Барнардо е ловец на деца. Той ги лови, докато са още малки и не са успели да приемат форма и се затвърдят в поройната социална среда; после той ги изпраща, за да израснат се формират в по-добра социална среда. До днешния момент той е изпратил от страната 12 340 деца, повечето в Канада и само едно на петдесет е излъгало очакванията. Великолепен рекорд и ако се вземе под внимание, че тия деца са били скитници, бездомни сирачета, взети от самото дъно на Бездната, и четиридесет и девет от петдесетте са станали хора.
	Всяка нощ доктор Барнардо взима от улицата девет деца — скитници. От това може да се разбере, какво огромно поле за работа има той. Благотворителите могат да се поучат от него на туй-онуй. Той не се забавлява с палиативи*. Той се домогва до самите източници на порока и бедността. Той отделя потомството на обитателите на каналите от вредната обстановка и ги пренася в друга, здрава, чиста обстановка и под нейно влияние те се формират в истински хора.
	[* Палиатив — полумярка, временна мярка. — Б.ел.кор.]
	Когато хората, които се опитват да помогнат на бедните, спрат да си играят и да се занимават с дневни ясли и изложби на японско изкуство, върнат се у дома си и изучат Уест Енд и социологията на Христос, те ще бъдат по-пригодни за изпълнението на работата, която трябва да изпълнят в тоя свят. Те трябва да следват методата на доктор Барнардо, само че в по-широк национален мащаб. Тогава ще престанат да пъхат в гърлото на жената, работеща с теменужки за три фартинга на парче, жаждата за Истина, Добро и Красота, но затуй ще снемат някого, който виси на врата й. И за свое учудване ще видят, че трябва да снемат от врата на тая жена само себе си (както и от врата на много други жени и деца, които са яздили, без сами да подозират).


>	Глава XXVII
>	Строят

	Не ще бъде излишно в тая последна глава да се разгледа социалната Бездна в по-широк мащаб и да се поставят на Цивилизацията редица въпроси; от това, какви отговори ще даде Цивилизацията на тия въпроси, ще зависи бъдещето на Цивилизацията — нейното бъдеще процъфтяване или нейният упадък. Например, подобрила ли е Цивилизацията условията на човешкия живот? Аз употребявам думата човек в демократически смисъл, подразбирайки под това средния човек. И тъй, въпросът трябва да бъде изразен в такава форма: _Подобрила ли е Цивилизацията жизнените условия на средния човек?_
	Да видим. В Аляска, край бреговете на Юкон, близо до неговото устие, живее племето инуити. Те са много примитивен народ, проявяващ само проблясващи белези на тази страхотна изкусност, Цивилизацията. Националният им капитал навярно не надминава два фунта на човек. Те ходят на лов и ловят риба с помощта на стрели и копия с костени краища. Дрехите им, от животинска кожа, са твърде топли, имат винаги топливо за огнищата си, както и гора за постройка на жилища, строени обикновено под земята, дето те удобно се крият във време на силни студове. Лете живеят в палатки, открити за пресния въздух. Те са здрави, силни и щастливи. Единствената им грижа е добиването на храна. Те имат периоди на изобилие и периоди на гладуване. Но гладът, като хроническо състояние на голям брой хора, е у тях нещо неизвестно. После — те нямат дългове.
	В Обединеното кралство, на бреговете на Западния океан*, живее английската нация. Това е във висша степен цивилизован народ. Националният капитал на англичаните достига най-малко до 300 ф. стерлинги на глава. Те се прехранват не с лов или риболов, а с работа при помощта на твърде сложни машини. В по-голямата си част те страдат от това, че нямат покрив. По-голяма част от тях живеят в много лоши помещения, нямат достатъчно дърва, за да ги отопляват, и са лошо облечени. Определен брой англичани нямат жилища и спят под открито небе. Зиме и лете могат да се видят маса хора, треперещи от студ в парцалите си. За тях има добри и лоши времена. В добрите времена мнозинството успяват да ядат до насищане, в лошите времена умират от глад. Умират сега, умирали са вчера, миналата година, ще умират утре и догодина от глад; защото у тях, не като у инуитите, _гладът е хроническо явление_. Англия има 40 000 000 население, и 939 на хилядата умират в бедност, когато една постоянна армия от 8 000 000 балансира на самия предел на глада. После, всяко новородено дете се ражда с 22 ф. сребърника дълг. Това — благодарение на хитроумната измислица, наречена национален дълг.
	[* Западния океан — Атлантическия океан. — Б.ел.кор.]
	От едно безпристрастно сравнение между средния инуит и средния англичанин е ясно, че животът е по-малко суров към инуита, че докато инуитът страда от глад само в лошо време, англичанинът страда от глад също и в добро време, че нито един инуит не страда от недостиг на топливо, дрехи и покрив, докато много англичани са постоянно лишени от тия три необходимости, условие на човешкото съществуване. В това отношение не е излишно да се приведе мнението на един човек като Хъксли. От опита му като общински лекар в Ийст Енд и учен, изследовател на живота на диваците, той вади следното заключение: „Ако трябваше да избирам, аз решително бих предпочел живота на дивака пред живота на тия хора в християнския Лондон“.
	Главните удобства, от които се ползуват хората, са продукт на човешкия труд. Щом Цивилизацията не е смогнала да даде на средния англичанин храна и покрив, които в достатъчно количество притежават инуитите, тогава възниква въпросът: _Цивилизацията увеличила ли е продуктивната способност на средния човек?_ Ако тя не е увеличила производителната способност на човека, Цивилизацията не може да просъществува.
	Но трябва да се признае веднага, че Цивилизацията е увеличила производителната сила на човека. Пет души могат да произведат хляб, достатъчен за хиляда души. Един работник може да изтъче вълнен плат за 250 души, копринен за 300 и да направи ботуши и обувки за 1000 души. При все това, на страниците на тая книга бе показано, че милиони англичани не получават в достатъчно количество нито храна, нито дрехи, нито ботуши. Тук изниква третият безмилостен въпрос: _Ако Цивилизацията е увеличила производителната способност на средния човек, защо тя не е подобрила условията на живота му?_
	Има само един отговор — лошото управление. Цивилизацията направи възможни всички видове комфорт и удоволствия. Но средният англичанин няма в това своя дял. Щом той не може да има никога своя дял в това — Цивилизацията е обречена на гибел. Няма никакви основания за съществуването на нещо, което се е провалило. Но не е възможно хората да са създали такова грандиозно творение съвсем напразно. Това смущава ума. Да се признае едно тъй страшно поражение, значи да се нанесе смъртен удар на всяка борба за прогрес.
	Явява се друга алтернатива — и тази алтернатива е само една: _Цивилизацията трябва да бъде насочена към това, да подобри жизнените условия на средния човек_. Ако приемем това положение, изведнъж изниква въпросът за управлението. Полезните учреждения трябва да останат; безполезните трябва да се премахнат; империята или е нужна за въздигането на Англия, или ако е гибелна, с нея трябва да се приключи. Ако е нужна за прогреса, тя трябва да бъде тъй управлявана, че средният човек да има своя дял в благата на Цивилизацията.
	Ако борбата за търговско първенство е изгодна, продължавайте я. Ако не, ако тя е вредна за работника и прави неговата участ по-лоша от участта на дивака, тогава хвърлете зад борда чуждестранните пазари и индустриалната империя. Защото е напълно очевидно, че ако 40 000 000 с помощта на Цивилизацията притежават повече индивидуална производителна сила, отколкото инуита, то тия 40 000 000 трябва да се ползуват с по-големи блага на комфорт и по-големи удоволствия, отколкото може да очаква инуитът.
	Ако 400 000 английски джентълмени _без занятие_, съгласно тяхното собствено признание в народното преброяване през 1881 година, са безполезни — свършете с тях. Пратете ги да орат заградените за лов имения и да садят картофи. Ако принасят полза, поощрете ги по всякакъв начин, но нека се вземе под внимание, че средният англичанин би могъл също да се ползува с тия блага, които те получават, _без да имат какво да е занятие_.
	Накъсо, обществото трябва да бъде реорганизирано, и начело трябва да бъде поставено едно способно управление. Че сегашното управление е негодно, за това не може да има никакъв спор. То изпи кръвта на Обединеното кралство. То направи слаби хората, които останаха в отечеството си, направи ги неспособни в борбата с конкуриращите нации. То е устроило Уест Енд и Ийст Енд по мащаба на цялото кралство, при което Уест Енд е изпортен и развратен, а Ийст Енд е болен и гладен. Огромната империя е подровена от тая негодна система на управление. А под империя се разбира политическият механизъм, който свързва в едно всички хора, говорещи по английски, освен Съединените щати. Тук няма никакъв песимизъм. Кръвната империя е по-силна от политическата империя и Англия на Новия свят и Англия на Антиподите* са още силни и могъщи, като преди. Но политическата империя, която номинално ги обединява, върви към гибел. Политическият монархизъм, известен под името Британска Империя, се руши всеки ден.
	[* Антиподи — Австралия и Нова Зеландия. — Б.ел.кор.]
	Една система на управление, която се води тъй грубо и престъпно, трябва неизбежно да се унищожи. То не е само слабо и разсипническо, но то е разпределило неправилно националния фонд. Всеки изнурен бледолик бедняк, всеки слепец, всяко затворено в затвора дете — всеки мъж, жена или дете, чийто стомах се гърчи от мъките на глада, е гладен затуй, че националното богатство е разпределено неправилно.
	Ни един човек от тази управляваща класа не може да смята себе си невинен пред съда на Човека. Живите в къщите си и мъртвите в гробовете — всички ще бъдат извикани да отговарят пред всяко дете, умряло от изтощение, пред всяко момиче, което сменява спарената работилница с нощна разходка по Пикадили, пред всеки преуморен работник, който се хвърля в канала. Храната, която ядат тия управляващи класи, виното, което пият, външният блясък, в който тънат и скъпите дрехи, които носят — всичко това ще им бъде поставено във вина от осем милиона уста, не видели никога достатъчно количество храна, за да се затворят, и от шестнадесет милиона тела, лишени завинаги от прилично облекло и покрив.
	Тук не може да има грешка. Цивилизацията е увеличила производителната сила на човека сто пъти, и поради лошото управление цивилизованите хора живеят по-лошо от скотове и имат по-малко ядене и по-лошо облекло и защита от стихиите, отколкото дивите инуити, които живеят в полярен климат и водят и сега същия живот, що са водили в каменния век, преди десет хиляди години.
