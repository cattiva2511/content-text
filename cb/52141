E>
P>
	Аз навън съм и светилникът ми свети.
	Ни познати, ни приятели край мене.
	Вместо слаби или силни под небето —
	на мушиците задружното бръмчене. *
	[* Превод Георги Борисов. — Б.ред.]
@	Йосиф Бродски
P$
E$


>	1. Руският лес

	Наполовина скритият от стари тополи и кипариси главен корпус на почивната станция беше мрачна сива сграда, извърната със задницата си към морето, все едно по заповед на щуката и Иван Глупака. Фасадата й — с колони, напукани петолъчки и навеки превити от гипсовия вятър снопи — гледаше към тесен двор, в който се смесваха миризмите на кухнята, на пералното и на бръснаро-фризьорския салон, а към крайбрежната улица гледаше глуха стена със само два-три прозореца. На няколко метра от колонадата се издигаше бетонен зид, по който към далнините се точеха проблясващите под лъчите на залязващото слънце тръби на топлопровода. Високите парадни порти, скрити в сянката на циклопския балкон (по-скоро дори тераса), подпрян от колоните, бяха заключени толкова отдавна, че дори пролуката между крилата беше изчезнала под няколкото пласта спекла се боя и дворът обикновено пустееше — нарядко само в него предпазливо се вмъкваше камионът, който караше от Феодосия хляб и мляко.
	Но тази вечер в двора го нямаше дори камиона, затова гражданинът, който бе опрял лакти на гипсовата балюстрада на балкона, беше далеч от всички възможни погледи, освен може би на двете патрулни чайки, които плуваха в небето като бели точици. Гражданинът гледаше надолу и надясно, към малката постройка на пристана за лодки, под чиято стряха беше монтирана фунията на високоговорителя. Морето бучеше, но когато вятърът духнеше към почивната станция, можеше да се чуят откъслеци от насочените към празния плаж радиопредложения:
	— … изобщо всъщност не са еднакви, не са направени по един и същ шаблон…
	— … ни е създал различни — и дали това не е част от великия замисъл, който, за разлика от скоротечните планове човешки, предполага дълговечни…
	— … какво очаква от нас Господ Бог, който ни гледа с надежда? Ще съумеем ли да се възползваме от дара Му?…
	— … самият Той също не знае как ще се откликнат душите, които е пратил да…
	Чуха се звуци на орган. Мелодията беше като цяло величествена, само дето от време на време я прекъсваха някакви непонятни „уумпс-вуумпс“; гражданинът впрочем не успя да се вслуша както трябва, понеже музиката бързо спря и пак се чу гласът на говорителя:
	— Слушахте нашето предаване от подготвения специално за нашата радиостанция с помощта на американската благотворителна организация „При реките Вавилонски“ цикъл… всяка неделя… нашият адрес е „Глас Божий“, Блис, Айдахо, САЩ.
	Високоговорителят млъкна и мъжът изпъна показалец и измърмори:
	— Аха, днеска е неделя. Значи ще има танци.
	Изглеждаше странно. Въпреки топлата вечер беше със сив костюм с жилетка, с каскет и вратовръзка (почти така беше облечен и застаналият долу под него малък южен Ленин с обвит от лози и бръшлян сребрист чатал). Мъжът обаче, доколкото можеше да се съди, не се притесняваше от горещината и си му беше съвсем хубаво. Само от време на време си поглеждаше часовника, оглеждаше се и шепнеше с нещо като укор.
	Високоговорителят съска няколко минути на празен ход, а после заговори гальовно-напевно на украински. В този момент мъжът чу зад себе си стъпки и се обърна. По терасата към него идваха двама души. Пръв вървеше нисичък дебеланко с бели гащета и шарен потник. След него крачеше чужденец с панамена шапка, риза с къси ръкави и светлобежов панталон; и с голямо леко заоблено куфарче в ръка. Че е чужденец, си личеше не толкова по дрехите, колкото по фините очила с тънки черни рамки и по нежния загар с онзи особен набоковски оттенък, с който кожата се покрива най-вече по далечни брегове.
	Мъжът с каскета си посочи часовника с пръст и се закани на дебелака с юмрук, на което той отговори с вик:
	— А стига бе! Всички бързаме!
	Прегърнаха се.
	— Здравей, Арнолд.
	— Здрасти, Артур. Запознайте се. — Дебелият се обърна към чужденеца. — Това е Артур, за когото ви говорих. А това е Самюъл Съкър. Знае руски.
	— Просто Сам — каза чужденецът и протегна ръка на Артур.
	— Приятно ми е — каза Артур. — Как пътувахте, Сам?
	— Благодаря, нормално — отговори Сам. — А при вас тук как е?
	— Както обикновено — каза Артур. — Знаете каква е ситуацията в Москва, нали, Сам? Значи, тук е същото, само малко повече хемоглобин и глюкоза. Е, и витамини, разбира се — храната тук е свежа, много плодове и грозде.
	— Освен това — добави Арнолд, — доколкото знаем, вие на Запад направо не можете да дишате от разни репеленти* и инсектициди, докато нашата опаковка е абсолютно чиста екологично.
	[* Препарати против ухапвания от насекоми. — Б.ред.]
	— А санитарно?
	— В смисъл?
	— Чиста ли е санитарно? Имате предвид кожата, нали? — каза Сам.
	Арнолд като че ли се притесни.
	— Хм… — наруши Артур неловкото мълчание. — Колко ще останете при нас?
	— Три-четири дни, не повече — отговори Сам.
	— И ще успеете да организирате маркетинга за толкова кратко?
	— Не бих казал точно маркетинг. Просто искам да натрупам впечатления. Да си съставя, така да се каже, първоначално мнение доколко е целесъобразно да развиваме бизнеса си тук.
	— Идеално — каза Артур. — Набелязал съм няколко образеца, които са достатъчно репрезентативни, и утре сутринта можем да…
	— О, не — каза Сам. — Без постановки като прословутите фалшиви села на княз Потьомкин. Предпочитам случайния избор. Колкото и да е странно, така получаваш най-правилната представа за положението. И не утре сутринта, а сега, веднага.
	— Ама как така!? — възкликна Артур. — Няма ли да си отдъхнете? Да хапнем, да пийнем…
	— Да, наистина — каза Арнолд, — по-добре ще е утре. И на нашите адреси. Понеже иначе ще получите неправилна представа.
	— Ако е неправилна, ще имате достатъчно време да я поправите — отговори Сам.
	И ловко като спортист скочи на балюстрадата на балкона, седна и провеси крака навън. Двамата, вместо да го спрат, също се качиха при него. Артур се справи с това лесно, но Арнолд успя едва от втория опит и не седна като другите двама, а с гръб към двора, все едно го беше страх, че ще му се завие свят от височината.
	— Напред — каза Сам и скочи надолу.
	Артур го последва мълчаливо. Арнолд въздъхна и се претърколи с гърба напред след тях като аквалангист, който се гмурва от борда на лодка.


	Ако имаше свидетел на тази сцена, той вероятно щеше да се наведе над балюстрадата с очакването да види долу три осакатени трупа. Но нямаше да види нищичко освен осем малки локви, смачкана кутия цигари „Приморские“ и пукнатините по асфалта.
	Но пък ако имаше нечовешки остро зрение, наблюдателят би видял три комара, литнали към скритото зад дърветата селище.
	Какво би почувствал този въображаем наблюдател и как би постъпил — дали би заслизал в недоумение по ръждясалата пожарна стълба, единствения път, който извеждаше от отдавна заключената и запусната тераса, или — казва ли ти някой? — би усетил в душата си ново и непознато чувство, седнал би на посивялата гипсова балюстрада и би скочил след тримата събеседници? Не знам. Пък и едва ли някой знае как би постъпил онзи, който всъщност не съществува, но пък за сметка на това има нечовешки остро зрение.


	След като отлетя на няколко метра от стената, Сам се обърна към спътниците си. Артур и Арнолд се бяха превърнали в комари с характерния цвят на „сивите къщя“*, докарвал навремето Александър Блок до сълзи; сега двамата гледаха с навъсена завист спътника си, докато се полюшваха във въздушните потоци, надигащи се от нагрятата през деня земя.
	[* Из стихотворението на Ал. Блок „Русия“ („Русия, просешка Русия“, пр. Хр. Радевски). — Б.ред.]
	Единствено ограниченията, наложени от устните органи на Сам Съкър, му попречиха да направи самодоволна гримаса. Той изглеждаше съвсем различно: беше светлошоколадов на цвят, с изящни дълги крачета, с прибрано коремче и с реактивно присвити назад крилца; докато от променените лица на Артур и Арнолд стърчеше нещо дебело, което приличаше било на дебела медицинска игла, било на измерител на скоростта на носа на реактивен изтребител, устните на Сам се издължаваха елегантно в шест тънки гъвкави израстъка, насред които стърчеше дълго остро хоботче — с други думи, ясно ви е как изглежда един москит кантатор в сравнение с две просташки руски насекоми. Освен това Артур и Арнолд летяха, все едно плуваха кучешката, а движенията на крилата на Сам напомняха по-скоро бътерфлай, така че той летеше много по-бързо и от време на време дори му се налагаше да спира и да увисва във въздуха, за да изчака спътниците си.
	Летяха мълчаливо. Сам описваше широки кръгове около Артур и Арнолд, които намръщено гледаха кръговъртенето му; особено кофти му беше на Арнолд, понеже рубинената капка в коремчето му го дърпаше към земята. Сам летеше неизвестно накъде — избираше пътя по известни единствено на него ориентири, на няколко пъти завиваше и променяше височината, незнайно защо, влетя през един прозорец, прелетя през дълго пусто таванско помещение и изхвърча от другата страна; излязоха пред бяла стена и прозорец със синя рамка под гъстите сенки на високи круши. Сам се снижи, затрепка пред малък прозорец, покрит с бяла марля, и кацна на кривата дъска на долния перваз. Артур и Арнолд кацнаха до него. Щом тихото жужене на крилата им спря, чуха донасящото се иззад марлята хъркане.
	Сам погледна Артур въпросително.
	— Трябва да има пролука в ъгъла — шепнешком каза Артур. — Винаги ги правим.
	Пролуката се оказа тесен процеп между рамката и марлята; Артур и Сам се провряха през нея лесно, но Арнолд имаше проблеми с коремчето: пъхтя, сумтя и успя да се промуши чак когато двамата му спътници го издърпаха за крачетата.
	В стаята беше тъмно; миришеше на одеколон, плесен и пот. В центъра имаше голяма маса, покрита с мушама; до нея имаше легло и нощно шкафче, на което лъщяха строени най-различни красиви шишенца. На леглото, с усукани около него чаршафи, лежеше полуголо тяло, провесило син трикотажен крак към пода. Тялото потръпваше в спазмите на неспокоен сън и естествено, не забеляза появата на трите комара на нощното шкафче до главата си.
	— Каква е тази татуировка? — тихо попита Сам, когато очите му свикнаха с полумрака. — Ленин и Сталин — това ясно, обаче защо отдолу пише „крал“? Този да не е местен владетел?
	— Не — отговори Артур. — Това е съкращение. „Копои разгембени, айде лижете“.
	— Мрази кучетата ли?
	— Виждате ли — снизходително отговори Арнолд, — това е един доста сложен културен пласт. Ако почна да ви обяснявам, ще е буквално безкрайно. Дайте по-добре, като така и така долетяхме, да вземем пробата, докато обектът спи.
	— Да, да — каза Сам. — Прав сте, разбира се.
	Литна и след грациозен имелман над спящия кацна на нежната тънка кожа пред ухото му.
	— Арнолд! — прошепна възхитено Артур. — Ама той лети съвсем безшумно!
	— Това е то Америка — констатира Арнолд. — Я литни с него, че току-виж станала беля.
	— А ти?
	— Аз ще изчакам тук — каза Арнолд и се потупа с краче по коремчето.
	Артур излетя и като се стараеше да бръмчи възможно по-тихо, стигна до Сам. Сам засега още не дупчеше, просто клечеше сред хълмовете на кожата, от които, същински брезички, стърчаха косми.
	Сам стана, облегна се на една от брезичките и замислено впери поглед към далечните планини на зърната, издигащи се над гъстия рижав храсталак.
	— Знаете ли — каза на Артур, когато той кацна до него, — аз много пътешествам, но винаги се удивлявам на уникалната неповторимост на всеки пейзаж. Наскоро бях в Мексико — не може да става и дума за сравнение, разбира се. Толкова богата, толкова щедра, дори прекалено щедра природа. Трябва да се провираш през гръдния чапарал до безкрай, докато намериш място да утолиш жаждата си. И трябва да си нащрек непрекъснато — понеже от горе, от косъма, върху теб може да се хвърли дива въшка и тогава…
	— Въшките нападат, така ли? — попита Артур недоверчиво.
	— Мексиканските въшки, да ви кажа, са много мързеливи и предпочитат да смучат кръв от нежните ни комарски коремчета, отколкото да си изкарват прехраната с честен труд. Но пък са доста тромави и ако те нападнат, в повечето случаи успяваш да изхвърчиш. Във въздуха обаче може да те порази бълха. С две думи, онзи свят е суров свят, жесток, но и същевременно прекрасен. Все пак, честно, по` ми харесва Япония. Безкрайни жълти пространства без почти никаква растителност — и все пак не са пустиня. Когато ги гледаш отвисоко, ти се струва, че си попаднал в далечната древност. Но всичко това трябва да се види собственоочно, разбира се. Няма нищо по-красиво от японско дупе, когато го озарява първият утринен лъч и го облъхва тих ветрец… Боже, колко прекрасен е животът понякога!
	— А тук харесва ли ви?
	— Всеки пейзаж си има своя чар — уклончиво отговори Сам. — Бих сравнил този пейзаж — той кимна към надвисналото над шията ухо — с Канада в района на Големите езера. С тази разлика, че тук всичко е по-близо до дивата природа, всички миризми са естествени… — Побутна с краче основата на близкия косъм. — Да, забравяме вече мириса на кожата, майко, черната…
	И от тези последни думи — и от напевността, с която бяха произнесени — Артур разбра, че Сам се фука с познанията си за фолклора и идиоматиката.
	— Всъщност — добави Сам, — разликата е приблизително като тази между Япония и Китай.
	— И в Китай ли сте били? — попита Артур.
	— Бил съм, да.
	— А в Африка?
	— Много пъти.
	— И как е там?
	— Не мога да кажа, че ми хареса особено. Усещането е, все едно кацаш на друга планета. Всичко е черно, тягостно. Освен това — моля да ме разберете правилно, не съм расист, но тамошните комари…
	Артур не се сети какво друго да попита и Сам, след като му се усмихна възпитано, се зае със задачата си.
	Изглеждаше някак странно: той отмести страничните власинки, острото му хоботче затрептя с невероятна скорост и досущ като нож в телешки салам се вряза в почвата в основата на най-близката брезичка.
	Артур също искаше да се напие, но като си представи как грубият му дебел хобот пробива със стържене дебелата кожа, се притесни и реши да изчака. Сам пък успя да улучи капиляр от раз и коремчето му от кафяво вече ставаше червеникаво.
	Повърхността под крачетата им потрепна, разнесе се тихото мучене на издишан дъх — Артур беше сигурен, че тялото го е издало по свои си вътрешни причини, без никаква връзка със случващото се, но все пак това го изнерви.
	— Сам — каза той, — приключвайте. Тука не ви е Япония.
	Сам не обърна никакво внимание на думите му. Артур го погледна и потръпна. Мъхестата муцунка на Сам, допреди минутка излъчваща интелигентност, сега бе странно променена, изпъкналите му сред власинките очи, очертани като в рамка от тънка черна линия, бяха безизразни, все едно от огледало на душата се бяха превърнали в изключени фарове. Артур се приближи до него и го побутна.
	— Ей — каза му настойчиво. — Време е да свършваме.
	Сам не реагира. Артур го бутна по-силно, но Сам все едно се беше вкоренил в почвата. Коремчето му продължаваше да се издува. Внезапно тялото под тях се размърда и изръмжа нечленоразделно. Артур панически подскочи и кресна:
	— Арнолд! Помощ!
	Но Арнолд, разтревожен от суетнята и предишните думи на Артур, вече се приближаваше над тях.
	— Какво си се разбръмчал из цялата стая?! Какво има?
	— Сам — отговори Артур. — Според мен се парализира. Не мога да го помръдна.
	— Хвани го под крилете. Да, точно така. Внимателно, настъпил си му крачето. Сам, можете ли да хвърчите?
	Сам кимна отпаднало. Кожата, на която бяха кацнали, се размърда и почна да се накланя надясно.
	— Бързо! Излитаме! Сам, размърдайте си крилете, след миг ще е късно! — викаше Артур, без да пуска натежалото тяло на Сам; едва успяваше да избягва ударите на крилете му, които се размахваха безцелно и безсмислено.
	В крайна сметка успяха някак да кацнат на нощното шкафче. Тялото се надигна от кревата, надвисна над комарите и в страшната тишина някъде от горе, откъм тавана, към тях като черна сянка се спусна огромна длан. Но в мига, когато Артур и Арнолд вече се канеха да оставят Сам на съдбата му и да литнат в две противоположни посоки, дланта промени посоката си, грабна едно от наредените на шкафчето шишенца и изчезна във висините; чу се далечният рев на пружините — тялото пак се тръшна на леглото.
	— Артур — тихо попита Арнолд. — Какво има в тези шишета?
	— Лес — отговори му Сам. — Руският ни лес е там.
	— Какъв лес?
	— „Русский лес“. Шипър-Кипър. И „Тройной“ — загадъчно отговори Сам.
	— Сам, наред ли сте? — попита Арнолд.
	— Наред съм си аз. — Сам се усмихна зловещо. — Но с вас тепърва трябва да въведем ред…
	— Трябва да го изнесем на чист въздух, веднага — угрижено каза Артур.
	Арнолд кимна и се опита да вдигне Сам, но той го перна с крило по хоботчето, литна, устреми се към прозореца и с невероятна пъргавина се провря през тясната пролука между рамката и опънатата марля, зад която вече се синееше изсветляващото южно небе.


	Утринта бе тиха. Смъкващата се от планините мъгла се вливаше в алеите между кипарисите и отвисоко изглеждаше, все едно под разсечената от успоредните им зелени диги повърхност няма никакво дъно, а и да има, то е много надълбоко. Единичните ранобудници приличаха на риби, плуващи бавно из плитчините; очертанията им бяха размити и Артур и Арнолд вече два пъти се бяха спускали безрезултатно, първия път решили, че един подгънал кашон от телевизор е Сам Съкър, а втория, че пак е Сам, обаче се оказа копа сено, завита с найлон.
	— Може да е хванал такси и да е заминал за Феодосия — каза Артур в тишината.
	— Може — отвърна Арнолд. — Всичко може.
	— Виж — каза Артур. — Това не е ли той?
	— Не е — каза Арнолд, след като се взря по-добре. — Това е статуя на волейболист.
	— Не-не, по-нататък, до будката. Излиза от храстите.
	Арнолд погледна и видя нещо голямо, което приличаше на топче на торен бръмбар. Топчето се изтърколи от храстите, претърколи се до близката пейка, тръшна се на нея и изпружи странно тънките си крака напред.
	— Кацаме — каза Арнолд.
	След минута излязоха иззад празната будка за вестници, огледаха три-четириметровото околно пространство и седнаха от двете страни на дебелака. Той несъмнено беше Сам, но коренно се различаваше от онзи Сам, който предната вечер беше стоял на терасата на почивната станция. Разликата не беше само в издутото шкембе — тази нормална за комарите трансформация не беше от значение, — а в лицето, което, макар да си оставаше същото, сега изглеждаше някак натъпкано, но не като пълнена с ябълки гъска, да речем, а по-скоро като пълнена с гъска ябълка.
	„По дяволите — помисли Артур, докато гледаше спокойния и малко плашещ профил на чужденеца. — Може би тази кръвна група не му понася! Може да е алергичен!“
	— Едва ви намерихме, Сам — каза Арнолд.
	— Че какво толкова ще ме търсите? — каза Сам. — Ей ме на, тук съм. И дойдохте. Сами ми дойдохте.
	Говореше с нов, непознат глас, глух и някак завален.
	— Къде спахте? — попита Артур. — Тук на пейката ли? Не сте тукашен, а знаете ли тукашните какви са напоследък…
	Сам внезапно се обърна към Артур и го сграбчи за реверите.
	— Какво ви става, Сам… — Артур се мъчеше да се откопчи от ръцете му. — Пуснете ме! Пуснете ме де! Хората гледат!
	Това не беше вярно — гледаше ги само стреснатият Арнолд.
	— Признавай, мръснико — сурово каза Сам. — Смучеш руска кръв, нали?
	— Смуча — тихичко отговори Артур.
	Сам пусна левия му ревер и железните пръсти на дясната му ръка стиснаха гърлото на Арнолд.
	— И ти ли смучеш?
	— И аз — призна в потрес Арнолд.
	Ръката пусна гушата на Арнолд и го натисна по рамото с такава сила, че той се присви под нея като щангист, решил да вдигне прекалено голяма тежест, и дори си спомни каменната десница от трагедията на Пушкин, която беше чел още като ларва. Сам замълча, все едно обмисляше какво още да каже.
	— Защо я смучете все пак, а? — попита намусено след две-три минути.
	— Ами жадни сме — унило призна Артур.
	Арнолд не го виждаше — гледката му беше заслонена от огромния търбух на Сам: приличаше на издуто от вятъра червено платно. Почувства се обиден обаче от унижението в гласа на другаря си и попита язвително:
	— Това пък що за намеци са? Смучем и пием всякаква. Вие не смучете ли? Ясни са ми на мене тия приказки. Просто искате вие да изсмучете всичко до последната капчица. Я си погледнете шкембака. Ние с Артур за цяла седмица не можем да изсмучем толкова.
	Сам пусна Артур и опипа огромния си издут търбух.
	— _Вставай, страна огромная_* — измърмори и се надигна тежко, като при това насмалко да размаже Арнолд на пейката. Вдигна лице към небето, пое си накъсано дъх няколко пъти, след това наведе глава и стисна очи, но вместо да кихне, както би могло да се предположи по увертюрата, заля асфалта в краката си с тъмновишнева повърня, воняща на кръв и одеколон. Огромният му тумбак се смали наполовина.
	[* Стани, страна огромна (рус.) — начало на знаменитата съветска песен „Война свещена“, с която по времето на Втората световна война Радио Москва започва всяка сутрин предаванията си. — Б.ред.]
	— Къде съм? — попита с глас, който вече приличаше на гласа на предишния Сам, след като се огледа.
	— При приятели — каза почти смазаният Арнолд; усещаше как смазващата рамото му ръка олеква. — Успокойте се.
	Сам завъртя глава, после погледна огромната кървава локва в краката си и попита:
	— Какво стана?
	— Ами — обясни Артур — просто техническа грешка. Попаднахме на бракуван екземпляр. Не си мислете, че всички руснаци пият „Русский лес“…
	При тези думи очите на Сам отново се наляха с кръв и той пак стисна Артур и Арнолд над лактите и изръмжа:
	— Хайде!
	— Къде? — уплашено попита Артур.
	— Ще видиш. Допило им се, моля ви се…
	И все така, стиснал над лактите слабо съпротивляващите се Артур и Арнолд, Сам направи няколко монументални крачки по алеята към морето и пак повърна, този път много по-обилно. Бурният тъмен поток заля Артур и Арнолд с невероятна смрад (така вероятно миришат картонените орхидеи на манифестиращите пред трибуните) и потече надолу по асфалта. Арнолд усети, че ръката, която допреди миг го стискаше като менгеме и го влачеше, сега сама търси опора в него.
	— Май се оправи — каза той на Артур и посегна да подкрепи Сам. — Да го разходим по крайбрежната, та да се освести съвсем.
	— Какво му стана? — попита Артур.
	— Лабилна психика — обясни Арнолд. — Препи кръв и изгуби контрол. Нещо като транс.
	Алеята излезе на крайбрежната улица и продължиха заедно по нея. Сам вече вървеше сам: олюляваше се и току си оправяше очилата — едното им стъкло беше пукнато.
	— Сам, оправихте ли се? — попита Арнолд.
	— Май да — отпаднало отговори Сам.
	— Можете ли да вървите сам?
	— Господа — каза Сам, — моля да ме извините. Ужасен съм от поведението си.
	— О, стига глупости — весело каза Арнолд. — Няма нищо. Вече го забравихме.
	— Нали ви казах — намеси се Артур, — че първо трябва да си починете.
	— Извинявам се — каза Сам, — но къде ми е куфарчето?
	Арнолд се огледа. Куфарчето не се виждаше никакво.
	— Ха, изгубили сме го. А какво има в него? Нещо ценно ли?
	— Нищо особено. Материали за консервация. Видеокамера. Как сега ще взимам проби обаче?
	— Ясно — каза Арнолд. — Забравили сте го. Ще се върнем и… Добре де, добре, Сам, разбирам ви. Сега ще литна дотам и ще изясня всичко.
	— Но каква буря от емоции — каза Сам, — какъв водопад от чувства! Повярвайте ми, направо ме отнесе.
	Артур и Арнолд внимателно настаниха слабичкото треперещо тяло на една пейка и седнаха от двете му страни. Сам ситно трепереше.
	— Успокойте се, Сам — зашепна му майчински Арнолд. — Вижте колко тихо и спокойно е тук. Хвъркат чайки, разхождат се девойки. Вижте онова корабче там. Каква красота, нали?
	Сам вдигна глава. В мъглата по бетонните плочи на крайбрежната улица вече бяха излезли първите сутрешни курортисти. Откъм столовата долетяха два гласа: детски, който попита нещо неразбрано, и авторитетен баритон, който му отговори също така неразбрано.
	От мъглата се появи нисичък мустакат мъж по анцуг. След него вървеше момче с пълен с нещо тежко найлонов плик. Настигна мъжа и тръгна до него, като попоглеждаше Сам и спътниците му. Беше със сини гуменки и малко влачеше лявата, понеже връзките й не бяха вързани.


>	2. Инициация

	— Тате, видя ли ги тия странни чичковци? — каза момчето, когато отминаха пейката.
	Баща му плю на бетона и каза:
	— Пияници. Ако не слушаш, и ти ще станеш като тях.
	Отнейде в ръцете му се появи топка омесен тор. Той я подхвърли на сина си и момчето едва успя да подложи ръце и да я хване. От думите на баща му не му беше съвсем ясно какво и кого да слуша, за да не стане или да стане като тези чичковци, но щом топлата топка пльосна в шепите му, всичко му се изясни и момчето мълчаливо пусна подаръка от татко в плика.
	От мъглата изплува дълга тясна палатка, подобна на застанала на едната си страна кибритена кутия. Вътре, зад шарените кутии цигари, парфюми и одеколони и отвратителни провесени къси гащета скучаеше продавачката. Зад гърба й пушлявеше мазен грил, в който се печаха равнодушни бели бройлери. На стената на палатката висеше високоговорител, от който на тласъци излиташе музика, все едно през зацапаната черна мрежа я избутваше невидима велосипедна помпа.
	— Прощавайте, плажът накъде е? — попита бащата.
	Продавачката подаде ръка през прозорчето и мълчаливо посочи някъде в мъглата.
	— Хм… А по колко са ето тези чашки там? — попита бащата.
	Продавачката му отговори, съвсем тихо.
	— Много скъпи бе — каза бащата. — Хайде, дайте ги. Подаде чашките на сина си, той ги прибра в плика и продължиха. Палатката изчезна, а пред тях се появи тесен мост. Оттатък моста мъглата ставаше още по-гъста — виждаха само бетона под краката си и освен това от двете им страни се мяркаха размити зелени черти, може би огромни треви, а може би дървета. Вместо небе над главите им беше надвиснал ниският белезникав свод на мъглата, а отляво от време на време се появяваха празни кашпи, повечето кръгли, приличаха на тапи.
	— Татко — попита момчето, — а мъглата какво е?
	Бащата се замисли, после подаде на сина си няколко малки топчета тор и каза:
	— Мъглата е съвсем мънички капчици вода, които висят във въздуха.
	— А защо не падат на земята?
	Бащата се позамисли и подаде на момчето още едно топче. После каза:
	— Защото са съвсем мънички.
	Момчето пак не успя да забележи откъде татко му взима торта и се огледа, все едно искаше да види тези съвсем мънички капчици.
	— Няма ли да се загубим? — попита разтревожено. — Вече трябваше да сме стигнали до плажа.
	Бащата не отговори. Вървеше мълчаливо през мъглата и на момчето не му оставаше нищо, освен да го следва. Стори му се, че върви с татко си под най-голямата новогодишна елха на света през огромни памуци, нахвърляни вместо сняг, че вървят неизвестно накъде и че баща му само се преструва, че знае пътя.
	— Татко, и къде само вървим и вървим…
	— Какво?
	— Нищо…
	Момчето вдигна очи и видя встрани неясно блещукане. В бялата мъгла не можеше да се види източникът му и какво точно свети — дали част от мъглата наблизо сияе със синкав пламък, или някакъв неизвестно от кого включен прожектор се опитва да я пробие.
	— Татко, виж!
	Баща му вдигна глава и спря.
	— Какво е това?
	— Не знам — отвърна баща му и тръгна пак. — Сигурно са забравили да изключат някоя лампа.
	Момчето тръгна след него, като току поглеждаше към изчезващата зад тях светлина.
	Няколко минути вървяха мълчаливо; момчето пак се обръщаше, но светлината вече не се виждаше. За сметка на това в главата му пак почнаха да нахлуват странни и объркани мисли, каквито никога не биха се появили на нормално място.
	— Татко — каза момчето, — знаеш ли, изведнъж си помислих, че ние с тебе отдавна сме се изгубили. Че само си мислим, че отиваме на плажа, а всъщност няма никакъв плаж. Чак се уплаших…
	Бащата се разсмя и го потупа по главата. После в ръцете му се появи толкова огромна топка тор, че можеше да стане за глава на торен човек.
	— Знаеш как казват — каза бащата. — Който го е страх от мечки, да не ходи в гората.
	Момчето кимна уклончиво, успя да напъха подаръка на баща си в плика и го хвана по-изкъсо, понеже тънките найлонови дръжки вече бяха почнали да се разтягат и деформират.
	— Няма да се плашиш — каза бащата. — Нали си мъж, войник. На`.
	Момчето взе поредната топка тор, опита се да я удържи, но я изпусна, а след нея изпусна на бетона и плика и чашите се строшиха. Момчето клекна до плика, опипа купчината тор, която се беше изсипала от него, и уплашено погледна баща си, но вместо очакваното смръщване видя на лицето му тържествено и някак си официално умиление.
	— Ето че порасна — каза баща му и му подаде още шепа тор. — Днес ти е вторият рожден ден, така да се каже.
	— Защо?
	— Защото вече няма да можеш да носиш цялата си тор. Вече ще си имаш твой Я, като мен и мама.
	— Мой Я? — попита момчето. А какво е Я?
	— Виж сам.
	Момчето погледна внимателно баща си и видя до него голяма полупрозрачна кафеникавосива топка.
	— Какво е това? — попита уплашено.
	— Това е моят Я — каза бащата. — Сега и ти ще си имаш Я.
	— А защо не съм го виждал досега?
	— Защото беше още малък. А сега си порасъл достатъчно и вече можеш да видиш свещената топка сам.
	— Защо е такава мека и трепка, все едно е нереална? От какво е?
	— Струва ти се мека и нереална — каза бащата, — защото я виждаш за пръв път. Като свикнеш с нея, ще разбереш, че тя е най-реалното нещо на света. Тя е от най-чиста тор.
	— Ааа — каза момчето. — Ето значи откъде си взимал торта, дето ми я даваше. Понеже все ми ги даваш топчетата, обаче не знаех откъде ги взимаш. Пък излиза, че си имал много. Как каза, че се казва?
	— Я. Това е свещена египетска дума, с която торните бръмбари от много хилядолетия назовават топчетата си — тържествено отговори бащата. — Засега твоят Я е още мъничък, но постепенно ще става все по-голям и по-голям. Част от торта ще ти я дадем с майка ти, а след това ще се научиш да си я намираш сам.
	Момчето все така беше клекнало и гледаше баща си с недоверие. Баща му се усмихна и цъкна с език.
	— А откъде ще взимам тор? — попита момчето.
	— Отвсякъде — каза бащата и направи широк жест към мъглата.
	— Но там няма никаква тор, татко.
	— Напротив, там има само тор.
	— Не разбирам — каза момчето.
	— Ще разбереш. Чуй: за да стане всичко наоколо тор, трябва да имаш Я. Тогава целият свят ще е в ръцете ти. И ще го буташ напред.
	— Как може да бутам напред целия свят?
	Баща му опря ръце в топката и я бутна да се затъркаля. После каза:
	— Това е целият свят.
	— Нещо не разбирам — каза момчето. — Как така тая топка тор може да е целият свят? И как така целият свят може да стане топка тор.
	— Не бързай — каза бащата. — Изчакай твоят Я да стане по-голям и ще разбереш.
	— Но топката е малка.
	— Само така изглежда — каза бащата. — Виж колко тор ти дадох днес. А моят Я изобщо не стана по-малък от това.
	— Но ако това е целият свят, какво е тогава всичко останало?
	— Кое останало?
	— Ами останалото. Другото.
	Бащата се усмихна търпеливо.
	— Знам, че е сложно за разбиране. Но освен тор, лайна сиреч, няма нищо друго. — Пак направи широк жест към мъглата. — Всичко това наоколо всъщност е Я. И целта ни в живота е да го тикаме напред. Разбираш ли? Когато погледнеш наоколо, просто виждаш Я отвътре.


	Момчето се намръщи и за известно време се замисли. После почна да събира изсипалата се пред него тор с ръце и невероятно умело бързо направи топка, не съвсем кръгла, но несъмнено топка. Топката беше висока точно колкото момчето и това му се стори странно.
	— Татко — каза то, — само допреди малко имах само един плик тор. А това тука е за половин камион. Откъде се взе?
	— Това е торта, която сме ти дали с мама още откакто се роди — каза бащата. — Винаги си си я носил, просто не си я виждал.
	Момчето огледа топката пред себе си.
	— И значи сега трябва да я търкалям?
	Бащата кимна.
	— И всичко около мен, всичко наоколо е тази топка?
	Баща му пак кимна.
	— Но как така мога едновременно да виждам тази топка отвътре и да я бутам напред?
	— Не знам. — Бащата разпери ръце. — Като пораснеш, може да станеш философ и да ни обясниш.
	— Добре де — каза момчето, — но ако няма нищо освен тор, кой съм тогава аз? Аз нали не съм от тор?
	— Ще се опитам да ти обясня — каза бащата, бръкна в топката и подаде на сина си още една шепа тор. — Точно така, точно така, хвани я с шепи… Сега погледни внимателно топката си. Тя — това си ти.
	— Как така? Ето ме мене — каза момчето и си посочи гърдите с палец.
	— Не мислиш правилно — каза бащата. — Мисли логично. Ако казваш за нещо Я, значи това си ти. Твоят Я си ти.
	— Моето ти е Я? — попита момчето. — Или твоето ти?
	— Не — каза бащата. — Твоят Я си ти. Е ти. Седни на пейката, успокой се и ще го разбереш.
	Това, което бащата нарече пейка, беше дълга квадратна грубо одялана греда някъде в края на полезрението. Едната й страна беше доста обгоряла — от подпалено кошче за боклук може би — и сега пейката приличаше на многократно уголемена кибритена клечка. Момчето дотъркаля своя Я до пейката, седна и погледна баща си. После попита:
	— Мъглата няма ли да пречи?
	— Няма — отговори бащата. — Виж, вече почти се вдигна. Но не гледай наникъде другаде.
	Момчето погледна баща си, сви недоверчиво рамене и се втренчи в буцестата повърхност на току-що слепената си топка. Под погледа му тя постепенно се заглади и дори стана лъскава. После започна да става прозрачна и вътре в нея се видя някакво движение. Момчето потрепери.
	От дълбините на топката го гледаше шипеста черна глава с мънички очички и яки челюсти. Шия нямаше — главата излизаше направо от твърдата черна черупка, а отстрани на черупката мърдаха пак шипести черни крачета.
	— Какво е това? — попита момчето.
	— Отражение.
	— На какво?
	— Ама какво само питаш? Нали разбра всичко? Хайде пак да мислим логично. Задай си въпрос — ако виждам пред себе си отражение и знам, че пред мен е Я, какво виждам?
	— Ами… мен си — каза момчето.
	— Е, разбра най-после — каза бащата.
	Момчето се замисли.
	— Но нали отражението винаги се отразява от нещо — каза след малко и погледна черната шипеста и рогата глава на баща си и лъскавите му малки очички.
	— Точно така — каза бащата. — И какво?
	— В какво се отразява?
	— Как в какво? Ама и ти си един… Нали го виждаш с очите си. В самото себе си, в какво друго?
	Момчето мълча дълго, взряно в топката тор, после вдигна крачето си пред устата си.
	— Да — каза накрая, гласът му малко трепереше. — Ясно. Разбрах. Това е Я. Да, именно и тъкмо Я.
	— Браво — каза бащата, слезе от кибритената клечка и се надигна на четирите си задни крачета, та с предните да затъркаля топката си. — Давай да тръгваме.


	Мъглата беше станала толкова гъста, че приличаше на кълбета пара в баня, и за това, че се движат, можеше да се съди единствено по бавно оставащите зад тях линии в плочите бетон — появяваха се на всеки три метра от бялото небитие, в някои беше покарала трева. Отстрани на плочите имаше ръждясали железни скоби — за куките на крана. Нищо друго не можеше да се каже за околния свят.
	— А Я само торните ли го имаме? — попита момчето.
	— Не, защо. Всички насекоми имат Я. Всъщност тъкмо насекомите са своят Я. Но само скарабеите могат да го виждат. И освен това скарабеите знаят, че целият свят също е част от техния Я, и тъкмо затова казват, че търкалят света пред себе си.
	— Тоест всички около нас също са торни бръмбари, така ли? След като имат Я.
	— Разбира се. Но торните бръмбари, които го знаят, се наричат скарабеи. Скарабеите сме онези, които носим древното знание за същината на живота — каза бащата и потупа с краче по топката си.
	— Ти скарабей ли си, татко?
	— Да.
	— А аз?
	— Още не съвсем — каза бащата. — Трябва да преминеш през главното тайнство.
	— Какво главно тайнство?
	— Виждаш ли, сине — каза бащата, — природата на главното тайнство е толкова непостижима, че е по-добре изобщо да не се говори за нея. Просто изчакай, докато му дойде времето.
	— А дълго ли трябва да чакам?
	— Не знам — каза бащата. — Може да е минутка. Може да е три години.
	Въздъхна и затъркаля топката си напред.
	Момчето гледаше баща си и подражаваше на всичките му движения. При всяко бутване бащините му ръце потъваха дълбоко в торта и на момчето не му беше ясно как успява да ги измъква.
	Опита се да натика и то толкова дълбоко ръцете си в топката и на третия опит успя — просто трябваше да събере пръсти, все едно се кръсти. Докато се въртеше, топката повличаше ръцете и те се изтръгваха от нея в момента, когато краката ти аха-аха да се откъснат от земята. „Ами ако бръкна още по-дълбоко?“ — помисли момчето и завря с всички сили ръцете си в торта. Топката се търкулна напред, краката на момчето се отделиха от земята и сърцето му прескочи, все едно както когато за пръв път правиш „слънце“ на висилка. Момчето излетя нагоре, застина за миг в зенита и се понесе надолу заедно с търкалящата се по бетона торна сфера. Докато падаше, осъзна, че топката ей сегичка ще мине през него, но нямаше време дори да се уплаши. Настъпи мрак, а когато момчето се свести, частта на сферата, която преди миг го беше залепила за бетона, вече го издигаше нагоре.
	— Добро утро — каза гласът на баща му. — Как спа?
	— Какво стана, татко? — попита момчето, докато се мъчеше да преодолее главозамайването.
	— Животът, сине — отговори баща му.
	Момчето погледна към него и видя сиво-кафявата топка, която се търкаляше напред през бялата мъгла. Баща му не се виждаше никакъв — но като се вгледа, момчето забеляза на повърхността на топката неясен размазан силует, който се въртеше заедно с нея. В силуета се различаваха торс, ръце и крака — и дори две очи, взрени едновременно и навътре в топката, и навън. И гледаха момчето печално.
	— Мълчи, сине, мълчи. Я знам какво ще попиташ. Да. С всички става точно това. Ние, скарабеите, просто сме единствените, които го виждат.
	— Татко — попита малката топка, — а защо Я по-рано мислех, че ти вървиш зад топката си и я буташ напред?
	— Защото беше още мъничък, сине.
	— И цял живот така — с главата напред в бетона…
	— И все пак животът е прекрасен — малко заплашително каза бащата. — Лека нощ.
	Момчето погледна напред и видя приближаващия се към челото му бетон.
	— Добро утро — каза голямата топка, когато мракът се разсея. — Как си? Как е настроението?
	— Никак — отговори малката топка. — Никакво.
	— Старай се да ти е добро. Млад си, здрав си — какви са ти проблемите? Виж, аз…
	Голямата топка трепна и млъкна. После попита малката:
	— Чуваш ли нещо?
	— Нищо — отговори малката. — Какво да чувам?
	— Като че ли… Не, сторило ми се е — каза голямата топка. — Та за какво говорех?
	— За настроението.
	— А, да. Защото ние самички си създаваме настроението и всичко останало. И трябва да се стремим да… Ето пак!
	— Какво? — попита малката топка.
	— Стъпки. Не ги ли чуваш?
	— Не. Къде?
	— Пред нас — отговори голямата топка. — Все едно тича слон.
	— Сторило ти се е — каза малката топка. — Лека нощ.
	— Лека нощ.
	— Добро утро.
	— Добро утро — въздъхна голямата топка. — Може и да ми се е сторило. Понеже вече съм стар Я. Не съм добре със здравето. Будя се сутрин и си мисля — ще се търкалям нанякъде и…
	— Защо? — каза малката топка. — Изобщо не си стар.
	— Стар съм, стар съм — тъжно каза голямата топка. — Скоро ще ти се наложи да се грижиш за мен. Няма да искаш обаче…
	— Защо да не искам? Ще искам.
	— Просто така си мислиш. Сега. А после ще си почнеш твой си живот и… Ето пак!
	— Какво пак? — нетърпеливо попита малката топка.
	— Стъпки. Ох… А сега и камбани. Не чуваш ли?
	Голямата топка спря.
	— Давай да се търкаляме напред — каза малката топка.
	— Не — каза голямата. — Ти се търкаляй, Я ще те настигна.
	— Добре — каза малката и изчезна в мъглата.
	Голямата топка остана на мястото си. Вече не чуваше никакви стъпки, така че бавно се затъркаля напред.
	— Сине! — викна. — Ей? Къде си?
	— Тук — отвърна глас от мъглата. — Лека нощ!
	— Лека нощ!
	— Добро утро!
	— Добро утро! — викна голямата топка, търкулна се натам, откъдето беше дошъл гласът, и се търкаля доста дълго, докато не стана ясно, че се е разминал със сина.
	— Ей! — викна той пак. — Къде си?
	— Тук съм.
	Този път гласът дойде отдалече и отляво. Голямата топка се затъркаля натам, но веднага уплашено спря. Някъде напред се разнесе гръмоподобен удар, толкова силен, че чак бетонът потрепери. Следващият удар беше по-близък и торната топка видя огромна червена обувка с остър ток, който почти се вряза в бетона на няколко метра пред нея.
	— Татко! Я също чувам стъпките вече! Какво е това? — долетя далечният глас на сина.
	— Сине! — отчаяно изкрещя бащата.
	— Татко!
	Момчето изпищя от страх и вдигна очи. Над главата му премина сянка и за миг му се стори, че вижда червена обувка с тъмно петно на подметката, която отлита в небето, и му се стори още, че в невъзможните висини, където се беше издигнала обувката, се очертава силуетът на огромна, разперила криле птица. Момчето с мъка отлепи ръце от топката тор и се хвърли натам, откъдето за последно беше чуло гласа на баща си. След няколко крачки стъпи на голямо тъмно петно, подхлъзна се и насмалко не падна.
	— Татко — тихо каза момчето.
	Да гледа това, което беше останало от баща му, беше прекалено тежко и момчето, постепенно осъзнавайки какво е станало, се заклатушка назад към своята топка. Пред очите му се появи милата муцунка на татко със страшните само на пръв поглед хитинови рога и пълните с обич лъскави очички и то заплака. След това си спомни как татко, докато му подаваше късчета тор, му казваше, че сълзите не помагат, и спря да плаче.
	„Душата на татко отлетя на небето — помисли момчето, като си спомни бързо отлитащото нагоре петно на огромната подметка — и аз вече не мога да му помогна с нищо.“
	Погледна топката си, учуди се колко е пораснала толкова бързо, после погледна ръцете си, въздъхна и ги опря в топлия, леко мек тор. Погледна за последно натам, където бе свършил животът на татко му (вече не се виждаше нищо освен мъгла), и бутна Я напред.
	Топката беше толкова голяма и тежка, че момчето трябваше да съсредоточи цялото си внимание и всичките си сили, и то изцяло се отдаде на наистина тежкия си труд. През главата му прехвърчаха объркани мисли — отначало за съдбата, после за татко, после за самия него — и скоро момчето му хвана цаката и вече не трябваше да бута топката, достатъчно беше само да тича подире й на тънките си черни крачета, надигнало леко глава, та дългият хитинов израстък под долната му челюст да не задира в нея. След още няколко крачки крачетата му потънаха в торта достатъчно дълбоко, топката го повдигна и после го стовари на бетона отпред, и животът си потече по своето русло — руслото, по което се затъркаля напред.
	Бетонът се надигаше към очите на момчето и настъпваше мрак, а когато се появяваше светлината, оставаше единствено слабият спомен, че само преди минутка си сънувал нещо много хубаво.
	„Я ще порасна голям, ще се оженя, ще си имам деца и Я ще ги науча на всичко, на което ме научи татко. И Я ще съм с тях толкова добър, колкото беше с мен той, а когато Я остарея, те ще се грижат за мен и всички ще живеем дълго и щастливо“ — мислеше момчето, докато се будеше и се издигаше плавно по окръжността към и срещу новия ден, движение през студената мъгла към плажа.


>	3. Да живееш, за да живееш

	Горе беше само небето и в центъра му един облак, който приличаше на леко усмихнато плоско лице със затворени очи. А долу дълго време нямаше нищо освен мъгла и когато мъглата най-после се вдигна, Марина беше толкова уморена, че едва трепкаше във въздуха. От високото чак такива следи от цивилизация не се виждаха: няколко бетонни кея, дъсчени навеси над плажа, сградите на почивната станция и къщички по далечните склонове. Виждаше се освен това загледаната нагоре чаша на антената на върха на хълма и клекналият в подножието й фургон за пазачите. Фургонът и антената бяха най-близо до небето, от което полека се спускаше Марина, и тя видя, че антената е ръждясала и стара и че вратата на фургона е закована с дъски, а стъклата му са потрошени. От всичко това лъхаше печал, но вятърът отвя Марина встрани и тя веднага забрави за видяното. Разпери полупрозрачните си крила, описа във въздуха прощален кръг, погледна пак бездънната синева над себе си и почна да избира място за кацане.
	Нямаше от какво толкова да избира — достатъчно широко пространство имаше само на крайбрежната улица и Марина полетя над бетонните плочи, като още във въздуха заразмърдва крачета. Кацането насмалко да свърши с катастрофа, понеже между плочите имаше метални решетки за оттичане на водата и Марина по чудо не закачи токчето си в една от тях. Щом стъпи на Земята, тя бързо затича напред — червените й токчета тропкаха по бетона, — след трийсетина метра успя да овладее инерцията, спря и се огледа.
	Първият обект, с който се запозна в новия за нея свят, се оказа голямо шперплатово табло, на което беше нарисувано несбъдналото се съветско бъдеще и прекрасните му обитатели — Марина се взря за миг в избледнелите им нордически лица, над които висяха кръглите като понички от „Книгата за вкусната и здравословна храна“ космически станции, а после погледна покриващата половината табло обява, написана на ръка на кадастрон с писец с незнайно голям номер:
M>	center
	ПРИШЪЛЦИТЕ СА СРЕД НАС
	Лекция за летящите чинии и пилотите им
	Нови факти и снимки
	След лекцията за желаещите ще има

	СЕАНС ПО ЛЕЧЕБНА ХИПНОЗА
	Лекцията и сеансът ще се проведат
	от лауреата на Воронежкия конгрес на екстрасенсите,
	кандидата на техническите науки
	А. У. ПАЯКОВ
M$
	В храстите зад афиша потрепваха последните валма мъгла, но небето горе вече беше чисто и слънцето се беше издигнало. В края на крайбрежната улица имаше мост над вливащия се в морето мръсен канал, а зад него павилион, от който се разнасяше музика — тъкмо такава, каквато трябва да се носи в лятно утро над плажа. Вдясно от Марина на една пейка пред душовете дремеше дядка с грива жълтеникавосива коса, а на няколко метра отляво, до кантар, който приличаше на малка бяла бесилка, чакаше клиентите си жена с бяла медицинска престилка.
	Марина чу пърхане на криле, вдигна глава и видя още две долитащи женски мравки — повтаряха маневрите, които само преди малко беше направила тя. Носеха също такива чанти като нейната и бяха облечени по същия начин — с джинсови полички, купени от някоя сергия блузки и червени обувки с високи токчета. Онази, която летеше отпред и беше по-ниско, прехвърча над оградата на крайбрежната улица, набра височина и литна над морето. Втората се снижи за кацане, но после очевидно се отказа и бързо заразмахва криле, за да се издигне, но вече беше късно и тя с пълна скорост се вряза в стъклото на павилиона. То се пръсна, чуха се викове; Марина веднага извърна очи; видя само как неколцина минувачи се спуснаха към местопроизшествието.
	Покрай нея по крайбрежната улица, вдигнала високо криле и балансирайки с чантичката си, притича още една току-що кацнала ципокрила самка. Марина оправи чантата на рамото си, обърна се и тръгна бавно покрай дългата редица пейки.
	Беше й ведро и спокойно и ако не я стискаха обувките, щеше да й е съвсем хубаво. Разминаваше се със загорели космати мъже по бански: те оглеждаха преценяващо стройната й фигура и от всеки такъв поглед й ставаше някак топло и тя усещаше сладост под лъжичката. Марина стигна до моста над мръсната рекичка, полюбува се на бялата ивица пяна на границата между морето и сушата, наслади се на шепота на вълните по мокрия чакълест бряг и се обърна да тръгне.
	След няколко крачки усети някаква неясна нужда — трябваше да направи нещо. Не можеше обаче да се сети какво точно, докато не осъзна, че чува зад гърба си тихо шумолене. И тогава разбра — по-точно, спомни си.
	Крилата, които се влачеха зад нея в прахта, вече не й трябваха. Тя се огледа, после се шмугна в храстите до тротоара. Седна, посегна към едното си рамо, напипа основата на крилото и дръпна с всичка сила. Не стана нищо — крилото беше здраво. Марина дръпна другото — пак без никакъв резултат. Намръщи се и се замисли.
	— Ами да — измърмори и отвори чантата си. Първото, което видя, беше пиличка за нокти.
	Да среже с нея крилата, не болеше, но беше доста неприятно; особено я дразнеше стърженето, което пораждаше в лопатките й нещо като зъбобол. Най-после крилата паднаха в тревата и от тях останаха само издатини до лопатките и две дупки в блузката й. Марина пусна пиличката в чантата и в душата й отново се възцари радостно спокойствие. Излезе от храстите на огряната от слънцето алея.
	Светът беше прекрасен. Но беше трудно да се каже в какво именно се състои тази красота: в нещата, от които се състоеше светът — дърветата, пейките, облаците, минувачите, — наглед нямаше нищо особено, но всичко това заедно се сливаше в някакво ясно обещание за щастие, в честна дума, която животът даваше неясно по какъв повод. В ума на Марина прозвуча въпрос, изразен не с думи, а някак иначе, който обаче без съмнение означаваше:
	„Какво искаш, Марина?“
	И като помисли малко, Марина отговори весело-лукаво и също неизразимо с думи — но вложи в отговора си цялата упорита надежда на младия си организъм.
	— Ето такива песни — прошепна тя, вдиша дълбоко ухаещия на море въздух и тръгна по алеята към сияещия ден. Наоколо имаше още много млади мравешки самки; които и себе си, и нея оглеждаха ревниво; Марина им отвръщаше със също такива погледи; в това, разбира се, нямаше никакъв смисъл, тъй като всички те бяха абсолютно еднакви.
	Още преди да се сети, че трябва да измисли какво да прави, Марина видя закована на един дървен стълб стрелка с надпис:
M>	center
	А/О „ЛУЕС“ ООД
	Видеобар с непрекъснати прожекции
	на френски филми
M$
	Стрелката сочеше към една пътечка, която водеше към голяма сива сграда зад дърветата.
	Видеобарът се оказа вмирисано мазе с боядисани надве-натри стени, празни кутии от вносни цигари над бара и блещукащ в ъгъла екран. Щом Марина влезе, я спря мускулест мъжага по анцуг и й поиска такса за вход — две рубли и шейсет копейки. Марина бръкна в чантата си и намери малко портмоне от черна изкуствена кожа; в портмонето имаше две смачкани рубли и три монетки по двайсет копейки. Тя ги пусна в мускулестата длан, дланта ги стисна с три пръста и с четвъртия й посочи свободно място на една маса.
	Повечето клиенти бяха от приземилите се преди малко момичета, до една с дупки на блузките на гърба. Телевизорът, който гледаха като омагьосани, приличаше на аквариум, по чиято единствена прозрачна страна от време на време пробягваха пъстроцветни вълни. Марина се настани възможно по-удобно и загледа аквариума.
	Вътре плуваше мутра на мъж на средна възраст с наметнат на раменете кожух. Доплува до стъклото, погледна Марина с влажен поглед, а после се качи в една червена кола и подкара към къщи. Живееше в голямо жилище с жена си и с една млада прислужница, която приличаше на Жана д’Арк и според сюжета уж не му беше любовница, обаче незабавно накара Марина да се замисли — беше ли я изчукал той по време на снимките, или не.
	Мъжът любеше наистина много жени и често, докато стоеше пред мокрия от дъжда прозорец, те го прегръщаха през раменете и замислено долепяха бузи до широкия му и сигурен гръб. Тук във филма имаше явно противоречие — Марина съвсем ясно виждаше, че гърбът му е много широк (дори долепи наум буза до него), но пък, от друга страна, сутрин подир сутрин, обикновено мъгливи, мъжът зарязваше разплакани жени в разни хотелски стаи, което изобщо не се връзваше с надеждния му гръб. За да се запълни напрегнатият му полов живот с необходимата романтика, на екрана от време на време се появяваха ту африкански джунгли, където, леко приведен под куршумите и снарядите, мъжът интервюираше някакъв наемнически командир, ту Виетнам, където мъжът с кокетно накривена каска и с журналистически микрофон в ръка на фона на прекрасна френска песен — тук очите на Марина се наляха с прозрачни сълзи — крачеше сред подканващо проснати трупове на съвсем млади американци, на които, въпреки възрастта си, не отстъпваше нито по храброст, нито по мъжка сила. С две думи филмът беше много добре изпипан и многопланов, но Марина се интересуваше само от развитието на сюжета и въздъхна облекчено, когато героят отново се озова в милия стар Париж, в една хотелска стая, зад чийто прозорец светлееше мъглива утрин, и до широкия му и надежден гръб се долепи окончателната буза.
	Накрая Марина до такава степен се унесе в мечтите си, че почти не забеляза как вълшебният аквариум угасна и самата тя се озова навън; дойде на себе си от блесналото в очите й слънце, бързо потърси сянка и тръгна по една алея между някакви кипариси, като нагаждаше към живота си кадрите от филма, които й бяха харесали най-много.
	Ето я, лежи на широкото легло по жълт копринен пеньоар, а на нощното шкафче до нея има кошница цветя. Телефонът звъни. Марина вдига слушалката и чува гласа на оня мутрестия.
	— Аз съм. Разделихме се преди пет минутки, но вие казахте да ви звъня по всяко време.
	— Вече спя — с гърлено-гръден глас отговаря Марина.
	— По това време в Париж има безброй развлечения — казва мъжът.
	— Добре — казва Марина, — но нека е наистина нещо оригинално.
	Или така: Марина (с тесни слънчеви очила) заключва колата си и онзи, мутрестият, спира до нея и прави умна забележка за архитектурата на близката сграда. Марина го поглежда с хладен интерес:
	— Познаваме ли се?
	— Не — отговаря той. — Но бихме могли да се запознаем, ако се настаним заедно в хотела…
	Внезапно Марина забрави за филма и спря.
	„Къде отивам?“ — помисли си объркано и се огледа.
	Пред нея имаше самотна бяла пететажна панелка с увити от асми балкони, пред панелката — разорана от гуми прашна уж тревна площ (в единия й край стърчеше овоняна варосана обществена тоалетна). Имаше и празна автобусна спирка и зад нея — високи дувари. Марина съвсем ясно разбра, че не си струва да върви напред, огледа се и разбра, че и да се връща назад, също не си струва.
	„Трябва да направя нещо“ — помисли си. Нещо като ампутирането на крилете, но друго, различно — като че ли допреди миг само го помнеше и вървеше по алеята с неясното усещане, че знае къде и защо отива, но сега всичко й изхвръкна от ума. Усети същото сладостно привличане като на крайбрежната улица.
	— Заедно в хотела… — каза тя. — Заедно… О, Господи.
	Плесна се по челото. Трябваше да почне да си рови дупка.


	Намери подходящо място близо до главната сграда на почивната станция — в една широка пролука между два гаража, където земята беше достатъчно влажна и можеше да се рие. Разбута с обувка празните шишета и ръждясалите консервени кутии, отвори си чантата, извади новата новеничка червена лопатка, клекна и я заби в иначе сухата кримска пръст.
	С първия метър нямаше особени проблеми — след горния пласт почва имаше смесена с пясък глина, която се копаеше лесно. Вярно, когато дупката стигна до гърдите й, съжали, че не я беше изкопала по-широка — щеше да й е по-лесно да изхвърля пръстта. Но бързо се сети как да си улесни работата: първо разрохкваше пръстта под краката си, а после я изхвърляше с шепи. Имаше парчета тухли, камъни, счупени стъкла и прогнили корени на отдавна отсечени дървета и това затрудняваше работата й, но не чак толкова. Марина беше така погълната от копането, че не обръщаше внимание колко време е минало; докато изхвърляше от ямата поредния влажен камък, забеляза, че вече се смрачава, и много се учуди.
	Най-после ямата стана толкова дълбока, че за да изхвърля пръстта, й се налагаше да се надига на пръсти, и Марина осъзна, че е време да копае настрани. Това се оказа по-сложно, понеже почвата толкова надолу беше камениста и лопатата често задираше в камъни, но Марина стискаше зъби и изцяло се отдаде на работата — от целия свят останаха само пръстта, камъните и лопатата. Когато спря, първата камера беше почти готова. Цареше пълен мрак и когато Марина се измъкна от хоризонталния тунел в дупката, високо над главата й загадъчно мигаха звездите.
	Беше ужасно уморена, но знаеше, че в никакъв случай не бива да легне да спи. Измъкна се от ямата и почна да разрива изкопаната пръст, та никой да не забележи, че е копано. Пръстта обаче беше много и нямаше как да не я видят. Марина помисли малко, после си свали полата, върза я на торба и я напълни с пръст. Вдигна я на рамо — беше тежка — и тръгна през бурените. Луната светеше и отначало Марина я беше страх да излезе от сенките, но после събра смелост, бързо мина през залятото от синкавата светлина място зад гаражите и изсипа пръстта до пътя. Втория път не я беше страх чак толкова, а третия дори вече не поглеждаше към пететажната панелка със светещите било от лампи вътре, било от отражението на луната прозорци. Обувките й пречеха — още повече че токчето на едната се беше счупило, докато беше копала, и тя ги свали: не й трябваха вече.
	Боса й беше по-лесно и много скоро до пътя се издигна купчина земя, все едно разтоварена от самосвал, а входът в дупката почти не си личеше. Марина беше капнала, но все пак й стигнаха силите да намери парче картон от цигари с нарисувано чадърче и червен надпис _Parisienne_ и след като влезе дупката, го нагласи отгоре. Всичко беше готово. Беше се справила.
	— Добре — каза, докато се плъзгаше по стената на дупката и си мислеше за муцунестия тип от филма. — Добре. Обаче нека наистина да е нещо оригинално…
	Целия следващ ден спа — само веднъж се събуди за кратко, изпълзя до дупката и лекичко вдигна картона, за да погледне навън. В дупката нахлу полегат слънчев лъч, долетя и птича песен, ама толкова щастлива, че изглеждаше чак неестествено, все едно на някое дърво беше кацнал покойният Инокентий Смоктуновски и чуруликаше на възбог. Марина нагласи картона над дупката и запълзя надолу.
	Първото, което усети следващия път, когато се събуди, беше глад. Отвори чантата, която досега беше решавала всичките й проблеми, но там бяха останали само тесните слънчеви очила, също като на момичето от филма. Марина реши да излезе горе, но видя, че полата, от която предната вечер беше направила торба, я няма — сигурно я беше оставила до пътя с последната пренесена пръст. Обувките й също ги нямаше — спомни си, че ги беше захвърлила, понеже й пречеха. Не можеше да става и дума да излезе в такъв вид. Седна, заплака, после пак заспа.
	Когато се събуди, беше тъмно. Докато беше спала, нещо в нея се беше променило — сега Марина не мислеше дали може да излезе навън в такъв вид. Просто напипа лопатката в тъмното, вдигна картона, измъкна се горе, седна и впери очи в небето.


	Невероятно красива е кримската нощ. Тъмнее небето и се издига, и в него ярко блестят звездите. От всесъюзна балнеолечебница Крим лека-полека се превръща в римска провинция и в душата ти оживяват неизразимо разбираемите чувства на всички, които също като теб са стояли някога на дребните нощни пътища, слушали са песента на щурците и цикадите и без да мислят за кой знае какво, са гледали небето. Тъмните прави кипариси приличат на колони, останали от отдавна срутени сгради, морето шуми също като тогава (каквото и да означава това „тогава“) и преди да затъркаляш топката тор, за миг усещаш колко е загадъчен и непостижим животът и колко мъничка частица от това, което би могъл да бъде, наричаме с тази дума.
	Марина тръсна глава, за да се отърси от мислите си. А мислите й бяха, че трябва да отиде на пазара и да си изясни обстановката.
	Тръгна бавно към тъмната скала на почивната станция, като вдигаше високо крака, за да не се спъне. Не се виждаше почти нищо и колкото и да внимаваше, след няколко крачки Марина стъпи в някаква дупка, падна и насмалко да си счупи глезена. Болката проясни ума й и тя разбра, че да лази на четири крака, е много по-удобно и безопасно. Забърза напред, излезе на една осветена алея — от двете й страни имаше цветя — и затича към лампите на крайбрежната улица — тичаше на три крачета, понеже с четвъртото стискаше нащърбената от дългото копане лопатка.
	Пазарът се оказа просто част от крайбрежната улица — ламаринен навес от едната й страна. Нямаше никого и Марина заоглежда празните сергии, търсеше нещо за ядене. За броени минути намери няколко загнили круши и ябълки, няколко сливи, две недоядени варени царевици и една съвсем цяла чепка грозде. Натика ги в един намерен пак тук найлонов плик и тръгна към празните маси до изгасналата скара — през деня беше видяла как тук пиеха бира и ядяха мръвки, и реши да види дали по масите не е останало нещо.
	— Женската, откъде взехте гроздето?
	Марина толкова се стресна и се уплаши, че насмалко да изпусне плика. Но когато се обърна, се уплаши още повече и отскочи назад, после пак. Пред нея стоеше слаба жена с оцапани с глина сини шорти и скъсана блуза. Очите й блестяха като на луда, косата й беше разчорлена и цялата в пръст, а ръцете и краката — изподрани. С едната си ръка притискаше към гърдите си щайга с огризки, а в другата държеше също такава лопатка като на Марина и от лопатката Марина разбра, че вижда пред себе си женска мравка също като нея.
	— Ей оттам — каза тя и посочи с лопатката си към сергиите. — Обаче няма повече.
	Жената се усмихна мило и пристъпи към Марина, без да откъсва очи от нейните. Марина веднага разбра всичко, приклекна и протегна лопатката си напред. Жената хвърли щайгата в тревата, изсъска и скочи срещу Марина с главата напред — искаше да я блъсне в корема. Марина успя да отклони удара с плика и фрасна жената с лопатката по лицето, а после освен това я ритна. Самката със сините шорти изпищя и отскочи.
	— Разкарай се, мръсницо! — викна Марина.
	— Ти си мръсница — изсъска жената, докато отстъпваше заднешком. — Откъде ни долетяхте на главите, курви с курви такива…
	Марина направи крачка към нея, вдигнала лопатката, и жената бързо-бързо се разкара в полумрака. Марина се наведе над щайгата, избра няколко не съвсем скапани домата и ги пусна в плика си.
	— Да бе, ние сме били долетели! Грозница с грозница! — викна победоносно натам, накъдето беше избягала жената, после тръгна към моста; на няколко метра преди него спря, позамисли се, после се върна и взе зарязаната от оная гадна мръсница щайга.
	„Ама страшно е грозна“ — помисли си с отвращение и тръгна да се прибира.
	След като скъта продуктите в дъното на дупката, излезе пак и направо все едно полетя на четири крака към почивната станция. Настроението й беше прекрасно.
	— Такива песни, да — шепнеше си, докато зорко се оглеждаше в мрака.
	Бързо намери онова, което търсеше — малката покрита с найлон копа сено, която беше забелязала още когато беше кацнала. На няколко курса пренесе сеното в дупката, после — зарадвана и дори учудена от смелостта си — отиде предпазливо до стената на почивната станция и бавно тръгна покрай нея, като се навеждаше, когато минаваше покрай прозорците. Един беше отворен и се чуваше дишането и хъркането на спящите. Марина се извърна, за да не би случайно да види отражението си в стъклото, подскочи, с ловко и красиво движение смъкна пердето и без да се обръща, хукна към дупката си.


>	4. Поривът на пеперудата към пламъка

	Огледалото в тежка рамка от потъмняло дърво над таблата на кревата изглеждаше абсолютно черно, понеже отразяваше най-тъмната стена на стаята. Понякога Митя щракваше запалката и по черната повърхност на огледалото се плисваха оранжеви вълни, но запалката бързо почваше да пари и трябваше да си махне пръста от колелцето. През прозореца върху кревата падаше малко светлина, макар вече да беше вечер и на дансинга вече да почваше музиката. През тензухеното перде се виждаха далечните блясъци на разноцветните лампи — по-точно не самите блясъци, а отблясъците им по листата на дърветата.
	Митя лежеше в полумрака, вдигнал обутите си в маратонки крака на долната табла, и току погалваше с длан Марк Аврелий Антонин, сплескан от годините в малък зелен паралелепипед — вече беше прекалено тъмно да го отваря. До Марк имаше друга книга, китайска, казваше се „Вечерните разговори на комарите У и Цъ“.
	„Странно — мислеше Митя, — колкото е по-тъпа песента и колкото по-красив е гласът, толкова повече те затрогва. Обаче в никакъв случай не бива да се замисляш за какво пеят. Иначе всичко…“
	Не му се лежеше повече. Извади от книгата един изписан лист, сгъна го на четири, стана и си го пъхна в десния си джоб. Напипа цигарите си на масата, отвори вратата и излезе. Тесният проход между курортните бунгала беше осветен единствено от прозореца на съседното; виждаше се портичката, пейката до оградата от бодлива тел и дългите белезникави треви в близката суха канавка. Митя затвори, заключи, видя отражението си в стъклото и изхъмка. Откакто беше разбрал, че вече е излязъл от пашкула, беше започнал да изглежда доста странно в тъмнината. Тежките сгънати на гърба му крила приличаха на наметало от сребрист брокат, стигащо чак до земята, и Митя понякога се чудеше какво ли виждат вместо тях другите.
	Зад осветеното перде на съседното бунгало играеха карти и си говореха. Там живееха мъж и жена и сега, ако се съдеше по гласовете, имаха гости.
	— Купа — каза мъжки глас. — Разбира се, че животът се промени, Оксана. Какво толкова се чудиш. Всичко стана различно.
	— Но по-добро или по-лошо? — малко капризно попита тънък женски глас.
	— Ами… Сега има отговорност — замислено отговори мъжкият глас. — След работа трябва да се прибирам. Пък и детето, нали… Блинд.
	— Ха, и без това си на минус четиристотин — каза друг мъжки глас.
	— Че какво да правя? — попита първият. — Шестица купа.
	Митя си запали цигара (няколко микроскопични насекоми се хвърлиха към пламъчето на запалката), излезе през портичката и прекрачи сухата канавка. Мина предпазливо няколко метра в абсолютния мрак, мина и през храстите, излезе на асфалта, спря и погледна назад. Светлата линия на пътя стигаше до билото на хълма и прекъсваше, по-нататък се виждаха черните силуети на планините. Една от тях, онази отдясно, откъм морето приличаше на огромен брониран орел, навел глава напред; от корабчето, което плуваше вечер покрай брега, понякога на върха се виждаха неизвестно какви светлини — може би там горе имаше фар. Сега светлини нямаше.
	Митя дръпна няколко пъти, пусна фаса на асфалта, стъпка го и бавно затича надолу по пътя. След няколко крачки литна във въздуха, прелетя между короните на дърветата, сви крака, за да не закачи жицата между два електрически стълба (в тъмното тя не се виждаше и Митя веднъж вече си беше одрал коляното), и когато над него остана само чистото тъмно небе, започна да набира височина на широки кръгове. Скоро стана хладно; гърбът започна да го боли от усилията; Митя реши, че се е издигнал достатъчно високо, и погледна надолу.
	Долу, както всяка вечер, светеха редки лампи и прозорци. Източниците на светлина, достатъчно ярки, за да изпиташ дори слабо желание да литнеш към тях, бяха малко: табелите на двата ресторанта, розовата неонова рана на „ЛУЕС“ ООД на ъгъла на тъмната кула на почивната станция и припламващото зарево на разположения до нея дансинг. От тази височина дансингът приличаше на голямо разцъфнало цвете, което обаче непрекъснато променяше цвета си и вместо аромат излъчваше музика — чуваше се чак тук горе. Инстинктът караше всички насекоми в околността да се устремяват към това цвете всеки път, щом нечия ръка включеше електричеството, и Митя реши да се спусне да погледне какво става там сега.
	Полетя надолу в бръснещ полет, почти закачаше върховете на дърветата. Отблизо дансингът престана да прилича на цвете и се превърна в нещо виждано в детството, нещо новогодишно — огромна плетеница светещи в клоните електрически гирлянди, от които звучеше невероятно пошла и невероятно красива музика.
	— Твойто черно мазерати страшно яко ме разклати… — пееше някаква неизвестна кретенка от десетина мощни тонколони.
	Като се вглеждаше внимателно в плъзгащата се под краката му пътечка, на която обикновено кацаше, Митя разпери широко криле, обърна ги срещу вятъра, който го блъскаше в лицето — те затрепериха — и увисна на място. Стъпи ловко на твърдата суха земя, отби от пътечката и тръгна през тревата.
	Дансингът беше просто асфалтирана площадка зад висока телена ограда. До оградата беше долепена ниска дървена естрада, на която бяха струпани черните кубове и паралелепипеди на колоните. По периметъра имаше няколко реда пейки, на които седяха хора, а самият дансинг беше претъпкан с извиващи се потни тела като градски автобус в час пик. Митя си купи билет, подмина няколко лъскавозелени мухи и седна на края на една пейка.
	Всяка вечер тълпата се сменяше изцяло по няколко пъти: уморените от скачане сядаха на пейките или си тръгваха, но на смяна идваха други и танцът не спираше дори за миг. Митя често си мислеше колко прилича това на живота — вярно, да се наслаждава на изключителността си мъничко му пречеше осъзнаването, че и той, кой знае защо, седи тук с всички останали и гледа чуждите потни лица.
	Внезапно музиката се усили, лампите изгаснаха, а после почнаха да блясват за частици от секундата и да изтръгват от тъмнината ту зелената, ту синята, ту червената монолитно-неподвижна тълпа, която в кратките мигове на съществуването си приличаше на гробище за гипсови фигури, докарани тук от всички съветски градинки и пионерски лагери; така минаха няколко минути и стана ясно, че всъщност няма нито танци, нито дансинг, нито танцуващи, а има множество мъртви паркове за отдих и култура, всеки от които съществува само за частицата от секундата, в която светва лампата, а после изчезва завинаги, та на мястото му след миг да се появи друг парк за отдих и култура, също толкова безжизнен и безлюден и различаващ се от предишния единствено по цвета на еднократното небе и по ъглите, под които са свити крайниците на статуите.
	Митя стана, мина покрай весело бръмчащите момичета със сини и зелени къси роклички и излезе през портала, до който киснеха няколко борче`та по анцузи с предупредителна окраска. Между дърветата напред слабо светеше лилава лампа. Светна по-ярко, премигна няколко пъти и изгасна и Митя, подтикнат от внезапен импулс, тръгна в тъмното натам.
	Закриващите небето дървета скоро свършиха и от храсталака в Митя замислено се взря позеленял бюст на Чехов, под който на лунната светлина блестяха парчета от счупена бутилка водка. Крайбрежната улица беше пуста. Под една от слабите лампи седяха любители на доминото и бирата: чуваха се бодри гласове и тракане на плочки. Митя си помисли, че непременно трябва да се изкъпе, и тръгна покрай редицата мамещо обърнати с женствените си извивки към морето пейки.
	— Да бе, ние сме били долетели! Грозница с грозница! — чу се откъм пазара триумфален женски вик.
	Митя запали цигара. Видя напред тъмна фигура, опряла лакти на парапета.
	Видя и тежкото дълго сребристо наметало и поклати недоверчиво глава. После каза:
	— Дима!
	— Митя? — отговори фигурата. — Долетя все пак значи?
	— Да бе, аз съм бил долетял — отговори Митя, приближи се и стисна подадената му ръка. — Чакаш ли някого?
	Дима завъртя глава.
	— Да се разходим, а?
	Дима кимна.
	Слязоха на плажа по близката скърцаща стълба, минаха по хрущящия под краката им чакъл и спряха пред тясната ивица пяна. По водата към луната се бе проснала широка права сребърна пътека, на цвят приличаше на крилата на нощна пеперуда.
	— Красиво е — каза Митя.
	— Да — съгласи се Дима.
	— Никога ли не ти се е искало да полетиш към тази светлина? В смисъл не просто да похвърчиш, а наистина, до самия край?
	— Навремето — каза Дима. — Само че не на мен.
	Бавно тръгнаха покрай сияещата граница на морето.
	— Сам ли си тук?
	— Винаги съм сам — отговори Дима.
	— Напоследък забелязвам — каза Митя, — че от често използване някои цитати почват да лъщят като перила на стълбище.
	— Какво друго забелязваш напоследък? — попита Дима.
	Митя се замисли.
	— Зависи какво наричаме напоследък — каза след малко. — Колко време не сме се виждали — година?
	— Горе-долу.
	— През зимата например забелязах нещо. Че в Москва повечето време живеем на тъмно. Не в преносен смисъл, а в буквалния. Стоя веднъж в кухнята и говоря по телефона. Крушката над мен свети — само двайсет и пет вата. И изведнъж погледнах през прозореца и все едно ме тресна гръм — толкова тъмно беше…
	— Да — каза Дима, — и с мен се случи нещо подобно. А после разбрах още нещо — че ние по принцип непрекъснато живеем в тази тъмнина, просто понякога тя е мъничко по-светла. И че ставаш нощна пеперуда всъщност именно в момента, когато разбираш колко е тъмно наоколо.
	— Не знам — каза Митя. — Според мен деленето на пеперудите на нощни и дневни е чиста условност. В края на краищата всички летим към светлината. Това си е инстинкт.
	— Не. Делим се на нощни и дневни именно на базата на това, кои от нас летят към светлината и кои към тъмното. Към каква светлина според теб можеш да летиш, ако си мислиш, че около теб и без това си е светло?
	— Тоест всички тези там — Митя кимна към крайбрежната улица — летят към мрака?
	— Почти.
	— А ние?
	— Ние към светлината, разбира се.
	Митя се засмя.
	— Чувствам се направо като някакъв масон.
	— Недей. Те са масони. До един. Дори онези, дето играят горе домино.
	— Честно казано — каза Митя, — нямам чувството, че в момента летя към светлината.
	— Ако си мислиш — каза Дима, — че летим нанякъде, а не просто се разхождаме по плажа, значи без никакво съмнение летиш в мрака. По-точно въртиш се около топче тор, като го мислиш за лампа.
	— Какво топче?
	— Няма значение — каза Дима. — Има такива топчета и понятия. Макар, разбира се, наоколо да е такъв мрак, че в това няма нищо чудно.
	Известно време вървяха мълчаливо.
	— Виж сега — каза Митя, — ти казваш: мрак. Тази вечер се огледах — наистина мрак, тъмнина. А дансингът — пълен, всички се смеят, танцуват, музика… Страшно глупава песен: мазерати — разклати… Но тази музика не знам защо ме вълнува.
	— Случва се — каза Дима.
	— Ще ти го кажа така — разпалено продължи Митя. — Ако най-якият петербургски щурец вземе най-хубавата шотландска гайда и под неин съпровод изпее „Дао дъ дзин“ от край до край, няма да се приближи и ей тоничко до онова, в което онези идиоти там — Митя кимна в посоката, откъдето звучеше музиката — почти попадат.
	— И в какво попадат?
	— Не знам — каза Митя. — Като че ли преди в живота имаше нещо съвсем просто и най-важно, а после то изчезна и чак тогава стана ясно какво е било. И се оказа, че абсолютно всичко, което сме искали преди, е имало смисъл само защото е било онова, най-важното. А без него вече нищо не ни трябва. И дори не можеш да го кажеш това. Знаеш ли до какъв пламък всъщност наистина бих искал да долетя? Има едно стихотворение, ще ти го кажа: „Не ми е жал за дните неживени. Какво са и живота, и смъртта? Тъжа за пламъка, изгрял пред мене, за да изчезне, плачейки в нощта“*.
	[* А. Фет. На А. Л. Бржеска (1879), пр. Росен Василев. — Б.пр.]
	— Според мен — каза Дима — не ти, Митя, трябва да тъжиш за този пламък. По-уместно ще е, ако той тъжи за теб. Или смяташ, че самият ти си този пламък, който върви в мрака и плаче и ридае?
	— Може и да смятам.
	— Тогава не върви в мрака — каза Дима. — Никой не те кара насила.
	Над дансинга зазвуча нова песен — една жена тъжно питаше тъмното небе, луната и две бавно вървящи по плажа фигури с тъмни дрехи къде е днес и се оплакваше, че не знае къде да намери себе си ли, онзи другия ли, дето — последната дума не се чуваше ясно, но това нямаше значение, понеже въпросът не беше в думите и дори не в музиката, а в нещо друго, в това, че всичко наоколо също беше тъжно, и се чудеше и питаше къде е днес и как да намери себе си ли, нещо друго ли…
	— Харесва ли ти? — попита Митя.
	— Бива — каза Дима. — Главното достойнство е в това, че тя не разбира за какво пее. Също като твоя приятел, който е решил, че е най-добре да съжали светлината и да изчезне в мрака.
	— Не ми е приятел — каза Митя.
	— Браво на теб — каза Дима. — Аз също не бих се сприятелил с такъв тип. Разбираш ли, всичко, което поражда жалост у мъртъвците, се основава на съвсем простичък механизъм. Ако покажеш на един мъртвец например муха на мухоловка, той ще повърне. Но ако му покажеш същата муха пак на мухоловката, обаче му пуснеш музика и освен това го накараш за два-три мига да почувства, че тази муха е самият той, тогава той тутакси ще се разридае от състрадание към собствения си труп.
	— Тоест и аз съм мъртъв, така ли? — попита Митя.
	— Разбира се — каза Дима. — Какъв друг да си? Но на тебе това поне може да ти се обясни. И затова ти вече не си съвсем мъртъв.
	— Благодаря — каза Митя.
	— Моля.
	Качиха се на крайбрежната улица. Любителите на доминото вече бяха изчезнали и от тях бяха останали само един шумолящ на ветреца вестник, няколко обърнати на една страна щайги, празни бирени шишета и рибешки люспи; поради навяната от песента меланхолия изглеждаше, че мъжете не просто са си тръгнали, а са се разтворили в околния мрак — за пълнота на усещането липсваха само оголените им скелети до шишетата и люспите.
	— А защо спомена дансинга? — попита Дима.
	— Бях там преди малко. За малко. Много странно виждаш всъщност, че всички те са мъртви, все едно са от гипс. Знаеш ли я оная играчка — двата дървени мечока с чуковете? Дето въртиш ръчката и те удрят по една наковалня?
	— Знам я.
	— Значи — и на дансинга е същото. Всички танцуват, смеят се и подскачат, а като погледнеш отдолу, виждаш ръчката и лостовете, които ги движат.
	— И какво?
	— Как и какво? Нали всички са летели към светлината. Обаче, както и да летиш, свети само дансингът. И излиза, че всички уж летят към живота, а намират смъртта. Тоест във всеки конкретен момент се движат към светлината, а попадат в мрака. Знаеш ли, ако пишех роман за насекомите, щях да опиша живота им така — някакво селище край морето, мрак, и в този мрак светят няколко лампи, а под тях — отвратителни танци. И всички летят към тези светлини, понеже няма нищо друго. Но да летиш към тези лампи е…
	Митя щракна с пръсти, не можеше да намери точната дума.
	— Не знам как да го обясня.
	— Вече го обясни — каза Дима. — Когато говореше за Луната. Тъкмо Луната е най-големият дансинг. И същевременно най-голямата лампа на най-големия Илич*. Абсолютно същото е. Светлината не е истинска.
	[* „Лампичката на Илич“ — фразеологизъм, свързан с електрификацията на селските райони на Съветска Русия. Словосъчетанието възниква след едно пътуване на В. И. Ленин през 1920 г. в с. Кашино по случай откриването на местната електростанция и бързо се превръща в пропагандно клише. — Б.ред.]
	— О, не — каза Митя. — Светлината си е истинска. Светлината винаги е истинска, ако я виждаш.
	— Правилно — каза Дима. Светлината е истинска. Само че откъде идва?
	— Как така откъде? От Луната.
	— Тъй ли? А да ти е минавало някога през ума, че Луната всъщност е абсолютно черна?
	— Бих казал, че е по-скоро жълто-бяла — каза Митя, като погледна нагоре към небето. — И може би мъничко синкава.
	— Да бе. Пет милиарда мухи ще се съгласят с теб, разбира се. Обаче ти не си муха. От това, че когато гледаш Луната, виждаш жълто петно, изобщо не следва, че тя е жълта. Изобщо не разбирам как това може да не се разбира. Ами че нали отговорът на всичките въпроси виси точно над нас.
	— Може би — каза Митя, — но за съжаление в ума ми не възниква нито един от тези въпроси. Разбрах те, впрочем. Искаш да кажеш, че когато гледам Луната, виждам слънчевата светлина, която тя отразява, но че самата тя не свети. Според мен това не е важно. На мен ми е достатъчно, че светлината съществува. И че когато я виждам, главното, което е вътре в мен, ме кара да се движа към светлината. А откъде е и каква е — това не е чак толкова важно.
	— Добре, разбрах. Не искаш да летиш към Луната. А към каква светлина се стремиш сега?
	— Към най-близката лампа.
	— А после накъде?
	— Към следващата.
	— Добре — каза Дима. — Хайде тогава да направим експеримент с едно насекомо.
	Вдигна ръка напред, направи движение, все едно завърташе невидим електрически ключ, и внезапно всички лампи по крайбрежната улица изгаснаха.
	Митя спря.
	— А към каква светлина ще тръгнеш сега? — попита Дима.
	— Ама и ти си един… Как го направи?
	— По същия начин — каза Дима, — по който си помисли. Разбрах се с електротехника да клечи в храстите и да чака да му дам знак. Единствено с цел да те впечатля.
	— Така ли съм си помислил?
	— Защо, не си ли?
	— Всъщност да. Вярно, не точно така. Наистина си помислих за електротехник и за знак, но за храстите — не.
	— И за храстите си помисли.
	— Нямам предвид лампите. Луната имам предвид. По-точно лунната светлина и Чехов, но това няма значение.
	— Какво? Мислиш, че чета мисли?
	— Не, аз и сам мога да ги чета. Чуждите са лесни. Имам предвид лампите.
	— Много е просто. Ако си си отговорил на един въпрос, можеш да управляваш всички видове светлина.
	— Какъв въпрос? — попита Митя.
	— По принцип е по-добре да си го зададеш сам, но понеже явно не искаш, ще ти го задам аз.
	Дима направи пауза, после каза:
	— Луната отразява светлината на Слънцето. А чия светлина отразява то?
	Митя мълчаливо седна на една пейка и се облегна на облегалката.
	Беше тихо; ветрецът шумолеше в листака над главата му, шумът на морето се сливаше със заглъхващите ноти на поредната песен — изглеждаше сякаш този смесен звук идва всъщност от жълтия кръг на увисналия в небето дансинг. След малко към него се прибави пърпоренето на приближаващото се към пристана увеселително корабче и светлините му лека-полека започнаха да се уголемяват отляво.
	— American boy, ти вече си мой, със теб ще замина далече в чужбина… — извиха се откъм дансинга два чисти млади гласа и долетя акомпаниментът на балалайки, простичък и трогателен като блузка на пионерка.


>	5. Третият Рим

	Мъничкият планер прелетя толкова близо до стърчащите от планинския склон зъбери, че за миг почти се сля със сянката си и над масите на откритото кафе се разнесе дружна въздишка. Плъзгащият се в небето триъгълник — приличаше на сребриста нощна пеперуда — в последния момент зави и полетя към морето, приближаваше се към плажа. Сам заръкопляска и Артур се обърна към него и го попита:
	— Толкова много ли ви впечатлява?
	— Как да ви кажа — отвърна Сам. — На младини се занимавах с нещо подобно, така че съм в състояние да оценя чуждото майсторство. Лично аз не бих се осмелил да мина толкова близо до скалите.
	— Аз пък изобщо не разбирам защо да си рискуваш живота толкова безсмислено — каза Артур.
	— Ние с вас, така да се каже, също си рискуваме живота всеки ден — отбеляза Сам.
	— Но съгласете се, че това е по необходимост. А да рискувам просто ей така, да си пръсна главата в скалите, много моля.
	— Прав сте, прав сте — каза Сам, загледан замислено след триъгълника, който пак зави към скалите. — А откъде скачат?
	— Ето оттам. — Артур посочи. — Виждате ли? Далече оттатък плажа и селището се виждаше дълъг полегат хълм, на чийто връх можеха да се различат няколко разноцветни делтаплана.
	Сам извади малък кафяв бележник със златен надпис _Memo executive_*, записа си нещо в него и дори схематично нарисува плажа, селището и полегатия хълм.
	[* Тук: важни бележки. — Б.ред.]
	— Там течението винаги е възходящо — каза Артур. — Затова са си го харесали.
	Дойде сервитьорката със строго като на съдбата лице и мълчаливо разтовари от таблата си чинии, бутилка шампанско и чаши. Сам я погледна с недоумение и веднага отмести поглед — на лицето на сервитьорката имаше огромно мораво петно.
	— Поръчахме — поясни Артур.
	— А, да. — Сам се усмихна. — Вече бях забравил.
	— Водим се ресторант и поръчките се изпълняват до четирийсет минути — каза сервитьорката. Пише го в правилника.
	Сам кимна разсеяно и си погледна чинията. В менюто блюдото се наричаше „бiточкi по-сiлянскi з цiбулей“*. Състоеше се от няколко малки правоъгълни късчета месо, подредени строго архитектурно, цяло море сос вдясно от месото и полегато хълмче картофено пюре, украсено с няколко оранжеви кубченца морков и стръкче копър. Картофеното пюре се стичаше като лава върху месото и съдържанието на чинията приличаше на Помпей от птичи поглед, като едновременно с това странно напомняше и панорамата на крайморското селище, която се виждаше от масата им. Сам взе вилицата, вдигна я над чинията и забеляза кацналата на границата между пюрето и соса млада муха — в първия момент я взе за мокро листенце копър. Бавно посегна към нея — мухата потрепна, но не литна, — хвана я с два пръста и я сложи на празния съседен стол.
	[* Месо по селски с лук (укр.). — Б.ред.]
	Мухата беше съвсем млада — лъскавата й зелена кожа весело блестеше на слънцето — и Сам си помисли, че на английски се казва greenbotle fly* — много точно название. Крачетата й бяха покрити с тъмни власинки и свършваха с нежни розови смукалца — все едно на всяка нейна длан призивно тъмнееха по две полуотворени устици, а талията й беше толкова тънка, че сякаш би могъл да я прекърши и най-лекият полъх на вятъра. Срамежливо потрепващите крилца, които приличаха на две пластинки слюда, преливаха във всички цветове на дъгата и бяха покрити със стандартната шарка тъмни чертици, по които без никаква криломантия можеше да се предскаже простичката й съдба. Очите й също бяха зелени и гледаха малко изотдолу, а от челото й над тях надвисваше тъмен бретон, който правеше мухата да изглежда още по-млада, отколкото беше, всъщност приличаше на ученичка, облякла роклята на кака си. Мухата погледна Сам и леко се изчерви.
	[* Бутилковозелено (англ.). — Б.ред.]
	— How are you? — попита, като изговаряше думите старателно. — I’m Natasha. And what is your name?
	— Сам Съкър — отговори Сам. — Можем да говорим и на руски.
	Наташа показа лъскавите си бели зъбки в усмивка, хвърли бърз поглед на презрително усмихващия се Артур и усмивката й бързо помръкна.
	— Преча ли? — попита и направи движение, все едно се кани да стане.
	— Как да ви кажа… — измърмори Артур, гледаше настрани.
	— Моля ви се, моля ви се — бързо се намеси Сам. — Дори напротив. Нима може очарователно същество като вас да пречи? Глътка шампанско?
	— С удоволствие — отговори Наташа и хвана чашата, която й подаде Сам, с два пръста.
	— Тук ли живеете? — попита Сам.
	Наташа отпи от шампанското и кимна утвърдително.
	— Тук сте родена?
	— Не — каза Наташа. — Родена съм много далече, на север.
	— И какво работите?
	— Музикантка съм — отговори Наташа, сложи чашата на масата и направи движение, все едно разтяга пред гърдите си пружини.
	— Да — каза Сам, докато погледът му се плъзгаше от двете издутини под лъскавия плат на роклята й към евтината сребърна гривничка между смукалцата и китката. — Много ще се радвам да чуя музиката ви.
	— Нали нямате нищо против да отида да се обадя по телефона? — включи се Артур. — Арнолд нещо много се бави.
	Сам кимна и Артур тръгна към близката телефонна кабина, свряла се между две сергии с разни боклуци. Пред кабината имаше опашка. Артур се нареди и почна да оглежда книгите, които един уличен търговец беше наредил направо на тревата.
	Наташа отвори чантата си, която бе сложила в скута си, извади пиличка за нокти, погледна я с недоумение, пусна я вътре и извади червило и огледалце.
	— А вие откъде сте, Сам? — попита, докато се гледаше в огледалцето. — Американец ли сте?
	— Да — отговори Сам. — Но живея предимно в Европа. Всъщност е доста сложно да се определи къде точно живея — непрекъснато хвърча насам-натам.
	— Бизнесмен ли сте?
	Наташа разви червилото и начерви смукалцата на крачетата си, и Сам си помисли, че това я прави вулгарна, но и двойно по-привлекателна.
	— Да, може да се каже и така — отвърна той. — Най-силно ме интересуват новите впечатления.
	— И какво? Много ли нови впечатления намирате тук?
	— Предостатъчно — отговори Сам. — Но как да го кажа, впечатленията са според любителя.
	На масата падна сянка и ги лъхна абсолютно неуместна в началото на есента тежка миризма на цъфтящи цветя и дървета.
	— А ти не си любител, така ли? — чу се над ухото на Наташа висок глас и тя насмалко да изпусне огледалцето.
	Обърна се и видя нисичък, набит, почти дебел мъж с шарена фланелка, който гледаше Сам с омраза. Държеше тъмно на цвят куфарче.
	— Арнолд! — зарадва се Сам. — Знаете ли откога ви чакаме! Артур отиде да ви се обади. Е, успяхте ли да изясните нещо?
	— Успях — отвърна Арнолд и тръшна куфарчето на стола до Сам. — Всичко се изясни.
	— Намерили сте го! — каза Сам и взе куфарчето. — Слава богу. В първия момент не забелязах, че го носите. Благодаря ви.
	Отвори куфарчето, огледа набързо съдържанието му, събра палец и показалец и показа на Арнолд кръгче празнота колкото доларова монета. Дебелакът дръпна един стол от съседната маса и се тръшна на него.
	— Това е Наташа — каза Сам. — Запознайте се. Наташа, това е Арнолд.
	Арнолд се обърна към Наташа и впи очи в нея.
	— Ясно — каза, след като я огледа. — Обаче да идеш да станеш например тъкачка, предачка, шивачка и така нататък, а? Не щеш, нали?
	— Ама какво говорите?! — прошепна пребледнялата Наташа. Почти се давеше от тежката воня на одеколон. Погледна с недоумение Сам и видя, че усмивката му се стопява, а в очите му започва да се чете явен ужас.
	— Не плашете момичето — каза Сам и хвърли поглед към телефонната кабина, откъм която към тях бързаше Артур. — Наташа, той просто се шегува.
	— Шегувал съм се бил? Аз това? Долетял си тука да ни смучеш кръвта, гад, и мислиш, че ще си играем игрички с тебе?
	— Кои вие? — попита Сам.
	— Ей сега ще ти обясня аз на тебе — каза Арнолд и се надигна от стола, и неизвестно какво можеше да стане, ако дотичалият зад него Артур не стовари върху главата му все още пълната до половината бутилка шампанско.
	Арнолд падна заедно със стола като труп. Разговорите на съседните маси спряха, няколко клиенти дори се изправиха — дали да се намесят, дали да побегнат, не беше ясно. Артур бързо възседна Арнолд и почна да му извива ръцете зад гърба. Не му се получаваше, въпреки че Арнолд поне наглед не се съпротивляваше.
	— Знаех си аз, че няма да се стърпи и че ще се пробва — нервно мърмореше Артур. — Каза, че психиката ви била лабилна. А неговата е нелабилна, така ли? Тръгвайте, преди да се е свестил, вземете и момичето. Аз ще…
	Арнолд се размърда и едва не събори Артур от гърба си на асфалта.
	— Да се махаме, Наташа — каза Сам и хвана Наташа за ръка.
	Бързо излязоха от заведението — разминаха се с двама тичащи към мястото на стълкновението милиционери — и се отдалечиха.
	— Какво му стана? — попита Наташа. — Да не е наркоман?
	— Възможно е — отвърна Сам. — Но хайде да не обсъждаме чуждите проблеми. Къде наблизо можем да хапнем? Понеже така и не успях да обядвам.
	Наташа хвърли поглед назад към ресторанта и струпалата се между масите тълпа и каза:
	— Готово. Закопчаха го тоя тъпанар. Какво казахте? Да похапнем? Трябва да хванем такси. Трябва да отидем до „Вълна“ — те оттам минават.
	— Извинете, Наташа — каза Сам, — може би имате някакви други планове?
	Наташа го погледна с такава простодушна откровеност, че всичките й планове станаха ясни като на длан.


	Пътят минаваше покрай дълбок изкоп с руините на недостроена сграда. В пукнатините на стените растяха бурени и храсти, имаше дори няколко дръвчета и изглеждаше, че това не е строителен изкоп, а гроб на загинала сграда или разкопки на древен град. Сам се любуваше на гледката и мълчеше; Наташа също мълчеше.
	— Да — каза Сам, когато отминаха изкопа. — Невероятно. Забелязах нещо странно в страната ви. Русия е Третият Рим, нали?
	— Именно — каза Наташа. — Третият. И освен това Вторият Израил. Иван Грозни го е казал. Четох го във вестника.
	— Имам предвид, че ако в това название обърнем втората дума на обратно, става много интересно. Получава се „мир“, което означава и „свят“.
	— В Ялта — каза Наташа, — на три часа оттук с катера, има въжена линия. Тръгва от крайбрежната и се качваш с нея на планината. Там вдигали дворец някакъв, а може би музей на Ленин, не знам. И после го зарязали. Останали са само колоните и част от покрива. Всичко е огромно — а около него огромно празно място, пълно с боклуци. Все едно някакъв запуснат храм. Да, точно така — Третият Рим. Сам, а вие в първия били ли сте?
	Сам кимна и Наташа тихичко въздъхна. После каза:
	— Стигнахме. Тук се качваме.
	Асфалтовата алея излизаше до дълга сграда, в която имаше магазин и някакво неизвестно какво заведение с името „Вълна“, пред което се грееха на слънце две мутри с маратонки и анцузи „Адидас“. Изпод навеса на автобусната спирка отсреща в Наташа и Сам се блещеха няколко кльощави южни бабички. Наташа вдигна ръка и изпод сянката на върбите до спирката се появи стара сива волга с еленче на предния капак. Наташа се наведе към прозорчето, поговори с шофьора, обърна се към Сам и кимна.
	Шофьорът беше с дълги рижи мустаци, които стърчаха настрани малко несиметрично, все едно току-що е спрял да обследва нещо с тях, а в колата миришеше на бензин и презрели праскови. Волгата направи няколко завоя между ниски бели къщи, засенчени от ябълки и круши, и излезе на прашен макадам. Шофьорът натисна газта и пейзажът зад задното стъкло се скри в гъсти кълбета жълт прах — повечето влизаха през прозорците.
	Сам се закашля, закри устата си с ръка и Наташа забеляза, че устните му се източват в дълга тръбичка. Като се преструваше, че вдига нещо от пода, той се наведе към предната седалка, намигна заговорнически на Наташа и й направи знак да мълчи, като вдигна пръст пред вече образуващите му хобот устни. Наташа кимна. Хоботът на Сам се изостри на върха и лесно проби гърба на предната седалка. Шофьорът трепна и изгледа малко разтревожено пътниците си в продълговатото огледалце над волана.
	— Сериозно ли мислите, Сам, че ние сме Третият свят? — попита Наташа, за да отвлече вниманието на шофьора.
	— Отчасти да — отвърна Сам, без да се изправя. — В това няма нищо обидно. Стига да не се обиждаме на фактите, разбира се.
	— Някак си не мога да свикна…
	— Ще се наложи да свикнете. Това е геополитическа реалност. Защото Русия е много бедна страна. И Украйна също. При вас… как се казваше… земята не ражда. Дори да вземем например най-плодородните почви някъде в Кубан, да речем, това е нищо в сравнение със земята, да кажем, в Охайо…
	Сам го произнесе „ох-хай-йо“ и звукът беше такъв, все едно можеш да го намажеш като масълце на филийка — и веднага стана ясно колко е плодородна земята в щата Охайо.
	— Какъв ти Трети свят — каза с горчивина шофьорът и размърда неестествено мустаци. — Продадоха ни. Точно така, всичко продадоха. С ракетите и флота барабар. Кръвчицата ни изпиха.
	— Кой да ни е продал? — попита Наташа. — И на кого?
	— Знае се то кой — с уверена омраза каза шофьорът. — И на кои. Добре де, флота че го продадоха — продадоха го, ама защо и честта ни да продават…
	Сам изсумтя нещо и шофьорът махна вяло с ръка и изсумтя:
	— Отзад ни го нахакаха.
	И млъкна.
	Постепенно лицето му пребледня, а очите му, допреди шарещи нащрек, станаха мътни и безразлични. Лицето на Сам, напротив, се зачерви, все едно току-що е излязъл от банята след горещ душ. Той измъкна устните си от гърба на седалката, облегна се на своята и се усмихна на Наташа. Наташа съсредоточено мълчеше.
	— Наташа, да не ви обидих? — попита Сам.
	— С какво?
	— Ами, с Третия свят.
	— О, не, Сам. Просто като малка ме плашеха с римската цифра три. Но мен изобщо не ме е страх от нея. И нямам никаква причина да се обиждам. Аз не съм Русия. Аз съм си Наташа.
	— Наташа — каза Сам. — Много красиво име. Може ли да минем на „ти“?
	— С удоволствие — каза Наташа.
	От двете страни на пътя се точеха лозя. Когато лозята свършиха, отляво пак се появи морето. Сам отвори куфарчето, извади малка стъкленица, изплю в нея малко червена течност, затвори капачето и пусна стъкленицата пак в куфарчето. През това време Наташа мислеше напрегнато — дори между веждите й се очерта красива бръчица. Сам я погледна, усмихна се и попита:
	— Всичко окей ли е?
	— О, да. — Наташа също му се усмихна. — Но си мисля за нещо. Да речем, че Първият свят — това е Америка, Япония също, и Европа евентуално. А Третият сме ние — Третият Рим, Африка и може би Полша. Кой е тогава Вторият свят?
	— Вторият? — учудено попита Сам. — Хм. Не знам. Наистина интересно. Трябва да видим откъде се е взело това име. Вероятно просто няма никакъв Втори свят.
	Погледна през прозореца и видя високо в небето сребрист триъгълник — може би беше делтапланът, който бе гледал от масата в ресторанта, може би беше друг, точно такъв.
	— Друго не мога да разбера — каза той. — Къде отиваме?
	— Да обядваме — каза Наташа.
	— Вече се нахраних — каза Сам.
	— Ами тогава да спрем тук — предложи Наташа. — Тук е много красиво, жив човек няма. Може да се изкъпем.
	Сам преглътна слюнката си, после каза на шофьора:
	— Спрете, ако обичате. Ще слезем тук.
	— Ваша си работа — намусено каза шофьорът. — Само ми дайте петте долара, дето ми ги обещахте.
	Волгата спря, Сам слезе и извади портфейла си.
	— Матрьошки не ви ли трябват? — попита шофьорът.
	— Какви? — попита Сам.
	— Всякакви имам. Горбачов, Елцин.
	Сам поклати глава отрицателно, подаде му петте долара и каза:
	— Ако ви сърби гърбът, разтрийте го с одеколон.
	Шофьорът все така намусено кимна. После обърна — волгата посипа Сам и Наташа с жълт прах — и подкара обратно.
	Стана тихо. Сам и Наташа тръгнаха по лъкатушещата надолу по каменистия склон пътечка. Вървяха мълчаливо, понеже пътечката беше много тясна и трябваше да внимават къде стъпват.
	Брегът долу беше скалист — истински лабиринт камънаци, между които се плискаше вода. Наташа си свали пантофките — Сам с умиление осъзна, че са най-обикновени розови домашни пантофки, а не някакви си изкилиферчени модни обувки, както си беше помислил отначало — и влезе до колене във водата. Сам си нави крачолите, събу се и нагази след нея, като държеше куфарчето и обувките си над главата си и се мъчеше да си спомни кой гръцки мит му напомня ставащото. Дълго криволичиха между високите кафеникави камъни и накрая стигнаха до голяма наклонена плоча, издигаща се над водата на около половин метър.
	— Тук се печах — каза Наташа и се покатери на плочата. — От ей тази страна може да се скача — там вече е дълбоко.
	Сам също се качи на плочата и извади видеокамерата си.
	— Помогни ми — помоли го Наташа.
	Сам се обърна и видя, че се е застанала с гръб към него, вдигнала е ръце зад гърба си и се мъчи да стигне връзките на роклята си. Той внимателно остави камерата върху обувките си, посегна към Наташа и през роклята почувства как тя трепна. Връзките не държаха абсолютно нищо и бяха, както Сам помнеше от една статия в списание „Нешънъл Джиографик“, просто наивно приспособление за завързване на връзка, използвано от рускините — дори металните елипси на краищата им напомняха на риболовни блесни. Но трепетът, който се плъзна по гърба на Наташа, накара Сам да забрави за методиката на правилното поведение, която препоръчваше списанието, и когато Наташа излезе от свляклата се на камъка рокля и остана по миниатюрен лъскав зелен бански, ръцете му сами посегнаха към камерата.
	Дълго снима слабичкото, още почти детско тяло на Наташа, щастливата й усмивка и вълната волно летящи на вятъра коси, снимаше главата й над изумрудената вода и мокрите следи от стъпалата й по камъка, а после, след като даде камерата на Наташа и й обясни какво и как да натиска, се хвърли в морето и заплува към появилата се в далечината бяла точка на увеселителното корабче с такъв безогледен бътерфлай, все едно наистина мислеше да доплува до него.
	Когато — дишаше тежко — се върна на каменната плоча, Наташа лежеше по гръб, закрила очите си с ръка от слънцето. Сам легна до нея, долепи буза до топлия камък, присви очи и я загледа.
	— Като се прибера — каза, — ще си гледам това по видеото и ще тъгувам.
	— Сам — каза Наташа, — в Рим си ходил, вече ми го каза. А във Франция?
	— Съвсем наскоро — отговори Сам и се примъкна по-близо до нея. — Защо питаш?
	— Просто питам — отговори Наташа с въздишка. — Мама често ми разказваше за Франция. Какво прави там?
	— Обикновеното — пиех кръв.
	— Не, нямам предвид това. Просто така реши и отиде?
	— Не точно. Поканиха ме приятели. На ежегодния Прустов празник в град Комбре.
	— Какъв е този празник?
	Сам мълча дълго и Наташа реши, че няма да й каже и че може би е задрямал. Далече боботеха двигателите на увеселителното корабче. Съвсем наблизо прозвучаха няколко едва доловими мажорни китарни акорда, после се чу тихичко бръмчене и Наташа усети как нещо я боцва по бедрото; рефлекторно се плесна там с длан и нещо под пръстите й се сплеска, сви се на мъничко топченце и падна във водата. Сам заговори напевно, произнасяше думите носово:
	— Представи си малък селски храм, построен преди четири-пет века, с грубо изваяни статуи на християнски крале, които гледат към площад с кестени, на кестените вече са им окапали листата и клоните им лъщят метално в светлината на няколко улични лампи; на плочника пред черквата излиза самотен мустакат мъж, който прилича на мишена от панаирджийско стрелбище, и вече е трудно да се каже какво става после, когато непреодолимата сила на копнежа отнема от паметта миговете на полета и й оставя единствено кратките докосвания на опипващите слепешком вмирисаното на одеколон и цигарен дим копринено шалче крачета и грубото…
	— Сам — прошепна Наташа, — какво правиш?! Ще ни видят…
	— … някак обидно даже усещане на чуждата кожа до устата ти. Насладата се усилва, когато започваш да усещаш зад разбудените завеси на покровите, които отделят едно тяло от друго, глухия шум на струящата кръв…
	— Ах, Сам… Не тук…
	— … а после — повелителните удари на сърцето: те приличат на сигнали, изпращани от планетата Марс или от някакъв друг свят, също така недостъпен за взора ни; именно техният ритъм определя ту страстните, ту насмешливи движения на тялото ти, в чийто дълъг издаден крайник, който блуждае в пулсиращите лабиринти на чуждата плът, сякаш се излива цялото ти съзнание; и внезапно всичко свършва, и пак се рееш някъде високо над стария плочник…
	— Сам…
	Сам се просна по гръб на камъка и известно време не чувстваше изобщо нищо — все едно самият той бе станал част от напечената от слънцето плоча. Наташа стисна пръстите му; той отвори очи и видя точно пред лицето си две големи фасетни полусфери — блестяха на светлината на слънцето като стъкла от счупени шишета, а между тях, около мъхестото хоботче, помръдваха гъвкави власинки.
	— Сам — прошепна Наташа, — а в Америка има ли много лайна?
	Сам се усмихна, кимна и пак затвори очи. Слънцето светеше право през клепачите му и под тях трепкаше слабо виолетово сияние, което ти се ще да гледаш и да гледаш до безкрай.


>	6. Живот за Царя

	Трудно беше да се определи колко дни Марина копа дупката и прави втора камера. Дните са там, където изгрява и залязва слънцето, а Марина живееше и работеше в пълен мрак. Отначало се движеше опипом, но след известно време забеляза, че вижда в тъмнината, и то добре — забеляза го съвсем неочаквано, когато широкото легло от сено, завито с откраднатото от почивната станция перде, в средата на главната камера вече беше готово. Марина тъкмо си мислеше, че до леглото, като във филма, трябва непременно да има кошница с цветя, и точно тогава видя в ъгъла трофейната щайга. Огледа се и видя, че вижда и всичко останало — леглото, нишата в пода, където беше складирала намерените на пазара продукти, и собствените си крайници; всичко това беше безцветно, леко размазано, но съвсем различимо.
	„Сигурно — помисли си Марина — и преди съм виждала в тъмното, просто не ми е правило впечатление“.
	Взе щайгата, сложи я до кревата, сложи в нея стиска сено и успя, доколкото можа, да разчепка сеното като букет. Отиде до другата страна на камерата и с удоволствие огледа получилия се интериор, после се върна до кревата и се пъхна под пердето.
	Нещо не достигаше. След като се чуди няколко минути, Марина разбра какво е, придърпа захвърлената на пода чанта, извади от нея тесните слънчеви очила и си ги сложи. Сега оставаше единствено да чака да й звъннат. Нямаше телефон в дупката, но това не я притесняваше — тя знаеше, че в една или друга форма позвъняването ще дойде, понеже още тогава, в далечното слънчево утро на крайбрежната улица, животът й беше дал честната си дума.
	Под пердето беше топло и удобно, но и малко скучно. Отначало Марина си мислеше за разни глупости, а после незабелязано за самата нея изпадна във вцепенение.
	Събуди я шум зад стената. В това, че шумът беше именно зад стената, беше сигурна — отдавна вече беше свикнала със звуците, които идваха отгоре (това бяха гласове, стъпки и ревът на двигателите на излизащите от гаражите коли), и ги пренебрегваше почти автоматично, така че изобщо не й пречеха да спи. Но този звук беше друг — зад стената някой определено копаеше. Марина дори чуваше задирането на лопатата по камъните — нали и тя си беше имала доста проблеми с тях. От време на време шумът зад стената изчезваше, но после се връщаше, дори като че ли по-близо отпреди, и Марина се успокояваше. Понякога през стената долиташе песен — Марина не можеше да разбере думите; ясно й беше само, че пее мъж, мелодията като че ли беше на „Подмосковные вечера“, но не можеше да се каже със сигурност. Постепенно у Марина се породи увереност, че зад стената пробиват дупка именно към нея, и тя дори се досещаше кой точно я пробива, но целомъдрено отказваше да повярва в това докрай. Току скачаше от леглото, изтичваше до стената, долепваше ухо до нея и дълго слушаше, а после отскачаше назад и се спотаяваше под пердето. Когато шумът спираше, Марина замръзваше от ужас.
	„Ами ако — мислеше си — сбърка и не пробие дупка към мен, а към оная мръсна грозница?“
	И при спомена за самката от пазара юмруците й яростно стискаха сеното.
	„А мръсната грозница — мислеше Марина — ще вземе да се престори на мен. И той ще й повярва… Понеже ми е глупавичък той…“
	От такава низост чак се задъхваше и си представяше какво ще направи с грозницата, ако й падне в ръцете.
	Всичко това продължи наистина дълго; накрая стената, зад която копаеха, започна да потрепва и от нея се посипа пръст. Марина огледа камерата за последно — всичко като че ли беше наред — и се шмугна под пердето. Нещо тежко заблъска от другата страна на стената и докато Марина за стотен път си нагласяваше очилата, стената се срути.
	В зейналата дупка се появи ботуш. Размърда се, разрови пръстта няколко пъти с носа си, за да разшири прохода, и изчезна, а после през дупката се провря месесто лице, което Марина позна веднага. Беше той — или почти той, — само че не беше брюнет, а рижав, и вместо кожух носеше посипан със сняг шинел с майорски пагони. Внимателно, за да не се изцапа с пръст, той се промуши през дупката и Марина видя, че на гърдите му виси тежък черен калъф на баян.
	— Добра среща — каза майорът, свали баяна, сложи го на предпазител и го сложи на пода. — Скучаем ли, скучаем ли?
	На Марина всичко й се сви отвътре, но тя събра сили да повдигне изискано очилата и да погледне майора с хладен интерес.
	— Познаваме ли се?
	— Ей сегичка ще се запознаем — каза майорът, пристъпи към леглото и хвана със силните си ръце пердето…


	— Не можеш дори да си представиш с какви чудовища съм принудена да живея, Николай — говореше Марина, докато се притискаше към легналото до нея в сеното студено мъхесто тяло. — Отидох наскоро на пазара например, за продукти. И насмалко да ме убият. Едва се прибрах. Николай, спиш ли?
	Николай не отговаряше и Марина се обърна по гръб и се взря в тавана. Унасяше се. Скоро започна да й се струва, че пръстта над главата й изчезва и на нейно място се появяват звезди. Една от звездите примигна и запълзя по тавана и Марина — спомни си таблото и детските лица от плаката с избледнялото от слънцето бъдеще — си намисли желание.


	— Иначе съм военен — говореше Николай, — майор. Живея и работя в град Магадан. Но главното в живота за мен е музиката. Така че, ако обичаш музиката, между нас непременно ще се установи духовна близост…
	Марина отвори очи. Както обикновено, цареше мрак, но тя знаеше, че вече е настъпило онова единствено утро, което настъпва в дупката.
	— Ти, Марина — продължи Николай, докато оглеждаше придирчиво оставените си до леглото ботуши, — скоро ще станеш толкова дебела, че изобщо няма да можеш да излезеш оттук. А вечер в Магадан има стотици развлечения, така че ти предлагам днес да идем на опера.
	— Добре — каза Марина и сладко я сви под лъжичката. — Но нека да е нещо оригинално.
	Вместо отговор Николай й подаде две листчета. „Магадански военен оперен театър, носител на орден «Октомврийска революция»“ — прочете Марина, обърна билета и на другата страна прочете удареното със син печат „Живот за Царя“.
	— Ама Магадан е много далече — каза тя.
	Николай кимна към дупката, която беше пробил в стената, и на Марина й се стори, че оттам полъхна леден студ.


	До вечерта Николай я качи още няколко пъти и Марина, вглъбена в усещанията, пораждани от търкащото се в нея хладно влажно тяло, с недоумение се питаше — нима тъкмо в това е цялата работа и тъкмо за това във Франция съчиняват онези толкова красиви песни? От време на време Николай спираше и почваше да разказва за службата си и за другарите си по служба; скоро Марина научи наизуст и имената, и званията им, на всичките до един. Щом слезеше от нея, Николай веднага започваше да шета — първо разшири и направи по-дълбока дупката за храната, после почна да зазижда изхода към пространството между двата гаража. От това на Марина й стана някак тъжно и тя попита от леглото:
	— Защо го правиш?
	— Духа — каза Николай. — Става течение.
	— А как ще излизаме?
	Николай кимна към дупката, от която се беше по-явил преди няколко часа. Вече беше успял да я направи квадратна и дори беше изплел от стръкчета сено чердженце и го беше постлал пред нея.
	Накрая Николай си погледна часовника и каза:
	— Време е да тръгваме за операта.
	Марина слезе от леглото и си даде сметка, че няма какво да облече.
	— Увий се в пердето — каза Николай, когато му обясни проблема си. — Сега всички ходят така.
	Марина послуша съвета му — не се получи чак толкова зле. Николай си обу ботушите, облече шинела, нарами баяна и се провря през черната дупка в стената; Марина го последва. Зад дупката започваше дълъг извит коридор, студен и тъмен; свършваше с тесен проход нагоре; през прохода нахлуваше слаба синкава светлина и редки снежинки. Николай се измъкна навън и протегна ръка на Марина; като придържаше пердето около шията си, се измъкна и тя.
	Озоваха се в тъмен двор и излязоха от него на широка, покрита със сняг улица, която се точеше покрай брега. Зад парапета й се простираше равната бяла плоскост на замръзналото море — приличаше на огромна непочистена от снега ледена пързалка. Улицата беше осветена от няколко лампи и по нея вървяха хора — повечето въоръжени с баяни офицери; някои водеха под ръка увитите си в пердета жени; като ги видя, Марина изпита истинско облекчение. Всички офицерши бяха боси като нея и Марина се успокои окончателно; хвана Николай под ръка и тръгна по улицата, като се любуваше на падащите снежинки.
	Оперният театър се оказа величествена сива сграда с колони — много приличаше на главния корпус на почивната станция; Марина си спомни южната нощ, звездите в небето и шума на морето и завъртя глава — толкова далечно и нереално изглеждаше всичко това. Но операта удивително приличаше на сградата, до която си беше изкопала дупката, дори гипсовите житни снопи на фронтона бяха същите, само че тук по-голямата им част беше покрита с широко алено платно с бял надпис:
M>	center
	ЗА МРАВКАТА МРАВКАТА Е БРЪМБАР, ЩУРЕЦ И СКАКАЛЕЦ
M$
	Вътре беше претъпкано, празнично и тържествено; чуваха се малко плашещите звуци на настройваните инструменти. Офицерските съпруги оглеждаха преценяващо пердето на Марина и тя с удовлетворение разбра, че пердето й не е по-лошо от техните, поне на повечето, понеже имаше и по-хубави пердета — жената на един генерал например носеше малинова на цвят плюшена завеса със златни пискюли, но пък за сметка на това самата тя беше стара и сбръчкана. Николай представи Марина на няколко от приятелите си — също такива рижави майори, и от влажните им сладострастни погледи Марина разбра, че ги е впечатлила.
	До тях спря възрастен генерал с изтъркани от годините мандибули, погледна Марина с благосклонна усмивка и тя си помисли, че трябва да си говори с него за култура.
	— Кажете — попита го, — обичате ли френските филми?
	— Не — по военному отсечено отговори генералът. — Не обичам френските филми. Обичам творчеството на кинорежисьора Сергей Соловьов, особено онзи момент, където го удрят по главата с тухла и той пада от столчето на пода.
	В същия момент Марина забеляза, че онова, за което беше помислила, че е благосклонна усмивка, всъщност е резултат от парализа на лицевите мускули, и че генералът изобщо не я гледа благосклонно, ами дори малко стреснато.
	— А съпругът ви — добави генералът, докато си тръгваше и хвърляше кос поглед на Николай, — е добър офицер, перспективен.
	— Служа на Магаданския мравуняк! — отвърна застаналият мирно Николай, като междувременно щипеше Марина по бедрото, та да не би да реши да каже още нещо.
	Марина очакваше, че ще я скастри за издънката й, но той не каза нищо.
	Звънна звънец и всички влязоха в залата. Местата на Николай и Марина не бяха хубави — сцената се виждаше под остър ъгъл и онова, което ставаше на заден план, не се виждаше изобщо, така че когато спектакълът започна, Марина изобщо не разбра за какво е. Николай се наведе към нея и шепнешком почна да й обяснява, че големите черни мравки нападат мравуняка на червените и че един стар мравок им казва, че ще ги отведе до мравешката царица и при яйцата й, обаче всъщност ги води към капана на мравколъв. Отзад му изшъткаха и Николай млъкна, но Марина вече се беше ориентирала в сюжета.
	През по-голямата част от действието само слушаше, но когато дойде най-основният момент и на сцената останаха само старият мравок и мравколъвът, успя да види всичко. Мравколъвът беше с бръсната глава, червендалест, с униформа от двайсетте години и орден на гърдите; седеше на стол и очевидно скучаеше — потупваше със сивата си рошава кожена шапка по единия крак на стола и чакаше кога старият мравок ще си свърши арията; накрая старецът спря и изкрета в дъното на сцената, а мравколъвът се изправи и бавно тръгна подир него. Оркестърът засвири тревожно и страшно, цялата зала ахна ужасено, но Марина вече не виждаше нищо. Гледаше тежката зелена завеса на кулисите и си мечтаеше някой ден Николай да стане генерал и да й издейства такъв плат.
	Когато спектакълът свърши, Николай й предложи да отидат в бюфета да пийнат шампанско. Марина се съгласи с радост — помнеше, че във филма онзи, мутрестият, непрекъснато пиеше с любовниците си шампанско от високи тесни чаши.
	И тогава стана белята.
	На празните стълбища, покрити с широка червена пътека, Николай се спъна, залитна, падна и си удари тила в едно стъпало. Изгуби свяст и зарита бързо-бързо, а на лицето му се изписа отвращение. Марина го хвана за едната ръка и се опита да му помогне да стане, но Николай беше прекалено тежък и тя затича надолу, за да повика помощ. За щастие на следващата площадка видя двама майори, които преди спектакъла Николай й беше представил като свои приятели. Те пушеха и чакаха опашката на бюфета да се поизточи. Щом чуха Марина, хвърлиха фасовете и забързаха след нея.
	Николай лежеше в същата поза и все така помръдваше крака, но сега помръдваха сякаш самички и ръцете му — плавни движения встрани, все едно разтягаха и свиваха баян; но Марина най-много се уплаши от това, че Николай тихичко пееше под нос „Подмосковные вечера“.
	Единият майор клекна до Николай, хвана го за ръка и напипа пулса на китката му, а другият започна да отброява по часовника си. След минута се спогледаха и онзи, който държеше китката (с другата си ръка Николай продължаваше да свири на невидимия баян), завъртя отрицателно глава.
	Двамата майори погледнаха Марина и тя чак сега забеляза страшните мандибули, които помръдваха под носовете им. Всъщност и самата тя, и Николай имаха точно такива, но досега тя не беше обръщала внимание на това. Очите й се наляха със сълзи; през мътната им пелена тя видя как й подават нещо голямо и тъмно; подложи ръце и пуснаха в тях калъфа, в който беше баянът. Марина сякаш се парализира — гледаше безучастно как първият майор вдигна единия крак на Николай, а вторият бързо го прегриза с мандибулите си в основата при слабините заедно с панталона със защитен цвят — тънкият червен кант на крачола помръдваше в такт с движенията на челюстите. Докато прегризваше втория крак, дойдоха още няколко майори: сложиха чашите си с шампанско на пода и работата потръгна по-бързо. Николай спря да свири на невидимия баян чак когато един от новодошлите започна да му прегризва гърлото и очевидно прегриза нерва. Друг майор донесе няколко броя „Магадански мравок“ и почна да увива в тях отгризаните крайници на Николай.
	По-нататък в паметта на Марина имаше голяма дупка.
	Свести се на улицата от боцкането на студените снежинки по лицето й. Операта беше останала далече зад нея; в едната си ръка държеше калъфа с баяна, а в другата — две продълговати и тежки неща, увити в по няколко вестника. Успя някак да стигне до мястото, от което преди няколко часа бяха поели на похода си към операта, огледа се и видя в дъното на покрития със сняг двор два ръждясали гаража, малко под ъгъл един към друг. Между гаражите, под тънкия пласт нов сняг, се виждаше кръгла хлътнатина и недозатрупани следи. Марина разчисти снега, вдигна капака — капакът беше от картон от цигари „Север“ — и се вмъкна в дупката.
	Долу беше тъмно и тихо. Марина сложи увитите във вестници неща на снега, който беше успял да навали покрай капака, и отиде да спи. Чак когато се покатери на сеното, си спомни какво беше станало в операта, когато вече почти бяха свършили да разчленяват Николай: понеже нямаше сили да гледа това, се беше обърнала и беше видяла как по застланото с пътека стълбище под ръка с някакъв едър риж полковник с лъснати ботуши, като я гледа тържествуващо, слиза оная гадна мръсна грозница от пазара, увита в лимонено на цвят перде на лилави гроздове.


>	7. В памет на Марк Аврелий

	Увеселителното корабче беше отплавало вече доста далеко и плаваше все направо, все едно се беше запътило за Турция. Отляво се очерта част от брега, преди скрита от планината: макар че в тъмното самият бряг не се виждаше, се появиха светлини. Изглеждаше така, сякаш светят в самото море, все едно покрай корабчето бавно се движеха свещи в картонени кутийки, сложени на мънички салове. Луната също приличаше на увиснал сред облаците хартиен абажур със запалена вътре свещ. Облаците бяха високи и редки, с яркосини от лунната светлина краища, и поради това небето изглеждаше много по-високо — цели няколко пъти — от обикновено.
	Митя беше опрял лакти на перилото на борда и мълчаливо гледаше към брега.
	— Какво мислиш толкова време? — попита Дима.
	— Все същото — каза Митя. — Какво правя.
	— Ами возиш се на корабче и гледаш брега.
	— Не — каза Митя, — нямам предвид в момента, а изобщо в живота. Никога ли не си забелязвал колко е странно? На друг е много лесно да му обясниш как трябва да живее и какво да прави. Аз например мога на всеки. Дори ще им покажа към какви светлини да летят и как. Обаче, ако трябва да го направиш самият ти, или не литваш, или летиш в съвсем друга посока.
	— Не разбирам какво му е толкова сложното — каза Дима. — Ето ти ги там светлините, я виж колко са много. Избери си една и лети към нея с всички сили.
	— Въпросът е — каза Митя, — че лично в мен избират двама едновременно. И аз изобщо не мога да ги отделя един от друг. Не знам кой е истинският и не знам кога единият ще смени другия. Защото и двамата уж искат да отидат при светлината, но по различни маршрути. И предлагат да се прави абсолютно противоположното.
	— На кого предлагат?
	— На мен.
	— Аха — каза Дима. — Значи в теб вече има трима.
	— Как така трима?
	— Първият, вторият и този, на когото предлагат.
	— Хващаш се за думите. Ще го кажа иначе. Когато се опитвам да взема решение, непрекъснато някой в мен е взел противоположното решение и именно този някой после прави всичко.
	— А ти?
	— Какво аз? Когато той се появява, аз ставам него.
	— Значи това си ти.
	— Но нали искам да направя точно противоположното?
	Митя мълча дълго, после каза:
	— Тези двамата все едно делят времето ми на две. Единият е истинският аз, окончателният аз, този, когото смятам за самия себе си. Който иска да лети към светлината. А вторият съм временният аз, който съществува само секунда. Той всъщност също иска да лети към светлината, но преди това му трябва кратък и последен отрязък мрак. В смисъл все едно да се сбогува. Да хвърли последен поглед. И странното е, че онзи аз, който иска да литне към светлината, има цял живот, защото той е мен, а онзи, който иска да литне към мрака, има само секунда, но все пак…
	— Но все пак непрекъснато забелязваш, че летиш в мрака.
	— Да.
	— И това те учудва?
	— Много.
	Дима хвърли през борда една смачкана хартийка от бонбон и я гледа, докато тя не изчезна в пяната от витлото.
	— Целият живот на нощната пеперуда — каза той — е всъщност секундата, в която тя се прощава с тъмнината. За жалост в света просто няма нищо освен тази секунда. Разбираш ли? Целият огромен живот, през който се каниш след време да литнеш към светлината, всъщност е онзи единствен момент, когато избираш мрака.
	— Защо?
	— А какво друго може да има освен тази секунда?
	— Вчера. Утре. Вдругиден.
	— И вчера, и утре, и вдругиден, и дори завчера също съществуват единствено в тази секунда — каза Дима. — Само в момента, в който мислиш за тях. Така че, ако искаш да избереш светлината утре, а днес да се сбогуваш с мрака, всъщност просто избираш мрака.
	— А ако искам да спра да избирам мрака? — попита Митя.
	— Избери светлината — каза Дима.
	— Но как?
	— Просто полети към нея. Сега, веднага. Няма да има никакъв друг момент за това.
	Митя погледна към брега.
	Нещо се мярна във въздуха и след миг на палубата падна нещо тежко. После по тънката метална палуба се чуха тежки стъпки и бодри гласове.
	— Какво е това? — попита Митя разтревожено.
	— Комари — каза Дима. — Цели трима.
	— Посред нощ? — попита Митя. — И толкова далече от брега?
	— За тях сега е ден — каза Дима. — Слънчев ден.
	— Какво правят?
	— Откъде да знам? — отвърна Дима.
	Отдясно на корабчето бавно се заточи огромна скалиста планина. Приличаше на каменна птица, разперила криле и навела глава напред; на върха й мигаха две червени светлини.
	— Виждаш ли колко много светлини и мрак има около нас — каза Дима. — Избирай.
	— Да допуснем, че искам да избера светлината. Но как да разбера дали е истинска, или не? Нали самият ти ми говореше за Луната, за лампите на Илич, за дансинга и така нататък.
	— Истинската светлина е всяка, до която долетиш. Ако не си долетял дори на косъм, към каквато и ярка светлина да си се стремил, това е било грешка. И изобщо въпросът не е към какво се лети, а кой лети. Макар че това е едно и също.
	— Да — каза Митя. — Щом казваш. Да речем обаче, че избера ето онези две червени светлини.
	Дима погледна към върха на планината и каза:
	— Далечко са. Но това няма значение.
	— И какво да правя?
	— Лети.
	— Какво, сега ли?
	— А кога? — попита Дима.
	Митя се прекатери през перилото, хвана се за вързаното за флагщока въже и разпери криле. Вятърът вдигна тялото му и той заприлича на вдигнато на кърмата тъмно знаме или на литнало над нея хвърчило. Пусна пръстите си и корабчето заплава напред и надолу; сред надуваемите спасителни салове на горната палуба се видяха три фигури.
	Когато до Митя се появи Дима — беше излетял незабележимо и бързо, без капка нарцисизъм, — фигурите на горната палуба се раздвижиха. Едната, с китара в калъф, внезапно се надигна, засили се, литна току над вълните и полетя към брега, като постепенно набираше скорост. Другите две започнаха да спорят и известно време жестикулираха разпалено, а после, когато Митя вече почти не ги виждаше, също литнаха. След минутка корабчето стана просто светло петънце долу и Митя погледна напред.
	Напред имаше отвесни скали. Когато ги наближиха, се наложи да летят почти вертикално нагоре. След няколко минути такъв летеж перспективата рязко се промени — на Митя започна да му се струва, че склонът на планината не се издига нагоре, а изчезва в далнините, и че той лети ниско над камениста пустиня, където под лунната светлина вижда всеки камък и всяка цепнатина; червените светлини на върха сега приличаха на лампите на далечен семафор.
	Вятърът го блъсна в гърба и Митя насмалко да се удари в един щръкнал от планината каменен корниз. Полетя по-бавно. Тук-там в цепнатините в скалата имаше храсти, превити сякаш от силен вятър; наложи му се да си напомни, че те всъщност, както си му е ред, се стремят нагоре и че пустинната равнина под него също всъщност е вертикална каменна стена. Но щом спираше да си го напомня, под него пак се просваше безкрайна пустиня, по която се носеха — като ту се разтегляха, ту се накъсваха, когато минаваха над пукнатините — две дълги черни сенки. Митя вдигна очи — напред вече нямаше никакви червени светлини.
	Луната се скри зад облак и каменистата равнина, над която летяха, му се стори ужасно мрачна и унила. Далече отвъд нея светеха светлините на няколко крайбрежни селища — приличаха на звезди от някакво друго небе. Митя пак погледна пустия мрак напред и го обзе внезапен страх и желание да се обърне и да полети надолу.
	— Виж какво — каза на летящия до него Дима, — ние всъщност къде отиваме? Нали светлините вече ги няма.
	— Как така да ги няма — каза Дима, — щом летим към тях.
	— Какъв смисъл да летим към тях, ако не ги виждаме? Дай да се връщаме.
	— Тогава и нас няма да ни има. Онези нас, които литнахме към тях.
	— Те може би просто може да не са били истински — каза Митя.
	— Може би — каза Дима. — А може би ние не сме били истински.
	Луната се показа и на каменната повърхност се очертаха къси наръбени сенки. Митя усети някаква непородена от нищо тревога, тръсна глава и осъзна, че вече от доста време чува странен писклив лай. Лаят беше много силен, но толкова писклив, че не го чуваше с ушите си, а го усещаше със стомаха си. От време на време стихваше и се сменяше с нещо като тънък вой, а може би свистене или писък, от който започваше да ти се гади. Беше с невероятно неприятен тембър и Митя си помисли, че ако червените кхмери в Кампучия са правили електронни будилници, сигналът им сигурно е бил точно такъв.
	— Чуваш ли? — попита той Дима.
	— Чувам — спокойно отговори той.
	— Какво е това?
	— Прилеп — каза Дима.
	Митя дори не успя да се уплаши: по огрения от луната каменен склон, закривайки носещите им се нагоре сенки, се плъзна още една — огромна, с размити краища, безформена. Митя и Дима се хвърлиха към скалата и почти се пльоснаха на една площадка, на която растяха няколко малки храста; Митя насмалко да си изкълчи глезена. Свистенето спря.
	— Не мърдай — прошепна Дима.
	— Той забеляза ли ни?
	— Разбира се — каза Дима. — Щом ти го чуеш, значи той те е чул много преди това.
	— Той чува ли ни как си говорим?
	— Не — каза Дима. — Взаимоотношенията му с реалността са много интересни. Той първо вика, а след това се вслушва в отразения звук и си прави съответните изводи. Така че, ако не мърдаме, може да не ни забележи.
	Няколко минути се спотайваха мълчаливо. Беше тихо, само отдолу долиташе плисъкът на далечните вълни.
	— Помниш ли въпроса, който ти зададох? — попита Дима. — Чия светлина отразява Слънцето?
	— Помня.
	— Всъщност и Слънцето, и светлината не са важни. Същото може да се каже и другояче. Да вземем например това, което става с нас сега. Как мислиш, какво вижда прилепът, когато до него достига отразеният от тебе звук?
	— Ами мен, какво — отговори Митя, оглеждаше небето.
	— Но нали звукът си е негов.
	— Значи не мен, а звука си — каза Митя.
	Писъкът на прилепа беше стихнал и той не се виждаше никакъв, но Митя усещаше, че е някъде тук, и това го вълнуваше много повече от всички и всякакви логически построения.
	— Да — каза Дима, — но нали звукът все пак се е отразил от теб.
	Митя пак огледа небето. Спокойният бавен глас на Дима започваше да му действа на нервите.
	— И излиза — каза Дима, — че в известен смисъл ти си просто един от звуците, които издава прилепът. Куплет от песента му, така да се каже.
	Внезапно пред тях безшумно прелетя нещо огромно и тежко — и изчезна. Лъхна ги въздушна вълна. Няколко секунди не се чуваше нищо, а после някъде далече пак се разнесе одевешният пронизителен писък. Приближаваше се — прилепът очевидно пикираше.
	— Ти си един от звуците, които издава прилепът. А прилепът какво е?
	— Онова, което ей сега ще ни изяде — отговори Митя; усещаше как от носещия се откъм морето писък краката му омекват и мислите му се объркват.
	Далече в небето се появи тъмно петно и писъкът се усили; Митя с цялото си същество усещаше в него извъноктавна, по-висока от всичко, което бе чувал в живота си, мелодия.
	— Помисли — каза Дима. — За да изчезнеш ти, е достатъчно прилепът да спре да цвърчи. А какво трябва да направиш ти, за да изчезне прилепът?
	Отблъсна се от ръба на площадката и се хвърли във въздуха с главата напред. Митя скочи след него — и на мястото, на което бе стоял допреди миг, в храстите с трясък се вряза нещо черно и тежко.
	Митя пропада неконтролируемо няколко метра, но после разпери криле и литна надолу досами склона. Дима беше изчезнал.
	Над и зад него отново се чу ужасяващият писък. Митя извъртя глава и видя спускащата се черна сянка. Прелетя още десетина метра, видя някаква тясна цепнатина в скалата и се вмъкна в нея. Притисна се към студения камък и замря. Известно време беше съвсем тихо и Митя чуваше само собственото си тежко дишане, а после откъм морето пак се разнесе писъкът и почти веднага тъмното чудовище кацна на скалата, и на сантиметри от лицето на Митя по камъка изчегърта черна ноктеста лапа. Митя за миг мярна сива скулеста остроуха муцуна с малки очички и огромна зъбата паст — неизвестно защо му заприлича на радиатора на едновремешна „Чайка“. Прилепът зашумоля с крила по скалата, после изчезна. От цялото това събитие Митя остана с усещането, че в цепнатината, в която се беше скрил, се е опитала да се навре мека и космата правителствена кола, карана от недовиждащ шофьор.
	Нагласи тежестта си на левия си крак, а десния изнесе назад. Пак чу писъка и щом черното туловище на прилепа затрепка пред цепнатината, го изрита с всички сили. Улучи нещо меко и податливо и чу как писъкът се извиси още повече. Прилепът изчезна. Митя зачака, затаил дъх, но прилепа го нямаше никакъв. Митя предпазливо надникна от цепнатината — и веднага пак чу пронизителния писък. Пред очите му се мярна ципесто крило, а над ухото му щракнаха зъби. Митя отскочи назад и насмалко да падне.
	След няколко минути започна да му се струва, че чува издаваните от прилепа звуци — тихия шепот на крилата и стърженето на дращещите камъка нокти. Може би беше вятърът, но Митя беше сигурен, че прилепът го причаква пред цепнатината. „Значи това е — помисли си. — Щом разбереш, че живееш в пълен мрак, от мрака незабавно се появяват прилепи…“
	Внезапно в ума му проблесна слаба надежда.
	„От какво може да го е страх?“ — помисли си.
	Първото, което му дойде наум, беше летяща котка — нали прилепите са летящи мишки! Митя стисна очи и опита да си представи като какво ли ще да е пък това. Летящата котка се оказа клекнало на задните си крака същество с големи покрити с козина крила и с опашка с нещо като мухобойка на края, същата, каквито рисуват на дребните крилати гущери; най-много обаче всъщност приличаше на сфинкса на шевните машини „Сингер“. След като си представи старателно всички подробности, Митя тихичко подсвирна и пред цепнатината веднага се провеси преобърната муцуна — очите й, както му се стори, бяха изцъклени невярващо. Митя свирна по-силно и си представи как летящата котка си отваря устата и скача напред. Муцуната пред цепнатината изчезна и Митя чу плясък на крила — отдалечаваше се бързо.
	Пъхна пръсти в устата си и изсвири с всички сили след отдалечаващото се тъмно петно, а после излезе от цепнатината в празнотата, след кратко падане спря във въздуха и след миг литна нагоре.
	Дима не се виждаше никакъв. Митя полетя към мястото, където се бяха разделили — то беше встрани и доста нагоре. Дима го нямаше на площадката и Митя полетя към върха. Сигурен беше, че на Дима не му се е случило нищо лошо, но все пак, въпреки еуфорията от неочакваната си победа, имаше лошо предчувствие. И чак след няколко минути полет, когато до върха вече беше близо и летеше покрай гладка, все едно излята от метал каменна стена без и едничка неравност, чу писъка и разбра какво става. Прилепът изобщо не се беше отказал. Просто го беше изчакал да излети от убежището си и да се озове на място, където няма къде да се скрие.
	Митя пак пъхна пръсти в устата си и изсвири с всичка сила в отговор, като се мъчеше отново да извика във въображението си образа на черния космат сфинкс, но свиренето излезе слабо, а и целият му замисъл му се стори изключително глупав. Прилепът се мяркаше около него като черна гумена топка, подскачаща по невидима повърхност, и нямаше къде да избяга от него. „Какво мога да направя, та да изчезне? — трескаво мислеше Митя. — За да изчезна аз, е достатъчно той да спре да издава ултразвуци… Аз съм това, което той чува… За да изчезне той… Може би трябва да спра да правя нещо? Но какво правя, та него да го има?“
	Беше абсолютно неразбираемо. Тоест беше горе-долу разбираемо какво беше имал предвид Дима в метафоричен смисъл, но абсолютно неразбираемо какъв е смисълът на всичките тези метафори, когато около теб лети прилеп, който изобщо не се интересува от метафори.
	Митя стисна очи и внезапно видя ясна синя светлина — все едно не беше стиснал очи, а напротив, допреди миг очите му бяха стиснати, а сега, отворили се от страх, внезапно бяха видели за пръв път какво има пред тях, и то толкова по-близо от всичко друго, че поради това беше оставало невидимо. И едновременно с това през ума му мина мигновен спомен за отдавна отминал ден, когато беше вървял през унил ноемврийски парк, над който от север се носеха ниски оловносиви облаци. И той вървеше и си мислеше, че само още няколко такива дни, и небето ще се спусне толкова ниско, че ще почне да прегазва минувачите като пиян шофьор на камион, а после вдигна очи и видя в облаците пролука, през която се носеха други облаци, високи и бели, а още по-високо — небето, същото като през лятото, толкова синьо и чисто, че веднага му стана ясно — небето никога, ама никога не се променя и каквито и отвратителни облаци да се събират по празниците над Москва, високо над тях винаги сияе тази чиста неизменна светлина.
	И беше наистина неочаквано да види в самия себе си нещо подобно, също толкова малко подложено на влиянието на всичко, което става наоколо, както еднаквото през всички годишни времена небе не се влияе от трупащите се над земята облаци.
	„Въпросът е — помисли си Митя — откъде гледаш. Ако си стъпил здраво на земята… Стоп! Кой всъщност гледа? И кого?“


	Първото, което чу, когато се свести, беше писъкът-цвърчене.
	„Господи — помисли си. — Стига с тия прилепи…“
	Висеше в петно яркосиня светлина, все едно го осветяваха едновременно лъчите на няколко прожектора. Но нямаше никакви прожектори всъщност — източникът на светлината беше самият той. Митя вдигна ръце пред лицето си и ги погледна — те сияеха с ясна и чиста синя светлина и около тях вече се виеха мънички сребристи мушици: неизвестно откъде се бяха взели толкова високо над морето.
	Митя полетя нагоре и през цялото време, докато се издигаше към върха, главата му не роди дори една-едничка мисъл.
	Върхът се оказа малка равна площадка, на която растяха няколко глога и трънки и стърчеше стоманеният стълб на фара. Двете червени лампи, преди скрити от каменна козирка, си светеха. Светваха всъщност една подир друга и черните сенки на храстите сменяха посоката си, все едно по земята се плъзгаше сянката на люшкащо се във въздуха махало. Под стълба с лампите имаше две неизвестно откъде появили се сгъваеми столчета. На едното седеше Дима.
	Митя му махна, седна на другото столче, извади от джоба си сгънатия лист, разгъна го и го разглади на коляното си.
	— Ей сега — каза на Дима, който го гледаше внимателно. — Момент само.
	Писа минута, минута и нещо, след това бързо сгъна листа на лястовица, стана, отиде до ръба и я хвърли — тя първо литна надолу, а после рязко се издигна нагоре и полетя надясно, там, където беше невидимото селище.
	— Какво правиш? — попита Дима.
	— Нищо — каза Митя. — Просто мистичен дълг към Марк Аврелий.
	— А — каза Дима. — Случва се. Но все пак — чия светлина отразява Слънцето?
	Митя извади цигара, извади и запалка, щракна я и над нея пламна яркосиньо пламъче.
	— Видя ли — каза Дима. — Съвсем е просто, нали?
	— Да — каза Митя. — Съвсем.
	Вдигна очи към святкащите над тях лампи. Въздухът около тях направо пукаше от крилцата на стотици незнайни насекоми, които безуспешно се мъчеха да пробият дебелите стъкла и да стигнат източника на светлината.
	— Той къде изчезна все пак? — попита Митя.
	— Прилепът ли? Защо да е изчезнал? Ето го там.
	И Дима посочи мъничката черна топчица, която се стрелкаше нагоре-надолу на границата на осветения участък. Митя я погледна, после погледна ръцете си — те все така сияеха в нетрепващо синьо.
	— Чак сега разбрах — каза тихо, — че всъщност не сме никакви нощни пеперуди. И че…
	— Може би не си струва да се опитваш да го изразиш с думи — каза Дима. — Да не говорим, че нищо около теб не се е променило от това, че си разбрал нещо. Светът си е същият. Нощните пеперуди летят към светлината, мухите към лайната — и всичко това в пълен абсолютен мрак. Но ти — ти вече ще си различен. И никога няма да забравиш кой си всъщност, нали?
	— Разбира се, че няма — отговори Митя. — Обаче едно не мога да разбера. Току-що ли станах светулка, или съм бил светулка винаги?


>	8. Убийството на насекомото

	— И накрая — с явно удоволствие разказваше Артур, докато гледаше как Арнолд си е заврял главата под чешмата — взе, че се развика като луд: „Американските комари ни чукат мухите, а ние мухи да лапаме, така ли?!“.
	Арнолд затисна очите си с ръце и водата потече по китките му и по лактите, и заплиска от тях по плочките на пода на две струи.
	— Но най-интересното е, че в милицията се отнесоха към теб с разбиране — продължи Артур, — дори парите ти върнаха, което се случва много рядко. Ти изобщо спомняш ли си нещо?
	Арнолд завъртя глава.
	— Допреди малко си спомнях мъничко — каза, докато затваряше чешмата, после прокара пръсти през косата си. — Обаче, след като се издрайфах последния път — нищичко не помня.
	— За масоните поне не помниш ли? — попита Артур. — Направо ме разби.
	Арнолд се замисли, после каза:
	— Не, не помня.
	— А за Магадан и духа му?
	— И това не помня.
	— Най-интересното не помниш — каза Артур. — Значи каза на ченгетата, докато пишеха протокола, че Магадан е специален град неизвестно къде и че никой не попада в него просто ей така. Че там изкуството и науката са още по-специални и че всичко си е както през осемдесета година. Последният рубеж, така да се каже. И че времето също тече различно: тук минава само един ден, а там — няколко години. Съветска Шамбала, ама наопаки, така да се каже. Но къде й е входът, под земята ли, от въздуха ли, така и не разбрах. Освен това каза, че си бил имал връзки там.
	— Не помня — каза Арнолд. — Хайде стига с това. Минало — заминало.
	— Добре — каза Артур. — Щом стига, значи стига. Само ми кажи обаче защо се развихри така. Нали видя какво стана със Сам.
	— И аз не знам — каза Арнолд. — Взех куфарчето и гледам — клиентът лежи като труп. Викам си — и на мене ли ще ми подейства така? Пийнах значи, излитам — нищо ми няма. Абе, викам си, слабак е тоя Сам. И полетях да се срещна с вас, нали, а после… Помня само как видях Сам на масата. Оная мацка с него каква беше?
	— Не знам — каза Артур. — Така и не разбрах. Докато се обърна — дойде и седна. Сега са гладни и са адски пъргави. Готов ли си?
	Арнолд спря пред голямото огледало отвън, пооправи се, доколкото можа, и сложи на шкафчето на дежурната в тоалетната бабка една смачкана рубла. Излязоха и тръгнаха към морето.
	— До довечера — каза Артур — сме свободни. Да вземем да идем до Арчибалд, а? Така и така няма какво да правим.
	— Той там ли си е още?
	— Мисля, че да — каза Артур. — Минавам оттам, обаче все отлагам да се отбия. Вратата си е отворена.
	След няколко минути стигнаха до малка дървена къщичка, вдигната насред зелена площ. Отворената й врата гледаше към крайбрежната улица. Къщичката наистина беше съвсем малка, все едно пренесена тук от някоя детска площадка; над вратата й имаше табела — червен кръст, червен полумесец и голяма капка кръв, а над тях надпис: „Донорски пункт“.
	Артур доотвори вратата и влезе; Арнолд си приглади косата за пореден път и го последва.
	Вътре цареше полумрак. Срещу вратата имаше нисък плот, на който бяха подредени няколко медицински банки и стерилизатор за спринцовките, а отзад, до стената, се издигаше прашна конструкция от стъклени колби и епруветки, съединени с оранжеви гумени тръбички. Арнолд знаеше, че тази стъклария е абсолютна глупост и е просто декорация, но все пак се усещаше специфичният дух на болница. Зад тезгяха нямаше никого. На стената беше закачен кадастрон, и той прашен, и на него с големи букви с химикалка беше написано:
C>
M>	center
	БРАТЯ И СЕСТРИ!
M$
	Вашата кръв е нужна и на други. Според научните изследвания редовното кръводаряване влияе положително на половата функция и увеличава продължителността на живота.
	Изпълнете своя нравствен, граждански и религиозен дълг!
	След кръводаряването получавате безплатно шоколад „Финиш“.
	Редовните кръводарители получават значка „Заслужил кръводарител“ и почетна грамота.
C$
	Къщичката беше празна. Зад плота имаше открехната врата. Арнолд заобиколи плота и надникна навън. Там зеленееше закътан малък оазис — част от тревната площ, заобиколена отвсякъде от гъсти храсти, така че в нея можеше да се влезе единствено през къщичката. В центъра на този оазис стоеше нисичък дебеланко с бяла престилка и бяла шапка. Държеше пластмасово вертолетче, набучено на пръчка с корда, и в момента, в който Арнолд погледна през вратата, дръпна рязко кордата.
	Перката на вертолетчето се превърна в прозрачен кръг и играчката излетя във въздуха. Мъжът вдигна глава към нея, разсмя се щастливо и дори подскокна няколко пъти от възторг. Вертолетчето увисна за миг във въздуха, после падна косо някъде в храстите. Мъжът се хвърли към вратата и почти се сблъска с Арнолд. Спря и се опули.
	— Арнолд! — възкликна и изпусна пръчката с кордата.
	— Здравей, приятелю — каза Артур и застана на вратата до Арнолд.
	— Здравейте, момчета — каза Арчибалд, докато гледаше гостите си малко стреснато и им стискаше ръцете. — Много се радвам да ви видя. Вече си мислех, че сте заминали. Как сте? Как я карате?
	— Караме я някак — отговори Артур. — Движим една комбина с американците. Ти как си?
	— Все така — отговори Арчибалд. — Момент само. Сядайте.
	Шмугна се през вратата и след миг се появи с голяма реторта, пълна с тъмночервена течност, и три водни чаши. Сложи чашите на тревата, наля ги до ръба и вдигна своята.
	— Каква е? — попита Артур.
	— Коктейл — отговори Арчибалд. — Туркменска група бе и подмосковно-инженерска с отрицателен резус. Е, наздраве и добре дошли!
	И отпи яка глътка. Артур и Арнолд също отпиха.
	— Ега ти помията — намръщи се Артур. — Не се обиждай, обаче как го пиеш това? Че и с консерванти!
	— Ами какво да правя? — Арчибалд разпери ръце. — Иначе до вечерта се съсирва.
	— Как можеш да живееш така? Я ми кажи кога си пил прясна кръв за последно?
	— Вчера — каза Арчибалд. — Петдесет грама. Когато има много клиенти, мога да си го позволя.
	— Едно малко — изсумтя Артур. — Че какъв комар си ти при това положение? Какво би казал баща ти, ако можеше да те види?
	— Че какъв комар съм аз — оправдателно повтори Арчибалд. — Просто така се водя. Майка ми беше калинка, ето на, само кръстчето ми остана от нея — и извади изпод престилката си златно синджирче, — а татко беше хлебарка. Аз всъщност и аз не знам какво съм.
	— И това харесва ли ти? Да не знаеш какво си?
	Арчибалд допи кръвта на един дъх и замислено завъртя чашата в ръка.
	— Да не знам какво съм? — повтори. — Не знам. Сигурно ми харесва. Живея си тихо и кротко. Е, като бях млад, имах надежди. Все си мислех, че съм на прага на нещо голямо, велико, че само миг и… — запъна се, за да намери точната дума, и размърда пръсти във въздуха, все едно да покаже — че само миг и… и ще го прекрача. Обаче прагът се оказа…
	И кимна към отворената врата.
	— Кога си летял за последен път? — попита Артур.
	— Вече дори не помня. Ох, защо ме измъчвате, приятели? Защо, а?
	— Защото още не си се предал съвсем — каза Артур. — Разбрах го, като видях вертолетчето.
	— Може пък и да не съм се предал — каза Арчибалд и си наля от ретортата. — На вас да ви капна ли?
	Артур погледна Арнолд въпросително. Арнолд завъртя глава.
	— Виж сега какво ти предлагам — каза Артур. — Затваряш пункта за час-два и литваме към плажа. Ще си пийнем нормална кръв, ще се поразвеем. Какво ще кажеш?
	— Няма начин — каза Арчибалд. — Аз и сто метра не мога да прелетя.
	— Стига се стяга — каза Артур. — Можеш. Ако не се самосъжаляваш.
	— Недейте ме мъчи, момчета.
	— Сериозно ти говоря — каза Арнолд. — Хайде с нас. Загубил си си апетита за живот. За да си го върнеш, трябва да смукнеш малко, да пийнеш, да преглътнеш. Ако не дойдеш сега, кога тогава?
	— И така ще се гътнеш тук сред спринцовките и маркучетата — каза Артур. — Не ми се обиждай, обаче съм прав.
	— Може и да съм се гътнал вече — каза Арчибалд и изгледа приятелите си изпод вежди.
	— Ами дай да проверим — не се предаваше Артур. — Ако можеш да летиш, значи си жив. Ако не можеш — Значи си труп.
	— Да летим, да летим — възкликна Арнолд. — Ако трябва, ще ти помагаме.
	Изпитата кръв вече почваше да действа на Арчибалд. Той се изсмя злобно, стана, олюля се и бутна ретортата с кръв, но изобщо не го забеляза.
	— Ей сега идвам, само да затворя — каза с лек кавказки акцент и влезе в къщичката.
	След секунда надникна от вратата, показа на Артур и Арнолд дълъг остър нож, усмихна се злокобно и пак се скри вътре.
	Арнолд се наведе към Артур и прошепна:
	— Май не трябваше да идваме. Да вземем да се разкараме, а? Щото наистина ще ни се лепне.
	— Късно е вече — отвърна му също така шепнешком Артур.
	И наистина вече беше късно. Арчибалд излезе. Беше се преоблякъл — сега беше с тежки туристически обувки, военна риза, джинси и офицерски портупей; държеше китара в калъф, с която приличаше на рокаджия самодеец.
	— Джигит в седлото — орел в небото — каза им гордо.
	Артур и Арнолд се спогледаха.
	— Ние такова… — почна Арнолд, — нямахме предвид сега веднага. В смисъл не да зарежеш всичко и да полетим. Просто от време на време трябва да…
	— Сега литваме ли, или не литваме? — презрително го прекъсна Арчибалд.
	— Литваме, литваме — каза Артур, без да се съобразява с яростния поглед на Арнолд.
	Приклекна, погледна Арчибалд, изду бузи, забръмча тихичко, долепи ръка до гърдите си и после рязко я изпъна настрани, все едно дърпаше корда. Пешовете на сакото му затрептяха и се превърнаха в жужащ прозрачен полукръг на гърба му; той бавно се издигна няколко метра, явно пародирайки полета на пластмасовото вертолетче.
	Лицето на Арчибалд се наля с кръв и той с невероятна лекота излетя във въздуха и увисна срещу нахалника Артур. Артур продължаваше да се прави на шут — бръмчеше, дърпаше невидима корда и се поклащаше ту на една, ту на друга страна. Арнолд се издигна до начумерено наблюдаващия всичко това Арчибалд, погледна го и жалостиво извърна очи. Хоботчето на Арчибалд, увиснало и смачкано някак, породи в ума му дълга поредица асоциации, свършваща с въпроса: „Страна, кажи ти как се казваш?“ (Това беше, спомни си Арнолд, заглавието на една статия в някакъв вестник, вляво от която имаше реклама на пластмасово приспособление срещу импотентност, наречено гордо „Еректор“)
	— Накъде? — попита Арчибалд.
	— Да минем над плажа — каза Артур, — и ще решим.


	Прелетяха над крайбрежната улица, после над дъсчените покриви на съблекалните и видяха брега, на който неподвижно бяха налягали стотици полуголи тела. Мирисът на морето се смесваше с множество други плажни миризми; курортистите бяха нагъчкани като в градска баня и нито Артур, нито Арнолд изпитаха желание да кацнат.
	— Може би да идем в резервата? — предложи Артур и махна с хоботчето си към далечните скали. — Там е просторно.
	— Горският ще ни изгони — каза Арнолд.
	— Той почти не ходи там.
	— А клиент ще намерим ли?
	— Винаги има по някой — каза Артур и полетя пръв, като се стараеше да не лети прекалено бързо, но и не толкова бавно, та Арчибалд да разбере, че е заради него.
	Брегът се извиваше навътре в дълга дъга и приятелите полетяха по права линия над морето. Отначало Арчибалд се наслаждаваше на полета и искрено съжаляваше, че толкова години сам доброволно се е лишавал от тази наслада, достъпна иначе във всеки момент, но когато умората разнесе нахлулата в главата му кръв, погледна надолу и се стъписа.
	Под притиснатите към корема му крачета („Божичко, колко са кльощави!“ — помисли Арчибалд) и стиснатата в тях китара, която приличаше на ракета „Хаунд Дог“ под търбуха на бомбардировач Б-52, се простираше морето — беше много далече и вълните изглеждаха неподвижни. Брегът също беше много далече и Арчибалд разбра, че ако падне в морето, няма да може да доплува до него. Уплаши се и погледна към небето.
	Артур и Арнолд бяха в чудесно настроение и си разменяха впечатления за времето; за Арчибалд сякаш бяха забравили. Отлитаха все по-далече от брега и Арчибалд започна да изпитва пристъпи на паника. От страх се пресилваше ненужно и махаше с крила много по-бързо от необходимото; и тъкмо си помисли, че все пак ще успее да долети до резервата, и вече почти се успокои и реши никога вече да не предприема такива приключения, когато нещо го блъсна силно в лицето и гърдите.
	Арчибалд замижа от паренето в очите, вдигна краче и ги потърка — когато си погледна крачето, по цялото бе полепнал тютюн. Тютюн бе влязъл в очите и устата му, беше се набил в косата му, беше влязъл дори в яката му — но откъде се беше взел на такава височина и толкова много, Арчибалд дори не успя да се зачуди, защото китарата внезапно стана страшно тежка, а в гърба го прободе толкова остра болка, че той разбра — още петдесетина метра и крилата му ще откажат.
	— Момчета — повика той отдалечилите се напред Артур и Арнолд и като разбра, че не го чуват, зажужа с всичка сила през хоботчето си: — Момчета!!!
	Двамата се обърнаха и веднага разбраха какво става.
	— Можеш ли да стигнеш до брега? — попита Артур, щом бързо долетя до Арчибалд.
	— Не — задъхано отговори той. — Падам!
	Всичко пред очите му се сля в мътно петно; последното, което видя, беше малката бяла чертица на увеселителното корабче далече на тъмносиния фон.
	— Арнолд, дай да го… Кацаме на самолетоносача. Ще издържиш ли до палубата?
	Тези думи долетяха до Арчибалд от друго измерение — в неговия свят вече нямаше нито височина, нито палуба, нито необходимост да се издържи до каквото и да било. Но гласовете ставаха все по-високи и натрапчиви и някой дори почна да го разтърсва за рамото, така че му се наложи да отвори очи. Над него се бяха навели Артур и Арнолд.
	— Арчибалд — каза Артур, — чуваш ли ме?
	Арчибалд с мъка се надигна на лакти, без да каже нищо. Лежеше на горната палуба сред оранжеви спасителни салове — на цвят бяха същите като прашните гумени маркучета на стената в къщичката му и това веднага го успокои. Под главата му беше подложена китарата, а от двете му страни клечаха Артур и Арнолд. Корабчето леко се полюшваше; от долната палуба се чуваха виковете на курортистите.
	— Ама и ти си един — каза Арнолд. — Успяхме да те хванем наистина в последния момент. Имаш страх от височините, така ли?
	— Така излиза — отговори Арчибалд.
	— Над морето трябва да се лети високо — каза Артур. — В ниското има чайки и е опасно.
	И кимна към кърмата, зад която неподвижно бяха увиснали няколко бели птици — летяха със същата скорост като корабчето, без изобщо да махат криле, и приличаха на емблеми от кулисите на невидимия МХАТ. От време на време от палубата хвърляха в морето бонбон или сладкиш и тогава някоя от птиците лекичко извърташе крилете си и изоставаше, превръщаше се в полюшващо се върху водата бяло петънце, а мястото й зад кърмата заемаше друга.
	Внезапно от кърмата към небето се устремиха две тъмни ширококрили сенки и се понесоха нагоре: стана толкова бързо, че Артур и Арнолд изобщо не забелязаха.
	— Красиво е — каза Арчибалд и се опита да стане.
	— Наведи се — нареди Артур. — Ще те видят от рубката.
	След няколко еволюции Арчибалд успя да се надигне на четири крака и загледа бялата следа пяна зад корабчето.
	— Господи! — въздъхна. — Как така живея? Ами че аз живея неправилно!
	— Успокой се — каза Артур. — Ние също. Само не ми изпадай в истерия.
	— Море — бавно, почти на срички каза Арчибалд. — Кораб. Чайки. И всичко това е пред мен, около мен. А аз… На палубата се качих, а палубата, виж, я няма…
	Далече на брега под планината, покрай която минаваха, от морето се издигаха плоски скали; на една за миг се мярнаха две голи тела и веднага изчезнаха зад следващата. Арчибалд изстена утробно — все едно от дълбините на сърцето му се изтръгна на свобода цялата му дълго натрупвана омраза към самия себе си, към собственото му затлъстяло повехнало тяло и безсмисления му живот — и преди приятелите му да успеят да реагират, грабна китарата и се хвърли във въздуха.
	Съзнанието му се стесни като визьор на ракетна система за насочване — в него остана само плоският камък с двете тела на него, камъкът ставаше все по-близък и накрая изпълни цялото пространство; тогава новата цел стана стремително носещият се към него гол женски крак — Арчибалд усети как хоботчето му щръкна и се наля с отдавна забравени сили. Той забръмча високо от щастие и с размах го заби в меката кожа, мислеше си, че Артур и Арнолд…
	Но от небето внезапно падна нещо ужасно тежко, окончателно и еднозначно и вече нямаше нито кой, нито за какво, нито с какво, нито защо да мисли…
	— Не исках — повтаряше разплаканата Наташа и притискаше към голите си гърди смачканата си рокля. — Не исках! Та аз дори не го забелязах!
	— Никой не те обвинява — сухо каза мокрият Артур. — Просто нещастен случай, много нещастен.
	Сам мълчаливо прегърна Наташа през раменете и я обърна, за да не гледа онова, което до съвсем скоро беше ходило по земята, радвало се беше на живота, пиело беше кръв и се беше казвало Арчибалд. Сега беше просто смачкана топка кърваво месо, увита в разкъсани парчета плат, от чийто център стърчеше пукнат гриф на китара — не можеха да се различат нито ръце, нито крака, нито глава.
	— Бяхме на корабчето — каза мокрият Арнолд — и той внезапно литна. Ама толкова бързо — изобщо не можахме да го настигнем. Викахме ви, обаче… А когато дойдохме… Вие изобщо не сте забелязали, понеже вълните са го отнесли. Половин час го търсихме…
	— Ако някой е виновен — каза Артур, — това сме ние. Той всъщност изобщо не искаше да лети, все едно предчувстваше. А после се съгласи. Сигурно просто е искал да умре като комар.
	— Може би — каза Арнолд. — Обаче какво беше това, дето го каза, за палубата?
	— Това е от една песен — обясни Артур. — На палубата се качи, а палуба там няма. И в миг му причерня, и в миг му просветля, и падна възнак там…
	— Да — каза Арнолд. — И нас ни чака същото някой ден.
	Нещо леко и остро го перна по бузата и той автоматично посегна и го хвана; беше книжна лястовица, на листа пишеше нещо. Арнолд погледна нагоре — над тях се извисяваше почти отвесна каменна стена, издигаше се поне на сто метра. Той разгъна лястовицата (линиите, по които беше сгъната, се раздалечаваха от горната част на листа като лъчи, но точката, от която започваха, беше извън листа) и прочете следното:
P>
#	В памет на Марк Аврелий

	1. Умерената страст и състоянието на духа спокойно
	не ни подтикват към създаване на дълги стройни редове.
	Че стихове се пишат бурно, страстно и дори поройно,
	тъй, сякаш дърт лауреат от сцената към подвиг ни зове.

	2. А ето че сега вали и нямам сили, за да мога в нещо
	да се съсредоточа — и си лежа. Лежа по гръб в леглото
	и без да гледам, знам: зад жълтите стъкла на къщата отсреща
	невидим някой и недвижен пак брои безброй животи.

	3. Тъгата, впрочем, ни пречиства. Да си щастлив през есента обаче
	е гадно; все едно интелигентка дърта да се пудри за минет.
	Почивай, душо. Плюнката в лицето не ще да те съвсем разплаче,
	а плюнката в гърба е колективен бодър, позитивен дружески ответ.

	4. Това е то животът. Четеш си разни книги
	и мислиш за двуметровата яма с нещо като хъс,
	макар че и без гроба си е ясно, че успехът и провалът
	са същото като насън да си го мериш с огнеборци
	и да излезе, че маркучът ти е дълъг по` или пък по` е къс,
	било за срам, било пък за възхвала.

	5. И мислиш за това и трудиш се според онуй,
	което отредила е за теб съдбата,
	и заприличваш всеки ден все повече на клюмнал хуй,
	решил, че в дадената от живота стая
	не съществува ракла, нито скрин, нито комод,
	а всъщност няма даже стая във безкрая,
	а има само Луций Марк Комод.

	6. Понякога се будиш нощем и през джама
	пак гледаш дълго бледата така наречена луна,
	макар да знаеш, че светът е джъст измама,
	измислен и заглъхнал безответен зов, халюцинация
	на средностатистическия гражданин Петров,
	пияница и наркоман, и също тъй халюцинация
	на някой тъп напоркан старшина.

	7. И пак добре, че със пирони и с бръсначи във ръцете
	те гонят лудите, преследват те — защо, не знам;
	и че успяваш да избягаш — на първия, на втория, на третия
	и нямаш време да усетиш нито страх и нито че си сам.

	8. А най-добре ще е да спреш и да се свреш под някой камък,
	докато дойде лятото и не надуши КГБ,
	че ти си само кръгче светлина от ярък пламък,
	освен което друго няма и не е имало под цялото небе.
P$
	Последното четиристишие беше написано с разкривен забързан почерк. КГБ беше задраскано, над него беше написано АФС, също задраскано, а до него — и то задраскано — ФСК*.
	[* АФС (АФБ) — Агенция за федерална сигурност (ноември 1991 — януари 1992); ФСК — Федерална служба на контраразузнаването (1993–1995); Федерален следствен комитет. — Б.пр.]


>	9. Черният конник

	Максим затвори вратата на градината, погледна напред и се вцепени. Иззад шипките към него бавно се приближаваше вълкодавът — замислен и кротък, с унили червени очи; от устата му висяха няколко бляскави като диамантени огърлиета нишки слюнка, поради което малко приличаше на омагьосана принцеса. Вълкодавът погледна със съмнение Максим и по-специално червената му шапка с жълт пискюл и написаното с химикалка с печатни букви Viva Duce Mussolini и тъкмо отвори уста да излае, обаче видя високите офицерски ботуши, които Максим беше лъснал до блясък сутринта, и като че ли се обърка.
	— Банзай! — викна една жена по пеньоар, която излезе иззад шипките след кучето. — Банзай!
	— Банзай! — отвърна с радостен вик Максим, но онова, което бе приел за изненадващ, да не говорим за прекрасен духовен резонанс, се оказа недоразумение — жената не поздравяваше него, както си беше помислил в първия миг, а викаше кучето. Максим се изкашля в шепа и си помисли, че вечната му грешка с хората е да си мисли, че са добронамерени и добри.
	— Извинявам се — каза с отработения си баритон, — Никита вкъщи ли си е?
	Без да му отговори, жената повлече кучето нанякъде, а Максим тихичко потропа на облепения с фолио прозорец. Във фолиото се отвори малко квадратче мрак и в него се появи предпазливо око със силно разширена зеница. След това квадратчето се затвори и от вратата до прозореца се чу стърженето на измествано шкафче. В процепа се появи обраслото с рехава къдрава брадица лице на Никита. Никита огледа първо зад Максим и чак когато се убеди, че зад него няма нищо и никого, махна верижката и каза:
	— Влизай.
	Максим влезе. Докато Никита затваряше вратата и я подпираше с шкафчето, Максим се огледа. Нямаше никакви промени, ако не се броеше довлеченото отнякъде табло „Империалистическите средства за въздушна агресия“, състоящо се от големи черно-бели снимки на самолети — беше подпряно на някакви боклуци, сред които Максим успя да идентифицира няколко потъмнели рамки от картини. Дюшекът, на който спеше Никита, беше до стената; беше завит с няколко одеяла, върху които имаше вестник с цяла планина трева — по цвета на тревата, тъмнозелен и лекичко червеникав, Максим я класифицира като урожай от края на миналата пролет, леко попресушена. Планината изглеждаше наистина достатъчно голяма и Максим бе обзет от простичката и спокойна радост на битието, която след миг премина не само в увереност в утрешния ден, но и минимум в следващите две седмици. До вестника имаше голяма лупа, лист хартия с някакви зеленикави точки по нея и любимата книга на Никита „Звездни кораби“, отворена по средата.
	— Папироси имаш ли? — попита Никита.
	Максим кимна и извади кутия „Казбек“.
	— Значи ти духаш — каза Никита, взе лупата и се наведе над листа.
	Максим клекна до вестника и отвори кутията. Черният конник отгоре й го притесняваше и след като извади няколко папироси, Максим прибра кутията в джоба си. Взе една папироса, обърна я с тютюна към таблото и духна силно през мундщука. Тютюнът изхвърча от хартиената тръбичка и улучи един от черните самолети — като прочете буквичките под него, Максим разбра, че е поразил бомбардировач „Б-52 Стратофортрес“ с ракета „Хаунд Дог“ на тумбака.
	— Целта поразена — прошепна той, стисна мундщука с устни, наведе се над купчинката трева и почна да я всмуква в хартиената тръбичка.
	Никита, заслужил майстор на пневмозареждането, гледаше Максим навъсено и дори с лекичко отвращение, но без да коментира. Той беше привърженик на малко по-друга техника, при която в цигарата оставаше мъничко тютюн — въпросът не беше толкова в това, че при тази методика тревата не влизаше в устата, колкото в приемствеността по отношение на поколението от шейсетте, което Никита уважаваше много, а Максим, като всички постмодернисти, не го броеше за нищо, така че просто стискаше хартиената тръбичка пред мундщука и в резултат се получаваше така нареченият „безтютюнев джойнт“.
	След като направи три, Максим подаде един на Никита и си запали втория.
	— Бива — каза, след като дръпна два пъти. — Но все пак не е джойнтпланът Маршал. Повече прилича на джойнтвенчъра на световния ционизъм, мен ако питаш.
	— Не бих казал — отговори Никита. — По-скоро на Лениновия джойнтплан за въоръжено въстание.
	— Аха — каза Максим, — като тревата, дето я садил в Разлив и после я шиткал на моряците?
	— Е, имаме и джойнтплана ГОЕЛРО* все пак.
	[* В руския младежки жаргон от 90-те г. на XX в. „план“ е равносилно на „трева“. Съответно „Маршал“ (план „Маршал“) и ГОЕЛРО (Държавна комисия за електрифициране на Русия, сформирана през 1920 г.) са названия за висококачествен наркотик. — Б.пр.]
	— ГОЕЛРО? — повтори Максим. — Дето го пушихме миналата седмица? Хич го няма. После ми се въртяха жълти кръгове в главата.
	— Имаме го и Лениновия джойнтплан „За кооперацията“, за индустриализацията също, и джойнтплана за изграждането на социализма в една отделно взета страна…
	— Къде ги имаме — там, откъдето си ги взел, или у Ленин?
	— Да — каза Никита.
	— А колибката — попита Максим — затова ли е колибка, понеже се е сбирал в нея да си пафка?
	— Не и джойнтплан „Маршал“ обаче — отвърна Никита. — Той е измислен по-късно.
	Джойнтпланът „Маршал“ беше един невероятен сорт от Далечния изток, него Никита го беше забърсал лекичко в периферията на битието си, зад която вече почваха тежките криминални разследвания и където се плащаше повече с куршуми, отколкото с парички. Беше успял да се докопа до малко „Маршал“ — обаче наистина беше толкова як, че го помнеше и сравняваше всяка нова партида с него.
	Като допуши джойнта, Никита взе лупата и се наведе над листа със зеленикавите точки.
	— Какво го гледаш? — попита Максим.
	— Не го гледам — каза Никита. — Гледам конопените буби.
	— Какви конопени буби?
	— Не си ли виждал? — попита меланхолично Никита. — Ами виж ги.
	Максим погледна листа по-отблизо. На него имаше парченца суха трева, мънички, по два-три милиметра, стъбълце с листенце, всичките като малки триъгълничета. Максим се зачуди колко ли време му е трябвало на Никита да прерови цял куп трева, та да ги пробере, и го погледна с уважение.
	— Хубава тревица — каза. — Ама чак пък буби…
	— И аз мислех така — каза Никита. — Обаче я погледни през лупата.
	Максим взе лупата и се наведе над листа. Отначало не забеляза нищо необичайно в уголемилите се няколко пъти късчета листенца, но после видя по тях странни симетрични чертички и внезапно разпозна в чертичките притиснати към коремчета краченца. И веднага, също както става, когато виждаш ясно очертана фигура в скрита картинка, настъпи невероятна трансформация — целият лист, допреди миг покрит с късченца канабис, се оказа покрит с мънички плоски сиво-зеленикави насекоми с издължени главички (тях Максим ги беше помислил за основата на листенцата), с триъгълни твърди телца (бубите очевидно имаха рудиментарни крилца — виждаше се дори тъничката разделяща ги чертица) и краченца, които бяха свити към тялото и се сливаха с него.
	— Умрели ли са — попита Максим, — или спят?
	— Не — каза Никита. — Преструват се. Ако не ги гледаш, след малко почват да щъкат.
	— Глей ти — измърмори Максим. — Ха, една мръдна! Ти отдавна ли го забеляза това?
	— Вчера — каза Никита.
	— Самичък?
	— Не — каза Никита. — Показаха ми го. И аз не го знаех.
	— А много ли са? В тревата имам предвид.
	— Страшно много — каза Никита. — По двайсетина на кибритче. Най-малко.
	— И защо не сме ги виждали досега? — попита Максим.
	— Понеже са много хитри и мимикрират. Маскират се на тревица. Обаче си има начин да ги видиш — ден преди да дойдат ченгетата бягат като плъхове от кораб. И значи се прави така: вземаш тревата, слагаш я на плота и я захлупваш с буркан. Ако бубите полазят по буркана, прибираш си тревата и я изнасяш на безопасно. Още по-добре е с медицинска банка.
	— Искаш да кажеш — каза Максим, — че ги има във всяко джойнтче?
	— Именно. Забелязвал ли си, че когато дърпаш, нещо пропуква? И че миризмата се променя?
	— Е, това са семенцата — каза Максим.
	— Ха! — каза Никита. — И аз така си мислех. Обаче вчера направих едно джойнтче само със семенца — и нищо не пука, брато.
	— Значи това…
	— Да — каза Никита. — Това са те.
	Джойнтът изпращя и изпусна дълга тънка струйка дим, все едно в него беше изригнал микроскопичен вулкан. Максим го погледна уплашено, после пак погледна Никита.
	— На`, видя ли? — каза Никита.
	— Ама това става по три-четири пъти на всяко джойнтче! — Максим пребледня.
	— Нали това ти казвам.
	Максим се замисли. Никита седна на пода и почна да си обува маратонките.
	— Къде? — попита Максим.
	— Изгнервих се — обясни Никита. — Трябва да се поразгилам. Часовник имаш ли?
	— Тц.
	— Тогава пусни радиото. Там казват колко е часът. В три трябва да сме на пазара.
	Максим протегна ръка и пусна стария веф*. Вървяха новините.
	[* Един от най-популярните транзисторни радиоприемници в СССР, произвеждан в Рижкия държавен електротехнически завод VEF. — Б.ред.]
	— На сесията на Организацията на обединените нации — говореше ксилофоничен женски глас — кралят на Йордания Хюсеин заяви, че американският джойнтплан за уреждане на положението в Близкия изток според него е неефективен. Крал Хюсеин каза, че арабските народи имат свой джойнтплан и че международната общественост трябва да бъде по-широко информирана за него… Сега новините от страната. От Кузнецкия въгледобивен басейн съобщават, че в Новокраматорския металургичен комбинат е пусната в експлоатация седмата доменна пещ за петилетката. За несведущите слушатели поясняваме: една пещ е равна на десет 250-грамови чаши, или сто „кибрита“, или хиляда джойнта. Съответно седем хиляди…
	Никита се наведе към вефа и го спря.
	— Ха, докато стигне до нас… По-добре да си потърсим самички.
	— Хиляда… — мечтателно повтори Максим. — Чу ли ги какво казаха?
	— Да — отвърна Никита. — Какво толкова?
	— И нищо не те учуди?
	— Че какво да ме учуди?
	— Стига бе! — засмя се Максим. — Наистина ли не го забеляза, пич?
	— Какво да забележа?
	— Ами петилетката! Нали вече няма петилетки!
	— Петилетки може да няма — каза Никита, — обаче петгодишният план си остана. Нали тревата се суши с цел да я шитнеш в бъдеще.
	— Ааа! — Максим най-после разбра.
	— Давай по-бързичко — каза Никита, като погледна през прозореца, — докато няма никого. Джойнта ще го вземем ли?
	— Че как — каза Максим и си го пъхна в джоба.
	На вратата Никита спря, погледна Максим със съмнение и каза:
	— Стоп! Няма да стане така.
	— Кое?
	— Личиш си от сто километра. Я си обърни шапката.
	Максим послушно си свали шапката и си я сложи пак с жълтия пискюл отпред. Никита кимна доволно и отвори вратата.
	Духаше вятър и беше хладно. Беше валяло, но асфалтът вече изсъхваше. Максим и Никита тръгнаха по шосето към блестящия портал, образуван от тръбата на топлоцентралата, която минаваше над асфалта във формата на буквата П.
	— А, не — каза Никита. — Не минавам оттам.
	— Защо?
	— Не виждаш ли? — Никита посочи арката. — Какво е това П? На бесилка прилича.
	Максим погледна и каза:
	— Хайде стига де. Натрапчиви идеи. Давай да минем.
	След думите на Никита обаче да минат под буквата П си беше наистина страшно, така че се прекатериха през тръбата на няколко метра вдясно от арката — крачолите им потъмняха от мократа трева, а краката им станаха целите в кал. Никита се втренчи в краката на Максим и попита:
	— Ти защо си с ботуши? Жега е.
	— Влизам в образа — обясни Максим.
	— Какъв образ?
	— На Гаев. Правим „Вишнева градина“.
	— И к’во, влезе ли?
	— Почти. Обаче не съм наясно още с кулминацията. Не я вдявам докрай, нали разбираш.
	— Каква кулминация?
	— Кулминацията, ти не ги разбираш тия работи, е онази точка, която осветява отвътре цялата роля. За Гаев например това е моментът, в който той казва, че са му намерили място в банка. В същия този момент значи всички стоят около него с кърпи и парцали в ръце и той ги оглежда бавно и им казва: „В банка“. И ето ти я играта на думи — захлупват го с една медицинска банка и той изпуска бамбуковия си меч…
	— Защо бамбуков?
	— Защото нали играе билярд — обясни Максим.
	— А банката? — попита Никита. — Стъклената имам предвид.
	— Заради постмодернизма — каза Максим. — Де Кирико. Ела да ни гледаш.
	— А, не — каза Никита. — В това вашето мазе вони. И освен това не обичам постмодернизма. Постмодернизмът е изкуството на съветските портиери.
	— Защо пък?
	— Ами защото им беше скучно да кибичат по цяла нощ в портиерните и взеха, че измислиха постмодернизма. Виж я само думата.
	— Никита — каза Максим, — стига глупости. Ти да не би да не си бил портиер и да не си седял на дежурства? На пост сиреч.
	Отляво между хълмовете се провидя морето, но пътят рязко зави надясно и морето изчезна. Пред тях не се виждаше жив човек. Максим бръкна в джоба си, извади джойнта и го запали.
	— Добре де, бях — каза Никита, докато го взимаше от ръката му, — обаче никога не съм посягал на чуждо. А ти, още преди да се навреш в онова мазе, вече си беше паразит. Нали помниш как те молих да менкаме оная картина за три кибритчета. Бе колко са това бе — най-много двайсет джойнта.
	— Каква картина? — Максим се направи, че не помни.
	— Каква, каква! „Смърт от харпун в Градината на Златните маски“ — каза Никита. — И ти какво направи? Изряза в средата триъгълник и написа „хуй“.
	— Виж с’а, брат ми — с хладно достойнство заяви Максим. — Хайде стига тъпанарщини. Минало — заминало. Освен това тогава бях художник концептуалист и онова си беше хепънинг.
	Никита дръпна дълбоко и се разкашля.
	— Ти си абсолютно лайно, а не концептуалист — каза, след като си пое дъх. — Не можеш да правиш нищо друго, освен да изрязваш триъгълници и да пишеш „хуй“, така че само си измисляш разни изчанчени имена. И на „Вишнева градина“ също сте й изрязали триъгълник и сте написали „хуй“ — и изобщо това не е никаква постановка. И пак изобщо — в тоя целия постмодернизъм няма нищо друго освен хуйове и триъгълници.
	— Отдавна убих в себе си художника концептуалист — каза Максим помирително.
	— Пък аз да се чудя от какво ти смърди така устата.
	Максим спря и отвори уста да каже нещо, но си спомни, че е тук да иска от Никита трева, и се сдържа. Никита винаги се държеше така, когато усещаше, че ще му искат трева.
	— Ама ти си станал досущ като моя квартален бе — каза Максим възможно по-кротко. — И той все обясняваше за живота. Ти, Максим, вика ми, не щеш да бачкаш и затова си измисляш какви ли не глупости.
	— Прав е бил. А разликата между вас е само в това, че той не знае, че като си обува ботушите, това е естетичен изказ.
	— Ами ти да не си по-различен? — не издържа Максим. — Не бил постмодернист, моля ви се! И ти си същото лайно!
	Но Никита вече се беше успокоил и в очите му се четеше предишната унила меланхолия.
	— Обаче картината си беше жестока — каза Максим. — „Смъртта от харпун“. От кой период ти е? От Астраханския?
	— Не — каза Никита. — От Киргизкия.
	— Стига де — каза Максим, — от Астраханския беше, сигурен съм.
	— Не — каза Никита. — От Астраханския е „Пленени нехуманоиди в щаба на Киевския военен окръг“. Тогава бях в дълъг киргизки период, след това в кратък астрахански, след това пак киргизки. Едно нещо никога няма да му простя на Горбачов — че изгубихме Средна Азия. Такава чудесна държава съсипа!
	— Да не мислиш, че го искаше? — попита Максим в опит да отклони възможно повече разговора от тази опасна тема. — Той просто нямаше ясен план за действие.
	Никита не каза нищо. Шосето, по което вървяха, се насочваше все по-далече от морето; наоколо имаше само голи хълмове и Максим си помисли, че ако пак завали, няма да има къде да се скрият. Започваше да му става студено.
	— Да се връщаме, а? — каза той. — Ей, остави и на мен де!
	Никита дръпна за последно и му даде джойнта. После каза:
	— Няма да се връщаме. Сега ще завием и ще минем напряко.
	От шосето отбиваше тесен асфалтиран път. Покрай него имаше дълга дъсчена ограда, зад която се извисяваше недостроена почивна станция плюс два строителни крана. Максим с тревога си помисли, че може да има кучета, но когато Никита отби от шосето, го последва мълчаливо. Внезапно го осени една неприятна мисъл.
	— Абе, Никита, ти за каква банка ми говореше?
	— Не аз, ти. Нали ми разказваше за „Вишнева градина“.
	— Не, не — каза Максим. — Преди това. За конопените буби.
	— А, да. Понеже нали захлупваш тревата с буркан или медицинска банка. Ако изпълзят — кофти. Трябва да изчезваш.
	Джойнтът в ръката на Максим изпращя и блъвна дълга тънка струйка дим — приличаше на следа от ракета. Максим трепна.
	— Аха… Значи затова излязохме.
	— Хвана ме шубето — каза Никита. — Викам си — ще вземат да дойдат да ни приберат. Ония с буркана.
	— Ясно — каза Максим и се огледа. — Я дай да позабързаме.
	Беше толкова пребледнял, че като го погледна, Никита се уплаши и закрачи по-бързо. Все пак попита:
	— Закъде да бързаме?
	— Ама ти не загря ли? — каза Максим. — Идват да ни приберат.
	И Никита вече загря. Забърза още повече, обърна се и видя как на шосето до отбивката спира жълт милиционерски джип със синя лента през средата — за жалост тези цветове вече нямаха никакво отношение към знамето на независима Украйна. И с буркан отгоре.
	— Чакай — каза Никита и облещи обезумелите си очи към Максим. — Няма начин да им избягаме. С кола са.
	— А какво предлагаш?
	— Дай да легнем в канавката и да се престорим на умрели. Те ще минат и ще се престорят, че не ни виждат. За чий им е още един случай с трупове?
	— Ти съвсем си се побъркал бе — каза Максим. — Трябва да се скрием.
	— Няма къде.
	— Има. На сметището — каза Максим.
	Вляво от пътя започваше огромно сметище, по-точно не съвсем сметище, а огромна затрупана с боклуци площадка, отчасти за строителни материали — имаше какви ли не плочи и метални ферми, бетонни кубове и циментови тръби, — но боклуците все пак бяха много повече. Максим се обърна, видя, че милиционерският джип завива по отбивката, и прошепна:
	— Бегом!
	И се хвърли в пролуката между две редици бетонни плочи. Никита хукна след него. Чуха зад тях ръмженето на приближаващия се джип, после всичко стана тихо.
	— Слязоха от джипа! — изпъшка Максим, подхлъзна се на някаква мокра дъска, падна, скочи на крака, зави зад поредната купчина бетонни плочи и се навря в една огромна тръба, сложена на прогнили греди до огромна купчина наредени една върху друга щайги. Никита го последва. Тръбата беше почти два метра в диаметър, така че дори не им се наложи да се навеждат. Изтичаха през нея и спряха в края й: беше задънен от някакви стени и имаше само малък отвор, не по-широк от две педи.
	— Дали ни видяха? — попита Никита.
	— Тихо! — изсъска Максим.
	— Няма да ни чуят — каза Никита. — Тука акустиката хич я няма. Така че не се шашкай.
	— Аз да се шашкам? — възрази Максим. — Кой одеве предложи да се престорим на умрели като ония буби?
	Никита не каза нищо, само погледна към дупката — наистина изглеждаше съвсем малка.
	В тръбата беше влажно. Никита погледна Максим. Когато той се замисляше, лицето му се променяше: губеше обичайното си изражение на вежливо достойнство и заприличваше на протеза — такива лица имаше много на снимките в архива на Министерството на водното стопанство на СССР, част от който случайно се беше озовала у Никита в резултат на сложни двойни и тройни сделки с дрога.
	— Ще изчакаме половин час — каза Максим — и после може да се измъкнем да се поогледаме. Ти как си, държи ли те още?
	— Аха — отвърна Никита.
	— И мене. Яка си беше тревицата. Ще ми дадеш на вересия, нали?
	Никита кимна.
	— Мамка му — каза Максим, понеже знаеше, че след предполагаемото съгласие на Никита трябва възможно по-бързо да смени темата. — Загубил съм си шапката. Сигурно като се подхлъзнах и паднах.
	— Не — хвана се Никита на номера. — Вече си я беше свалил. Виж си по джобовете.
	Максим бръкна в левия си джоб и извади кутията „Казбек“.
	— Знаеш ли — каза, — осъзнах нещо. Че цигарите „Казбек“ всъщност не са никакъв „Казбек“.
	— Защо?
	— Ами виж. Пише „Казбек“, обаче какво е нарисувано?
	— Планината Казбек.
	— Това е на заден план — каза Максим. — Фонът, така да се каже. А на преден план имаме какво?
	Никита погледна цигарите така, все едно ги виждаше за пръв път в живота си.
	— Прав си.
	— Именно. Черен конник. Замислял ли си се някога защо тоя черен конник е на преден план?
	— Пак с твойте глупости — каза Никита. — Нищо, давай.
	Максим понечи да отвори уста, но Никита вдигна пръст и прошепна:
	— Тихо!
	Отвън долетяха гласове и след миг стихнаха. Няколко минути цареше тишина, а после Максим чу ритмично потропване, все едно някой потропваше с пръсти по маса. Звукът се приближаваше и скоро стана ясно, че е тупкане на конски копита. Обиколи няколко пъти тръбата и стихна.
	— Знаеш ли — каза Максим и се надигна, — мен ако питаш, нямаше смисъл да изпадаме в паника. От какво да се стягаме? Даже трева нямаме, нали така? Дай да се махаме оттук.
	— Прав си — съгласи се Никита и също стана.
	И внезапно в тръбата нахлу вятър. Отначало можеше да се сбърка просто с въздушно течение, но още преди Максим да успее да направи няколко крачки, вятърът стана толкова силен, че го повали и го повлече назад. Никита успя да запази равновесие и дори измина още няколко метра, приведен напред, но вятърът се усили до такава степен, че старите щайги, подредени пред кръглата дупка на тръбата, се сринаха и нахлуха в нея. Никита успя да избегне първите три-четири, но пък вятърът го накара да се смъкне на четири крака и да затърси опора в бетона. Той се обърна назад. Максим лежеше чак в дъното на тръбата, вече затрупан от щайги, малката, вече черна дупка над главата му бучеше страховито, докато всмукваше въздуха. Максим изкрещя нещо, но Никита не разбра нищо, понеже въздушният поток отнасяше всички звуци. Покрай Никита прелетяха още няколко щайги, а после една го удари по ръцете, той отпусна хватката си и заедно с щайгите се понесе към дъното на тръбата. Вятърът стана още по-силен и щайгите вече не се търкаляха в тръбата, а летяха през нея, блъскаха се и се чупеха в стените и една в друга. Никита си запуши ушите с ръце и стисна очи; чувстваше как бученето става все по-силно и как тънките летви го блъскат от всички страни и се трошат.
	Вятърът спря също така внезапно, както беше започнал.
	— Ей! — викна Никита. — Максим! Жив ли си?
	— Жив съм — отвърна Максим. — Ти къде си?
	— Тук съм, къде да съм — отговори Никита.
	Максим беше опрял гръб в бетона, който блокираше тръбата, а потрошените щайги около него бяха толкова много, че не можеше да помръдне. Ако съдеше по гласа на Никита, той беше наблизо, на три-четири метра, но Максим не можеше да го види заради летвите и разните парчета талашит и фазер.
	— Какво е това? — попита Максим.
	— Не разбра ли вече? — отвърна Никита с нещо, както си помисли Максим, като злорадство. — Натъпкаха ни в джойнтче.
	— Кой? Куките ли?
	— Аз откъде да знам?
	— Май съм си счупил крака — оплака се Максим.
	— Така ти се пада — каза Никита. — Сто пъти съм ти казвал: не тъпчи като някой идиот. Е, вече няма значение. Сега ще…
	— Сега ще какво?
	— Ами вземи помисли малко.
	Но вече нямаше нужда от мислене. Пак задуха вятър и този път донесе гъсти кълбета дим и Максим и Никита се разкашляха. Максим усети изгаряща жега и видя в процепите между летвите червените отблясъци на все още далечен огън. После димът се сгъсти пак и той стисна очи — нямаше начин да ги държи повече отворени.
	— Никита! — викна Максим.
	Никита не отговори.
	„Значи — помисли Максим — аз съм най-накрая, а джойнтът, това са си осем дръпвания. Две вече минаха. Значи…“
	Лъхна го нова вълна жега и той се задъха. По ръцете и лицето му потече горещ катран.
	— Никита! — пак извика Максим и се опита да отвори очи. През дима видя червеникаво сияние, вече съвсем близо, и там, където допреди малко беше Никита, се чу оглушителен пукот. Максим успя някак да извърне глава от дупката, в която нахлуваше всичкият пушек, и се помъчи да вдиша малко въздух. Успя.
	„Обаче ако джойнтът е малък — помисли си с ужас, — може да свърши и за пет дръпвания… Господи! Ако ме чуваш…“
	Опита да се прекръсти, но ръцете му бяха заклещени от изпочупените щайги.
	— Господи! За какво ме наказваш така? — прошепна той.
	— Да не би да си мислиш — чу се гръмовен и едновременно с това сърдечен глас от дупката, в която нахлуваше димът, — че ти мисля злото?
	— Не — викна Максим и се вкопчи в бетона, изнемогваше от ужасната жега, — не мисля! Прости ми, Господи!
	— Ти нямаш грях — прогърмя гласът. — Мисли си за други неща.


>	10. Полет над вражеското гнездо

	По покрива на автобусната спирка тропаше дъжд. Наташа седеше на тясната метална пейка, свила се чак в студения стъклен ъгъл, и плачеше. До нея седеше Сам и потръпваше от долитащите пръски.
	— Наташа — каза той и опита да свали ръцете й от лицето й.
	— Сам — каза Наташа. — Не ме гледай. Размазал ми се е гримът.
	— Успокой се — каза Сам. — Трябва да пийнеш нещо или…
	Бръкна с два пръста в джоба на ризата си и извади дълга цигара с усукано крайче — приличаше на острие на стрела, — огледа я с известно съмнение и после я лапна. Запали я, дръпна два пъти и потупа Наташа по рамото.
	— Ето, пробвай.
	Наташа го погледна с подозрение през пръсти и попита:
	— Какво е това?
	— Марихуана — отговори Сам.
	— Откъде си я взел?
	— Няма да повярваш — каза Сам. — Обаче разхождам се тази сутрин по крайбрежната улица, никакви хора нямаше още, и изведнъж чувам — конски копита. Обръщам се и що да видя — към мен препуска конник, целият в черно, с дълга бурка. Спира до мен, вдига коня на задните му крака — и ми подава цигарата. И аз я взех. А конят изцвили и…
	— И какво? — попита Наташа.
	— И препусна.
	— Много странно.
	— Не всъщност — каза Сам. — Това според мен е древен татарски обичай. Четох за нещо такова у Херодот, докато бях в колежа.
	— Няма ли да ми призлее? — попита Наташа.
	— Няма — каза Сам и дръпна още веднъж. — Ще ти стане хубаво.
	И все едно за да потвърди думите му, цигарата между пръстите му припука и изпусна дълга тънка струйка дим. Наташа предпазливо, все едно хващаше оголена жица, я взе и погледна Сам недоверчиво.
	— Страх ме е — прошепна. — Никога не съм опитвала.
	— Да не би да си мислиш — нежно попита Сам, — че ти мисля злото?
	Лицето на Наташа се разкриви и Сам разбра, че тя всеки момент ще се разплаче.
	— Ти нямаш грях — все така нежно каза той. — Мисли си за други неща.
	Наташа примигна, за да махне сълзите, вдигна цигарата и си дръпна. Цигарата пак припука и от нея излезе синя струйка дим.
	— Защо пращи така? — попита Наташа. — Вече втори път.
	— Не знам — каза Сам. — Какво значение има?
	Наташа хвърли фаса в бълбукащата и вдигаща мехури вадичка, която минаваше по асфалта точно между обувките й. Той падна във водата, изгасна и заплува; вадичката падаше като водопадче от тротоара на асфалта и когато хартиената тръбичка се преметна през бордюра, Наташа я изгуби от поглед.
	— Виждаш ли тези мехурчета, Наташа? — попита Сам. — И ние сме същите. Насекомите се избиват взаимно често без изобщо да подозират. И никое не знае какво ще стане с него утре.
	— Аз изобщо не го забелязах как долетя — каза Наташа. — Смачках го машинално.
	— Той беше пиян — каза Сам. — Освен това кой хапе по дупето? Само самоубийците. Ами че това е най-чувствителното място.
	И сложи ръка високо на бедрото на Наташа.
	— Тук те ухапа, нали?
	— Да — тихичко отговори Наташа.
	— Боли ли?
	Наташа вдигна към него празните си и загадъчни зелени очи и каза:
	— Целуни ме, Сам.
	Дъждът постепенно отслабваше. По стъклените стени на спирката бяха налепени избелели плакати и обяви. Сам — беше впил устни в устните на Наташа — забеляза точно срещу лицето си обява: „Продавам тлъсто куче. Евтино. Вечер. Търсете Серьожа“. Листчетата с телефоните отдолу бяха откъснати, а почеркът беше четлив, уверен, с наклон наляво. Сам отмести очи. Съседната обява гласеше: „Интимен електромасаж по домовете. Цена — по договаряне“. Под нея се подаваше трета обява, в която някой си Андрис много държеше да си купи стол „Мемфис“ от комплект „Атлантис“.
	— Ах, Сам — каза Наташа, — никой не ме е целувал така.
	— Къде да отидем? — попита Сам.
	— Мама си е вкъщи — каза Наташа, — а и сме скарани.
	— При мен в хотела?
	— О, не! Какво ще си помислят за мен? Тук всички се познаваме. По-добре вкъщи.
	— А майка ти?
	— Тя няма да ни види. Обаче има един много гаден навик — непрекъснато чете на глас. Не че разбира какво чете.
	— Далече ли е?
	— Не — каза Наташа. — Шест-седем минутки. Сам, ужасна съм, нали?
	Сам стана, излезе изпод навеса на спирката и погледна към небето.
	— Да тръгваме. Дъждът спря.
	Дъждът беше превърнал алеята към почивната станция в кафяв канал и увитият от лози Илич, който стърчеше от едната й страна, приличаше на фигура на нос на кораб, заседнал на кален бряг. Отначало Сам опитваше да стъпва на местата, където калта изглеждаше по-плитка, но след няколко метра алеята почна да му се струва хитро и зло живо същество, решило да му вгорчи живота възможно повече, докато върви по гърба му. Така че излезе на тревата отстрани и тръгна по нея. Краката му подгизнаха веднага, разбира се, но пък калта от обувките му падна, забърсана от мокрите стъбла. Наташа вървеше пред него, хванала обувките си в ръце, и балансираше с тях с невероятна изящност.
	— Почти стигнахме — каза тя. — Сега надясно.
	— Ама долу в дерето ли? — попита Сам.
	— Да — каза Наташа. — Домът ни е скромен, но има и по-лоши. Насам… Да не се подхлъзнеш. Дай ръка.
	— Ще се оправя… Уф, по дяволите…
	— Казах ти — дай ръка. Нищо, ще ги изперем и за час-два ще изсъхнат. Сега напред и наляво. Наведи се обаче, че ще си удариш главата… Е, стигнахме.
	— Може ли да светнем?
	— Не, мама ще се събуди. Ей сега ще ти свикнат очите. Само говори по-тихо, че ще я събудиш.
	— Тя къде е? — попита Сам шепнешком.
	— Там — прошепна Наташа.
	Постепенно Сам започна да различава какво има в стаята. С Наташа седяха на тесен диван; до тях имаше шкафче с двукасетъчен магнетофон, до него бюро, а над бюрото лавица с няколко книги. В ъгъла тихичко сумтеше малък бял хладилник — на вратата му, сякаш за да компенсира очевидното отсъствие на месо вътре, беше лепнат гол до кръста Силвестър Сталоун. На три метра пред дивана стаята беше преградена от стигащ почти до ниския таван жълт параван.
	Сам извади цигара и щракна запалката си. Наташа се опита да го хване за ръката, но вече беше късно — пламъчето освети стаята и иззад паравана долетя тих женски стон.
	— Е, край — каза Наташа, — събуди я.
	Зад паравана нещо се размърда тежко и се закашля, после се чу шумолене на хартия и тънък женски глас започна да чете високо и почти на срички:
	— … Но, разбира се, всички що-годе разбиращи от изкуство насекоми отдавна вече не се съмняват във факта, че днес единственият актуален естетически епифеномен на литературния процес е на практика алманахът „Триъгълен хуй“, чиято първа книжка скоро ще излезе на пазара. Обзорът е подготвен от Всуеслав Сирицин и Семьон Клопченко-Конопляних. Забележка: мненията на авторите може да не съвпадат с мнението на редакцията. Полет над вражеското гнездо. Петдесет години от какавидирането на Аркадий Гайдар…
	— Вече можем да си говорим спокойно — каза Наташа. — Сега не чува нищо.
	— И често ли прави така? — попита Сам.
	— По цял ден. Искаш ли да пуснем музика?
	— Не — каза Сам.
	— Дай да дръпна — каза Наташа, седна на коленете на Сам и взе запалената цигара от пръстите му.
	Сам я прегърна през корема и напипа през мокрия зелен плат горещата хлътнатина на пъпа.
	— И излиза — продължаваше тънкият глас зад паравана, — че всъщност няма кой да го чете: възрастните не искат, а децата няма да забележат нищо, също както англичаните не забелязват, че четат на английски. „Прощавай! — заспивах аз. — Барабаните бият походен марш. Всеки отряд си има свой път, свой позор и своя слава. Ето че се разделихме. Тропотът утихна и в полето е пусто.“*
	[* Тук и по-долу: превод Милка Спасова, „Народна младеж“, 1976. — Б.пр.]


	— Как така чете на тъмно? — тихо попита Сам, за да отвлече вниманието на Наташа от неловката пауза, за която беше виновен упорито отказващият да се смъкне пластмасов цип.
	— Не знам — прошепна Наташа. — Откакто се помня, е все така… Сигурно го помни наизуст.
	— Виждаме света през очите на едно малко момче — четеше гласът — и не поради примитивността на описаните чувства, а поради онези безкрайни възможности, които крие в себе си светът на „Съдбата на барабанчика“. Това е на пръв поглед едно от свойствата на живота, на което няма нужда и не би трябвало да се спираме специално, равнодушната и малко тъжна лекота, с която героят посреща новите събития в живота си. „Сега никой няма да ме познае и да ме залови — мислех си аз. — Вуйчо ще ме даде в мичманското училище, а той ще замине във Вятка… Нека! Ще живея сам, ще се старая. А на всичко минало ще плюя и ще го забравя, като че изобщо не е било…“ Вселената, в която живее героят, е наистина прекрасна: „А на възвишението, над стръмнината, се издигаха едно до друго бели здания, същински дворци, кули, светнали, величави. И докато ние се приближавахме с влака, те бавно се разгръщаха, заставаха полуизвърнати, като надникваха едно след друго през могъщите каменни плещи и блестяха със светлосиньото си стъкло, със среброто и златото си“.
	— Наташа — предаде се Сам, — как се дърпа това?
	— Изобщо не се дърпа — засмя се Наташа. — Той е просто така, за красота.
	Надигна се и с едно бързо движение изхлузи роклята през главата си.
	— Уф! Разчорлих се!
	— Но кой наблюдава този чудесен и непрестанно обновяващ се свят? — попита гласът зад паравана. — Кой е този зрител, в чиито чувства се потапяме? Може ли да се каже, че това е самият автор? Или това е едно от обикнатите от него момчета, в чиято ръка след няколко десетки страници ляга студената и вдъхваща сигурност дръжка на браунинга? Между другото темата за детето убиец е една от главните у Гайдар. Да си спомним дори само „Школа“ и изстрела от маузера в гората, който ехти сякаш във всичките й страници и около който се върти всъщност цялото повествование. Дори в последните работи на писателя — „фронтови бележки“, също виждаме тази линия: „Страхувайки се, че няма да му повярват, момчето измъква от пазвата си завит в мушама комсомолски билет… Аз го поглеждам в очите. Слагам в горещата му ръка пачка патрони… Не, не! Това момче ще сложи пачката, но не в празно гърне“*.
	[* Превод Хенри Левенсон. „Народна младеж“, 1976. — Б.пр.]
	Наташа разкопча ризата на Сам и долепи нежните смукалца на дланите си до обраслите му с твърди косъмчета гърди.
	— Но никъде тази нота — усили се гласът — не звучи толкова ясно, колкото в „Съдбата на барабанчика“. Всичко, което става на страниците на тази книга, всъщност е само прелюдия към момента, в който на барабанните удари на изстрелите отвръща странно ехо, идващо било от небесата, било от самата душа на лирическия във всички смисли герой. „Тогава аз стрелях един, два, три пъти… Старикът Яков изведнъж се спря и неловко се стъписа. Ала къде ще се меря с другия закоравял вълк, опасен и безпощаден снайперист!… Но дори когато падах, не преставах да слушам все оня, същия звук, чист и ясен, който не можаха да заглушат нито внезапно загърмелите из градината изстрели, нито тежкият удар на избухналата недалеч бомба…“
	Дланите на Наташа се плъзнаха надолу и се натъкнаха на нещо, което напомняше за топли цилиндри на състезателна кола. Наташа се сети, че това е мястото, откъдето на Сам му растат крачетата, погали го нежно и плъзна ръка надолу, докато не напипа първата ивица на покритото му с къси власинки коремче.
	— Oh yeah, honey — изпъшка Сам, — I can feel it.*
	[* О, да, мила. Страхотно! (англ.). — Б.ред.]
	Крачето му полегна на твърдия хладен гръб на Наташа и напипа обраслата с влажни власинки основа на потръпващото крило.
	— It’s been my dream for ages — прошепна Наташа с оптимистичната интонация на учен на курсове език — to learn American bed whispers…*
	[* Откога мечтая за това — да науча американските креватни възклицания (англ.). — Б.ред.]
	— Убийството тук — обади се в съзвучие гласът зад паравана — не се различава по принцип от, да речем, опита да се отвори чекмедже с пиличка за нокти или от безкрайни митарства с развален фотоапарат — кратко и ясно е описана външната страна на събитието и е изобразен придружаващият действията психически процес, напомнящ за трогателно простата мелодийка на улична латерна. При което потокът усещания, оценки и изводи не допуска появата на съмнение в правилността на действията на героя. Той, разбира се, може да бърка, да прави глупости и да съжалява за тях, но винаги е прав — дори когато не е прав. Той има естественото право да постъпва така, както постъпва. В този смисъл Серьожа Шчербачов — това е името на малкия барабанчик — без никакви усилия постига онова състояние на духа, за което безнадеждно мечтае Родион Разколников. Можем да кажем, че героят на Гайдар е всъщност Разколников, който стига до края, без да го е страх от нищо, защото поради младостта си и поради уникалността на възгледите си за живота просто не знае, че може да го е страх от нещо, просто не вижда онова, което толкова измъчва петербургския студент; студентът обременява тежестта на брадвата си с унила и болезнена саморефлексия, а нашият герой весело натиска спусъка на браунинга след вътрешния си монолог: „Стани, барабанчико! — вече топло и ласкаво ми подсказа все оня глас. — Стани и не се огъвай! Дойде времето!“. Долу фройдистките реминисценции…
	Сам усети как хоботчето му се изправя под ласките на крачетата на Наташа и я погледна разногледо. Над брадичката й висеше дълъг тъмен език с мъхесто връхче, което се разделяше на две четинести крайчета. Въпросният език потрепваше възбудено и по него се стичаха тъмнозелени капчици гъст секрет.
	— Eat me* — прошепна Наташа, дръпна дългите груби на пипане антени, които стърчаха изпод очите на Сам, и той с бръмчене и стон проби с хоботче хрущящия зелен хитин на гърба й.
	[* Изяж ме (англ.). — Б.ред.]
	— … открай време сложните отношения с ницшеанството. Достоевски се опитва да обоснове художествено неговата несъстоятелност — и го прави наистина убедително. Вярно, с известна условност: той доказва, че такава система възгледи не подхожда на измисления от него Родион Разколников. А Гайдар създава също такъв убедителен и също толкова художествено правдив, тоест невлизащ в противоречие с формираната от самия автор парадигма, образ на свръхчовека. Серьожа е абсолютно аморален и това изобщо не е чудно, понеже всеки морал или онова, което го замества, във всички култури се засажда в детската душа с помощта на специално бонбонче, направено от красота. Вместо пошлата фашистка държава на „Съдбата на барабанчика“ сините очи на Серьожа виждат безкрайни романтични простори; просторите са населени с възвишени исполини, които водят мистична борба, чиято природа се разкрива за миг, когато Серьожа пита старшия свръхчовек, майора от НКВД Герчаков, на какви сили е служил убитият преди няколко дни възрастен. „Човекът се усмихна. Нищо не отвърна, смукна дим от кривата си лула (sic!), плю на тревата и бавно посочи с ръка нататък, дето плавно се спущаше сега кървавочервеното вечерно слънце.“
	Наташа се притисна към бързо издуващото се коремче на Сам — то вече се втвърдяваше и почервеняваше — и го стисна с шестте си крачета.
	— Oh — шепнеше тя. — It’s getting so big… So big and hard…*
	[* О… Толкова е голям… Толкова голям и твърд. (англ.). — Б.ред.]
	— Yeah, baby — сумтеше Сам в отговор. — You smell good. And you taste good.*
	[* Да, бейби… Миришеш вкусно. И си вкусна. (англ.). — Б.ред.]
	— И така — каза жената зад паравана, — дотук повече или по-малко изяснихме какво е написал Гайдар. Сега нека помислим — защо? Защо един мъж с бръсната глава с гимнастьорка и кожена шапка на сто страници ни убеждава, че светът е прекрасен, а убийството, извършено от дете, изобщо не е грях, понеже децата по принцип са безгрешни? Може би единствено близък по дух на Гайдар е Юкио Мишима. Бихме могли да наречем Мишима японският Гайдар, ако наистина беше застрелял с лък поне един от светите себастиановци на военното си детство. Но Мишима върви от измислицата към делата, стига, разбира се, да приемем за дело ритуалното самоубийство, след като снимката му в позата на свети Себастиан украсява няколко статии за зараждащия се японски културизъм в няколко списания, а Гайдар върви от делото към измислицата, стига, разбира се, да приемем за измислица точните копия на детските душевни изживявания, пренесени от спомените във физиологичния разтвор на художествения текст. „Много записи в дневниците му не могат да се прочетат — пише един от изследователите на творчеството на писателя. — Гайдар използва специално създаден от него шифър. Понякога отбелязва, че пак са го измъчвали повтарящи се сънища «по схема 1» или «по схема 2». И внезапно, в открит текст, виждаме душевния вик: «Сънувах хората, които убих като дете…»“
	Гласът зад паравана млъкна.
	— Тя…? — попита Сам.
	— Заспа — отговори Наташа.
	Сам нежно погали боцкащата долна част на коремчето й и се отпусна на дивана. Наташа преглътна, като се постара да го направи беззвучно. Сам придърпа оставеното на пода куфарче, отвори го, извади малката стъклена банка, изплю в нея червено, зави капачето и я прибра — цялата тази операция му отне само секунди.
	— Знаеш ли, Наташа — каза той. — Според мен всички ние, насекомите, живеем само за няколко такива момента.
	Наташа отпусна пребледнялото си лице на издутия потъмнял корем на Сам, затвори очи и по бузите й се застичаха прозрачни сълзи.
	— Какво има, мила? — нежно попита Сам.
	— Сам — каза Наташа, — ти ще си заминеш, а аз ще остана тук. Представяш ли си какво ме чака? Изобщо можеш ли да си представиш как живея?
	— Как? — попита Сам.
	— Виж — каза Наташа и му показа един овален белег на рамото си: приличаше на увеличено няколко пъти кръгче от имунизация срещу едра шарка.
	— Какво е това? — попита Сам.
	— От ДДТ ми е. А на крака имам пак такъв, от формалинов разтвор.
	— Искали са да те убият?
	— Всички, които живеем тук — каза Наташа, — искат да ни убият.
	— Кой?
	Вместо отговор Наташа изхлипа.
	— Но нали правата на насекомите…
	— Какви ти права! — Наташа махна с краче. — Знаеш ли какво е калциев цианамид? Двеста грама на краварник? Или когато в затворено торище пръскат зелен камък, а вече е късно да отлетиш? Две мои приятелки загинаха така. А третата, Машенка, я засипаха с хлорна вар. От вертолет. Тя учеше френски, идиотката му с идиотка… Правата на насекомите, ха! За сярно-карболовата смес чувал ли си? Една част сярна киселина на три части фенол — това са всичките ни права. Никога не е имало никакви права тук за никого и никога няма да има, просто на ония горе — Наташа кимна към тавана — им трябва валута. За ракети за тенис и за бодита за женичките им. Сам, тук е страшно да се живее, разбираш ли ме?
	Сам погали Наташа по главата, погледна украсения с плакат хладилник и си спомни Силвестър Сталоун, вече разсъблечен от неумолимото стечение на обстоятелствата по тесен бански, и как се беше оказал на брега на жълтеникава виетнамска река с едно въоръжено момиче с дръпнати очи. „Ще ме вземеш ли с теб?“ — попита момичето.
	— Ще ме вземеш ли с теб? — попита Наташа.


	Рамбо се замисли за секунда. После каза: „Ще те взема“.


	Сам се замисли за секунда.
	— Виждаш ли, Наташа… — почна след това и изведнъж кихна оглушително.
	Зад паравана се размърда нещо голямо, въздъхна и се чу монотонен глас:
	— Когато дочетем последната страница на „Съдбата на барабанчика“, вече знаем какво е шепнел на малкия въоръжен Гайдар описаният от него топъл и ласкав глас. Но защо тъкмо този млад стрелец, когото дори червеното командване наказва за жестокостта му, когато пораства, ни оставя такива очароващи и безупречни описания на детството? Свързано ли е едното с другото? В какво се състои истинската съдба на барабанчика? И кой е той всъщност? Вероятно вече е дошло време да отговорим на този въпрос. Сред безбройните насекоми, които живеят в просторите на нашата необятна страна, има едно, наречено мравколъв. През първата фаза на живота си това отвратително същество, което прилича на безопашат скорпион, клечи на дъното на пясъчната си дупка и яде падащите в нея мравки. След това става нещо и чудовището със страшните щипки се покрива с обвивка, от която след една-две седмици се излюпва невероятно красиво насекомо с четири широки крила и тясно зеленикаво коремче. И когато това насекомо отлита към червеното залязващо слънце, което в миналия си живот е можело единствено да гледа от дъното на дупката си, то вероятно вече не помни за изядените някога мравки. Е, може и да ги… сънува от време на време. Пък и с него ли е станало това? Майор Е. Формиков. Пролетта на нашето недоволство. Репортаж от ученията на магаданската флотилия десантни ледоразбивачи…


>	11. Кладенецът

	Тревите се гънеха под собствената си тежест и образуваха множество появяващи се за секунда порти, а към зеленото нощно небе горе се издигаха светлокафявите колони на огромните дървета — всъщност тъкмо техните сплитащи се корони бяха това небе. Митя летеше между стръковете, като непрекъснато сменяше посоката, и пред него се появяваха нови и нови коридори полюшващи се триумфални арки. Тревата светеше в тъмното, когато вятърът я превиваше, или може би сиянието идваше от въздуха всеки път, когато някой от стръковете се изместваше в него, все едно полюшващата се трева изчегъртваше светлината от мрака.
	Долу животът вършеше еднообразните си движения — безчет разноцветни насекоми пълзяха по земята и всяко от тях буташе топче тор. Някои разперваха крила и се опитваха да литнат, но успяваха само единици, пък и те почти веднага падаха на земята под тежестта на топчето си. Повечето насекоми се движеха в една посока, към обляната от светлина поляна, която от време на време се мярваше в пролуките между тревите. Митя също полетя натам и скоро видя отпред голям пън на неизвестно южно дърво — беше изгнил и светеше в тъмнината. Цялата поляна пред Митя беше покрита с пъплещ шарен килим от насекоми; те гледаха като омагьосани пъна, който излъчваше харизматични вълни и това го превръщаше в несъмнен и единствен източник на смисъл и светлина във Вселената. По някакъв начин Митя разбра, че тези вълни са просто внимание, отразеното внимание на всички, които са се събрали на поляната, за да видят този пън.
	Долетя по-близо и видя група насекоми — не бяха кой знае колко — по периметъра на пъна, с гръб към него и обърнати към поляната. Бяха най-различни — имаше много красиви божи кравички с червено-черна мозайка по хитиновите крилца, черни богомолки с молитвено събрани предни крачета, оси, блестящи скарабеи, много водни кончета и пеперуди с шарени крилца; зад тях се виждаха няколко строго сиви паяка, които впрочем май не държаха да се набиват на очи. Какво става в центъра на пъна, не се виждаше и това пораждаше усещането за мрачна тайна — все едно там клечи някакво ужасно страшно и всесилно насекомо, толкова могъщо, че на никого не е позволено да го види, и също усещането, че то е добро и добронамерено. Насекомите по ръба на пъна полекичка дирижираха с крачета, все едно под звуците на беззвучна музика, и огромната събрала се под тях тълпа се поклащаше в такт с движенията им. Полюшването й сякаш следваше някакъв беззвучен мотив, и то толкова равномерно, че той сякаш почти се чуваше — все едно на далечен-далечен орган свирят мелодия, която би била дори величествена, ако от време на време не я прекъсваше неясно какво „уумпс-уупсс“. Но ако извърнеш очи от пъна и ритмично полюшващата се около него тълпа насекоми, веднага ти ставаше ясно, че цари пълна тишина.
	Митя се издигна високо и скоро пънът се оказа под него — сега вече можеше да види какво има в центъра му и от тази възможност малко се притесни особено след като си спомни разобличаването на многобройните тайни на този пън по вестниците, които мравките продаваха в най-дълбоките и тъмни кътчета на прокопаното от тях метро. Митя погледна надолу и потрепери.
	В центъра на пъна имаше локва, в която плаваха няколко приличащи на кисели краставички парченца изгнило дърво. По-точно дори не в центъра — пънът беше толкова изгнил, че от него беше останала само кората, а веднага зад нея започваше мръсна яма, пълна с вмирисана вода.
	Митя си представи какво ще стане, когато кората се спука и водата залее живия килим, който се полюшваше около пъна, и го достраша. И тогава забеляза, че излъчваната от пъна светлина блещука някак странно — все едно някой със страшна скорост я гаси и я светва пак, като озарява в мрака неподвижна тълпа миниатюрни гипсови насекоми, почти същата като преди миг, но все пак мъничко различна.
	Долу в неспирен поток пълзяха бързащи към пъна насекоми, прегазваха онези, които бяха минали по същия път преди тях, и ги стъпкваха в пръстта — все едно жив пъстър килим се беше устремил към пъна и се подгъваше под себе си откъм предния си край. Насекомите скачаха на пъна и повечето падаха долу и попадаха под крачетата, шиповете и рогата на прииждащата от всички страни тяхна смяна, но някои успяваха да се изкатерят горе, при онези, които стояха по зеленикаво светещия ръб; изкатерваха се много пъргаво и веднага се обръщаха, та по никакъв начин да не видят какво има в центъра на пъна, и започваха да дирижират повтарящото се и подновяващо се изпълнение на неизвестно от кого и кога измислена мелодия.
	Митя отлетя настрани. Нямаше на кого да разкаже, че този пън заедно с всички, които се бяха покатерили на него, изобщо не е всичко на този свят, и от това му стана мъчно, а още по-мъчно му стана, защото не беше сигурен, че е прав. Но когато стигна до края на поляната, видя разсеяната светлина, излъчвана може би от тревата, а може би от отъркващия се в нея вятър, спомни си какво беше станало с него и какво му беше, преди да се натъкне на поляната с гнилия пън, и се успокои. Над него пак се понесоха триумфалните арки на извитите треви и колкото по-далече от поляната отлиташе, толкова по-малко бяха бързащите към нея насекоми. Скоро вече ги нямаше изобщо и тогава наоколо почнаха да се появяват цветя. Приличаха на разноцветни летища с необичайни форми и излъчваха такъв главозамайващ аромат, че Митя им се любуваше от разстояние, още повече че по някои се бяха струпали напуснали света пчели, а той не искаше да нарушава уединението им.
	В тревата напред припламна червена светлинка и Митя автоматично полетя към нея. Когато се приближи толкова, че върху всичко наоколо се появи слаб червеникав отблясък, Митя полетя крадешком, спираше задълго зад широките стръкове и незабелязано прелиташе от един към друг. След няколко такива маневри надникна иззад един стрък и видя почти право пред себе си два много странни, невиждани дотогава червени бръмбара. На главите им имаше големи жълти израстъци, които приличаха на широкополи сламени шапки, а коремчетата им, доколкото можеше да види, бяха в маскировъчни цветове. Бяха се вкопчили в един стрък, напълно неподвижни, и замислено гледаха нанякъде, като лекичко се полюшваха заедно със стръка.
	— Мисля — каза единият бръмбар, — че на света няма нищо по-извисено от нашата самота.
	— Ако не броим евкалиптите — каза другият.
	— И платаните — след като помисли, каза първият.
	— И освен това дървото чикле — каза вторият.
	— Дървото чикле?
	— Да — повтори вторият, — дървото чикле, което расте в югоизточната част на Юкатан.
	— Може би — съгласи се първият, — но пък това гнило пънче на съседната поляна изобщо не е по-високо от самотата ни.
	— Тук си прав — каза вторият.
	Червените бръмбари пак се вторачиха замислено в далнината.
	— Какво ново в сънищата ти? — попита след няколко минути първият.
	— Много неща — каза вторият. — Днес например открих далечен и много странен свят, от който нас също ни видя някой.
	— Сериозно? — попита първият.
	— Да — отговори вторият. — Но онзи, който ни видя, реши, че сме две червени лампи на върха на планина край морето.
	— И какво извършихме ние в твоя сън? — попита първият.
	Вторият направи драматична пауза, после каза с индийска тържественост:
	— Ние светехме, докато не изключиха електричеството.
	— Да — каза първият, — нашият дух наистина е безупречен.
	— Че как иначе — отвърна вторият. — Но най-интересното е, че онзи, който ни забеляза, долетя право тук и сега се крие зад съседния стрък.
	— Наистина? — попита първият.
	— Наистина — каза вторият. — Но ти и сам го знаеш.
	— И какво се кани да направи? — попита първият.
	— Той — каза вторият — се кани да скочи в кладенец номер едно.
	— Интересно — каза първият, — а защо в кладенец номер едно? Та нали по същия начин би могъл да скочи в кладенец номер три.
	— Да — каза вторият, след като помисли малко, — или в кладенец номер девет.
	— Или в кладенец номер четиринайсет — каза първият.
	— Но най-добре е — каза вторият — да скочи в кладенец номер четирийсет и осем.
	Митя се притискаше до стръка и слушаше как на няколко метра от него числителните нарастват стремително, и тогава на рамото му легна нечия ръка и го раздруса силно.
	Той извъртя глава и видя навелия се над него Дима. Бяха на площадката на върха на планината, над тях се издигаше стълбът с двете червени лампи (сега вече не светеха), до него имаше две сгъваеми столчета, а самият той лежеше до един храст.
	— Ставай — каза Дима. — Нямаме време.
	Митя стана и тръсна глава, мъчеше се да си спомни съня, който беше сънувал, но той вече беше отлетял и бе оставил подир себе си само някакво неясно усещане.
	Дима тръгна по една тясна пътечка, която водеше настрани от стълба с двете червени лампи. Митя се повлече след него, като все още се прозяваше, но след четирийсет-петдесет метра, когато пътечката се превърна в тесен корниз, под който нямаше нищо освен стометрова бездна и море, остатъците от съня се разсеяха окончателно. Пътечката се вмъкна в някаква цепнатина в скалите, мина под ниска каменна арка (тук Митя бе споходен от неясен спомен, свързан със съня) и ги изведе в процеп, обрасъл с тъмни трънки. Митя откъсна няколко студени плодчета, лапна ги и веднага ги изплю, понеже видя под една трънка ярък бял череп. Черепът беше малък и издължен, като кучешки, само че по-малък и по-фин.
	— Там е — каза Дима и посочи трънливите храсти.
	— Кое?
	— Кладенецът.
	— Какъв кладенец?
	— Кладенецът, в който трябва да надникнеш.
	— Защо?
	— Той е единственият вход и изход — каза Дима.
	— Къде и откъде?
	— За да се отговори на това — каза Дима, — трябва да надникнеш в кладенеца. И сам ще видиш всичко.
	— Но какво е това?
	— Според мен — каза Дима — ти сам знаеш какво е това кладенец.
	— Знам. Място, от което се вади вода.
	— И още какво? Навремето нали тъкмо ти ми говореше за градовете и кладенеца. Че градовете се променят, но кладенецът си остава същият.
	— Помня. Това е четирийсет и осма хексаграма — каза Митя и пак си помисли, че беше изпитал нещо много подобно в съня. — Тя всъщност така се казва — кладенец. „Променят се градовете, но не се променя кладенецът. Нищо няма да изгубиш, но и нищо няма да спечелиш. Ще тръгнеш и ще се върнеш, но кладенецът ще си остане кладенец… Ако почти стигнеш водата, но не ти стигне въже, и ако счупиш кофата — нещастие.“
	— Откъде е това? — попита Дима.
	— От Книгата на промените.
	— Ти наизуст ли я знаеш?
	— Не — с неудоволствие си призна Митя. — Просто тая хексаграма ми се падна пет пъти.
	— Интересно. И за какво е тя?
	— За кладенеца. За това, че съществува кладенец, който можеш да използваш. По-точно отначало не можеш, понеже в първата позиция в него няма вода, във втората няма с какво да я извадиш, а в третата няма кой да я пие. После обаче всичко си става нормално. Ако не бъркам де. А смисълът е приблизително в това, че ние носим в себе си избора на всичко, което би могло да съществува, но понеже първата, втората и третата позиция символизират недостатъчно високите равнища на развитието, то на тях този извор, този кладенец, още не е достъпен. И е символично, че до тази хексаграма стигаме от хексаграмата „изтощение“, на чиято пета позиция…
	— О, стига — прекъсна го Дима. — Помниш ли онази песен, дето я чухме на крайбрежната улица? За това, къде да се намериш? Онази, дето я пееше, изобщо не разбираше за какво пее. И ти също точно така не разбираш за какво говориш сега. А, за да разбереш какво каза току-що, трябва да надникнеш в кладенеца.
	— А ако не отида?
	— Просто не може да не отидеш.
	— Защо?
	Дима погледна ръцете му. Митя проследи погледа му, взря се в ръцете си и видя, че те вече не светят в тъмното. Само допреди няколко минути, докато идваха към това място, дланите му сияеха — с не толкова ярка като вчера, но все пак чиста и ясна синя светлина.
	— Ето затова — каза Дима. — Иначе всичко, което си разбрал, ще изчезне. И в най-добрия случай ще успееш да напишеш още две-три стихотворни послания до комарите, на които те изобщо не им трябват.
	— Понякога твоят апломб ме смайва — каза Митя.
	Дима го обърна с гръб към себе си и го побутна да тръгва.
	Храстите бяха гъсти и бодливи; като пазеше очите си с ръце, Митя направи няколко крачки, подхлъзна се и полетя по склона.
	Падаше с гърба надолу, мъчеше се да се хване за ронливите стени, падаше много дълго, но вместо да падне на дъното, изпадна в някакво замислено състояние.
	Времето може би изчезна, а може би се разтегли — всичко, което Митя виждаше, се променяше, без да се променя, и по някакъв начин непрекъснато ставаше ново, а пръстите му все така се мъчеха да се вкопчат в същото място на стената, както и в първия миг на падането му. Също като вчера той чувстваше, че вижда нещо странно, нещо такова, каквото не е виждал никога през живота си и същевременно е виждал винаги. Когато се опита да разбере какво вижда и да намери в паметта си нещо подобно, си спомни откъслек от един филм, който беше гледал по телевизията: няколко учени с бели престилки правеха нещо много странно — изрязваха от картон не съвсем кръгли кръгове и ги нанизваха на лъскав метален шип, като касови бележки в магазин; картонените кръгове ставаха все по-малки и по-малки и в крайна сметка на шипа се оформи човешка глава, направена от листовете картон; облепиха я със син пластилин и с това филмът свърши.
	Това, което виждаше Митя, най-много приличаше на онези кръгове от картон: последният, най-горният кръг беше уплахата от падането в кладенеца, предпоследният — опасението, че някой бодлив клон ще му извади очите, преди него беше ядът, че присънилият му се свят, където на един дълъг стрък трева си говореха два червени бръмбара, беше изчезнал толкова бързо; още преди това — страхът от прилепа, насладата от полета над огрените от лунната светлина камъни, озадачеността от неразбрания въпрос на Дима, досадата от тропането на плочките домино на пустата крайбрежна улица — и най-вече от това, че веднага бе видял в собствената си глава също такава компания негови си вътрешни играчи на домино, и така — все по-надолу и по-надолу, за един миг — през целия живот, през всичките сплескали се и вкоравили се чувства, които беше изпитвал.
	Отначало Митя реши, че вижда самия себе си, но веднага разбра: всичко в кладенеца всъщност няма никакво отношение към него. Той не беше този кладенец, той беше онзи, който падаше в него, като едновременно с това и не падаше. Може би беше пластилинът, слепващ тънките пластчета наложени едно върху друго чувства. Но най-важното беше друго. След като премина през безбройните снимки от живота си и стигна точката на раждането си, след като се озова в нея и надникна още по-надолу, за да види началото, Митя разбра, че гледа безкрайността.
	Кладенецът нямаше дъно. Никога не беше имало никакво начало.
	И тогава Митя видя още нещо — всичко, което беше в кладенеца под точката, от която беше свикнал да води личното си съществувание, изобщо не беше плашещо, зад- или предгробно (да бе, предгробен свят, помисли си Митя), тайнствено или неизвестно. То винаги беше съществувало наоколо, дори по-близо от наоколо, а той не го помнеше именно защото тъкмо то беше онова, което помни.
	— Ей — чу Митя далечен глас. — Излизай! Стига вече. Внимавай да не счупиш кофата.
	Усети, че го дърпат за ръката, после по лицето го одраска трънлива клонка, пред очите му се мярнаха черни листа — и той видя пред себе си Дима.
	— Да тръгваме — каза Дима.
	— Какво беше това? — попита Митя.
	— Кладенецът — каза Дима с тон, сякаш разкриваше огромна тайна.
	— Няма да падна пак в него, нали?
	Дима спря и го изгледа с недоумение.
	— Не можем да паднем в кладенец, в който така и така сме от цяла вечност. Можем само да излезем от него.
	— И сега аз излязъл ли съм?
	— Не сега, а тогава. Сега си пак в него. А когато го видя, си беше подал главата. Животът е много странно нещо. За да излезеш от кладенеца, трябва да паднеш в него.
	— Защо?
	— От кладенеца може да се изнесат разни неща. Той е пълен с безценни съкровища. Всъщност сам по себе си той е празен и в него няма нищо, и излизаш от него същият, какъвто си влязъл. Но в него можеш да забележиш онова, което го има у теб самия и което отдавна си забравил.
	Митя се замисли и през останалата част от пътя мълчеше.
	— Никакви съкровища не видях там — каза, когато се върнаха под фара. — Просто за един миг видях живота си. И дори повече.
	— Целият живот — отговори Дима — и ти сам го каза, дори повече, съществува един миг. Именно този, който е сега. Точно това е безценното съкровище, което си намерил. И сега можеш да вкараш в този миг всичко, което поискаш — и твоя живот, и чуждите.
	— Но аз не виждам онова, което намерих — каза Митя.
	— Защото си намерил онова, което вижда — отговори Дима. — Затвори очи и погледни.
	— Накъде?
	— Накъдето решиш.
	Митя затвори очи и в образувалата се тъмнина след миг видя сияещи линии и цветни петна, а сред тях — яркосиня точка. Беше неподвижна, но по някакъв странен начин можеше да я запратиш накъдето си поискаш.
	Митя чу стърженето на цикада, насочи синята точка към него и внезапно си спомни далечната вечер, когато се беше изправил на крака — а това стана много рано, веднага след като се излюпи от яйцето и падна на земята от дървото, в една от клонките на което беше започнало съществуването му.


>	12. Paradise

	Серьожа не помнеше родителите си. Изправи се на крака много рано, веднага след като се излюпи от яйцето и падна на земята от дървото, в една от клонките на което беше започнало съществуването му. Това стана на фона на невероятно красив залез в безветрена лятна вечер, озвучена от тихия плисък на морето и многогласата песен на цикадите, една от които той също можеше да стане някой ден. Но тази перспектива беше толкова далечна, че той дори не я обмисляше, понеже разбираше: ако му е съдено да изскрибуца с пластинките в гърлото си песента си, ще го направи вече не той или изобщо не той, понеже тези пластинки порастват само на някои, на тези, които са изминали дългогодишен път под земята и в крайна сметка са успели да излязат на повърхността, да се качат на някое дърво и да се излюпят окончателно. Неизвестно защо беше сигурен, че ако това все пак се случи с него, ще е също в лятна вечер, също толкова тиха и топла.
	Серьожа захапа земята и я загриза със зъби, за да свикне още отсега, че това е сериозна и дълга работа. Знаеше, че шансовете да излезе пак отгоре са малко и че могат да му помогнат единствено концентрацията и упоритостта, само способността да прокопае повече от другите, а мисълта, че другите разбират същото, му даваше допълнителни сили. Но детството си е детство и той прекара първите няколко години, като оглеждаше разсеяно нещата, на които попадаше под земята — някои можеше да се вземат и да се повъртят в ръце, а други само да се обикалят и разглеждат. Най-много обичаше да намира прозорци — заравяше пръсти в пръстта и опипваше предпазливо твърдата им студена повърхност, очистваше я и през това време се мъчеше да познае какво ли ще види оттатък стъклото.
	Опитът от всичките тези години, запълнени с ровенето на меката руска песъчливо-глинеста почва (която една заран неочаквано се смени с благодатния чернозем на Украйна), се сля за него в един обобщаващ спомен — как той, потреперващ от студ, гледа през току-що забърсан прозорец и вижда от другата му страна черна зимна вечер около ярко осветена детска площадка, в чийто център, в петното светлина, се издига снежен човек с набучени в главата моркови, много подобен на Статуята на свободата, която беше видял в едно откопано близо до същия прозорец списание. Стъклото беше нашарено от студа и шарките приличаха на палмова горичка; и изглеждаше, че палмите се полюшват от дъха му. Не можеше да мине през стъклото и Серьожа дълго стоя пред него, измъчван от неразбираемото, а после закопа встрани, скътал в сърцето си неразшифрованата си мечта.
	По времето, когато започна да се замисля дали живее както трябва, животът му вече бе станал рутинен и се състоеше в по-голямата си част от почти еднакви събития, които се повтаряха в еднообразна последователност.
	Пред него, точно пред главогръдта и крачетата му, имаше кръг твърда тъмна пръст. Отзад, зад гърба му, беше прокопаният тунел, но Серьожа никога не се обръщаше и не пресмяташе колко метра и дори километра е изминал. Знаеше, че на други насекоми — на мравките например — им стига относително къс проход и че той с назъбените си крака би могъл да свърши работата на целия им живот само за няколко часа. Но никога не го блазнеха такива сравнения: знаеше, че спре ли и започне ли да се сравнява с другите, ще реши, че е постигнал вече предостатъчно и че необходимото му за по-нататъшна борба чувство за остра неудовлетвореност от живота ще изчезне.
	Постигнатото от него не съществуваше във вид на нещо, което може да се пипне или да се пресметне — то се състоеше от срещите и събитията, които му носеше всеки нов ден. Сутрин, щом се събудеше, той почваше пак да копае тунела, ровеше пръстта с яките си предни крака и я отхвърляше назад със задните. След няколко минути сред сиво-кафеникавите бучки се появяваше закуската. Закуската бяха тънките власинки на различни корени — Серьожа изсмукваше сока им, докато четеше някой вестник, изровен обикновено заедно с храната. След няколко сантиметра в пръстта се появяваше врата към работата — промеждутъкът между нея и закуската беше толкова малък, че понякога пръстта се срутваше самичка, без никакви усилия от негова страна. Серьожа изобщо не можеше да разбере как така все копае и копае в една посока и въпреки това всяка сутрин стига до врата към работата, но пък разбираше, че да мислиш за такива неща, не е довело никого до нищо добро, и затова предпочиташе да не мисли кой знае колко по тази тема.
	Зад вратата за работата имаше позатрупани от пръст мързеливи колеги, покрай които трябваше да минава внимателно, за да не разберат, че копае. Може би всичките те копаеха свои тунели нанякъде, но дори да беше така, го правеха скришом и тайно. Серьожа разчистваше пръстта от чертожната си дъска, лекичко избърсваше прозореца, през който се виждаха водещите нагоре тръби, и започваше без бързане да копае към обяда. Обядът не се различаваше много от закуската, просто пръстта беше малко по-различна, по-рохкава и от нея се подаваха бавно дъвчещите лица на колегите му — това не го дразнеше, понеже очите им винаги бяха затворени. Обядът беше един вид кулминацията на деня и след него вече трябваше да си прокопаваш пътя към къщи, която работа винаги беше по-лека и се копаеше лесно. След някое време Серьожа разравяше вратата на жилището си, виждаше телевизора зад бучиците глина и след час-два, вече сънен, се просваше на кревата.
	Когато се събудеше, се обръщаше към стената, гледаше я известно време и се опитваше да си спомни току-що забравения сън, а после с няколко бързи удара с предните си крака си прокопаваше път до банята. Дните бяха като цяло еднакви, само в събота и неделя в движението си напред Серьожа не стигаше до вратата за работата. Понякога в почивните дни изравяше една или две бутилки водка и тогава трябваше да поразрови и земята наоколо — почти винаги успяваше да изрие главата или част от тялото на някой от приятелите си, та да му пийнат заедно и да си поприказват за живота. Серьожа беше абсолютно сигурен, че повечето му приятели и познати не копаят никакъв тунел, но все пак се натъкваше на тях с потискаща повторяемост. Вярно, понякога се натъкваше в пръстта и на приятни изненади — да изрови от стената например долната част на женско тяло (Серьожа никога не изравяше жените над кръста, понеже беше убеден, че това ще доведе до много проблеми) или една-две бирички — и тогава си позволяваше кратък отдих; но все пак по-голямата част от живота му минаваше в работа.
	За да си обясни поне по някакъв начин странния факт, че в точно определеното си според компаса движение прокопава съвестно пластовете пръст, в които се редуват съвсем еднакви неща като чертожни дъски, колеги и дори гледките през прозореца, Серьожа използваше аналогията с влак, който си потраква и безкрайно се приближава към заветната, абсолютно еднаква със съседните траверси траверса.
	Имаше и някои разлики впрочем — понякога помещението, към което Серьожа прокопаваше ежедневния си проход (той си го наричаше поход), се променяше: чертожните дъски бяха подредени различно, стените бяха боядисани другояче, появяваше се нов колега, а друг изчезваше завинаги. Серьожа забеляза една закономерност — ако например пропълзеше през работата, когато електрическият чайник беше изгорял (колегите му много обичаха да пият чай), във всички следващи работи, през които прокопаваше прохода си, същият (или много подобен на него) чайник също се оказваше изгорял, докато не прокопаеше до такава работа, в която някой не беше донесъл нов.
	Работата изобщо не беше сложна — трябваше да копира стари хелиографски копия върху кадастрон, с което освен него се занимаваха още няколко колеги. Обикновено започваха сутринта с дълъг неангажиращ разговор, в който нямаше начин да не се включиш. Говореха си, както си му е ред, за всичко на света, но тъй като кръгът на темите, които засягаха, беше много ограничен, Серьожа забелязваше, че всеки ден на света остава все по-малко и по-малко от онова, което е било преди, например онова, което беше вечерта, когато той клечеше под клона и слушаше песента на успелите да се измъкнат изпод земята цикади.
	Неизбежното общуване с колегите не му влияеше добре. Започна например да се променя начинът му на пълзене — той вече навеждаше главата си почти до земята и понякога, докато копаеше особено стръмното стълбище към барчето, си помагаше с муцунка. Едновременно с това започна малко поновому да разбира живота и вместо предишното желание да прокопае тунел колкото се може по-надалече, започна да усеща отговорност за собствената си съдба, а това ново усещане доведе до чисто анатомични промени.
	Един ден той забеляза, че седи на бюрото, остри молива с острилката и едновременно с това бърка в чекмеджето — бърка с нещо, което преди това просто не беше имал. Отначало реши, че се побърква, но като огледа колегите си, видя отстрани на гърдите им едва забележими полупрозрачни кафеникави ръчички-крачета, с които те боравеха удивително сръчно. Оказа се, че и той има същите: просто досега не му бяха трябвали, но сега Серьожа вече се научи да ги вижда, а след това и да ги използва. Отначало те бяха немощни, но постепенно заякнаха и Серьожа почна да им поверява някои задачи и да използва ръцете си според прякото им предназначение — да копае тунела все по-надалече и по-надалече.
	Но въпреки това тунелът всеки ден го довеждаше в работата, където от пръстените стени го гледаха отдавна познатите му до последната чертица лица. Те имаха една обща особеност — всичките бяха с мустаци. Серьожа никога не си беше падал по мустаците, но все пак реши да си пусне и той.
	След месец, когато мустаците му пораснаха достатъчно, той забеляза, че животът стана някак си по-хубав и пълен, а колегите му се превърнаха в невероятно мили пичове с най-разнообразни интереси. Да разбере всичко това му помогнаха именно мустаците, чиито опипващи движения му позволяваха да възприема реалността от неизвестна му досега страна. Той се убеди, че животът може не само да се вижда, но и да се опипва с мустаци, както правеха всички около него, и че тогава животът става толкова завладяващ, че дори няма кой знае какъв смисъл да копаеш тунела. Започна да се интересува от околните, но още по-интересното беше, че те мислят за него. И един ден след работа, бяха седнали на шише коняк, чу:
	— Най-после стана един от нас, Серьожа.
	Това го каза едно лице, което едва се подаваше от пръстената стена. Останалите лица затвориха очи и почнаха да мърдат мустаци, все едно опипваха Серьожа, за да проверят наистина ли е един от тях. Ако се съдеше по усмивките им, бяха напълно удовлетворени от резултата.
	— А какъв станах? — попита Серьожа.
	— Стига си се преструвал, че не разбираш — разсмяха се лицата.
	— Не се преструвам — не се предаваше Серьожа. — Какъв?
	— Хлебарка, какъв.
	Като чу това, Серьожа усети как през цялото му тяло преминава ледена вълна. Спусна се към дъното на тунела, където висеше календар с портрет на Николай Втори (Серьожа си спомни, че сам го беше закачил тук, когато беше решил, че достатъчно вече е копал), и започна трескаво да рови земята — зад него мустакатите физиономии се кикотеха и дюдюкаха. Щом стигна до вратата на банята, Серьожа бързо си прокопа път до огледалото, погледна триъгълната си кафеникава глава и дългите полюшващи се мустаци — и грабна бръснача. Мустаците паднаха с хрущене и Серьожа видя собственото си лице, само че вече обаче доста възрастно, с явни бръчки около очите. „Колко ли време съм бил хлебарка?“ — помисли си той с ужас и си спомни как като дете се беше заклел непременно да прокопае проход до повърхността.
	Разрови кревата, легна на студените чаршафи и заспа, а на сутринта изрови телефона и се обади на Гриша, приятел още от яйцеполагалото, с когото отдавна не се виждаха. Известно време си спомняха онази далечна лятна вечер, когато бяха паднали от клонката на земята и бяха започнали да копаят, а после Серьожа попита направо как да я кара сега. Приятелят му му каза:
	— Изкопай повечко парички и ще разбереш.
	Уговориха се някой път да се видят и затвориха. Щом сложи слушалката на вилката, Серьожа без никакви колебания реши да послуша съвета на Гриша и да промени маршрута. След закуска започна да копае не право напред, а надясно, и скоро с облекчение забеляза, че не се натъква на вратата за работата. Вместо нея намери пробита германска каска, няколко сплескани гилзи и ксерокопие на стара мистична книга, която почете час-два. Никога досега не беше чел такива тъпотии — от книгата следваше, че той не само пълзи по подземен тунел, но и бута пред себе си топче тор, в което топче всъщност прокопава въпросния тунел. След книгата почвата дълго беше съвсем празна, само от време на време имаше по някое коренче и Серьожа го изяждаше — а после напипа нещо твърдо.
	Разрови жълтеникавата глина и видя черния връх на милиционерски ботуш. Веднага разбра всичко, внимателно затрупа ботуша с пръст и започна да рови наляво, по-далече от това място. Още няколко пъти се натъкна на части от милиционерска амуниция — палки, радиостанции, късо подстригани глави с фуражки, — но с главите извади късмет, понеже все ги разравяше откъм тила, от което следваше, че ченгетата не го виждат. След известно време в пръстта почнаха да се появяват пари. Отначало бяха отделни банкноти, а после се заредиха цели пачки — обикновено бяха близо до полицейските палки и ботуши. Серьожа започна внимателно като археолог да разкопава пръстта около попадащите на пътя му предмети от милиционерско снаряжение и почти нямаше случай, в който да не изпълзи назад без няколко тежки, леко влажни пачки, стегнати с хартиена лепенка.
	В един момент забрави за предпазливостта, увлече се и без да иска, забърса пръстта от едно червендалесто милиционерско лице; от устата стърчеше свирка. Лицето го изгледа ядосано и наду бузи, но преди свирката да изпищи, Серьожа я дръпна и натика между зъбите на милиционера една дебела пачка. Лицето затвори очи и Серьожа — лека-полека се овладя — се оттегли. Скоро пръстите му напипаха нещо, което отначало му се стори обикновен милиционерски ботуш, но като поразчисти пръстта, Серьожа видя думата Reebok, започна да копае нагоре и скоро разрови усмихнатото лице на Гриша.
	— Ето че се видяхме — каза Гриша.
	Парите, които Серьожа беше изкопал по негов съвет, не му направиха никакво впечатление.
	— Докато не е късно, вземи си купи с тях истински пари — каза Гриша и показа на Серьожа няколко зелени банкноти. — И изобщо трябва възможно по-скоро да си изровим тунелче оттук.
	Серьожа беше съвсем наясно, че винаги ровиш _оттук_ — откъде другаде, но все пак се съобрази със съвета на Гриша и най-вече запомни, че първото, което трябва да изрови, е така наречената „покана“.
	По маршрута си все така редовно се натъкваше на вратата на апартамента си, на телевизора, на банята и кухнята, но сега започна да изравя американски списания и да учи английски — говореше на английски с някои от рядко появяващите се в стените на тунела лица. Лицата се усмихваха дружелюбно и обещаваха да помогнат. И ето че веднъж в една дълга пясъчна жила, която разработваше вече цял месец, Серьожа се натъкна на сгънато на четири бяло листче. Това трябваше да е поканата — той веднага се сети, че е тя. Не знаеше какво да прави сега и реши за всеки случай да остане в пясъчния пласт. Няколко дни не попадна на нищо интересно в пясъка, но после крачетата му зачегъртаха по каменна стена, на която имаше надпис ОВИР*. По-нататък нещата започнаха да се появяват с чудовищна бързина — той дори не успяваше да се ориентира като хората какво точно разравя и на кого дава подкупи; в крайна сметка забеляза, че натъпкания с пари чувал вече го няма, но че за сметка на това разполага с няколко зелени банкноти с портрета на някакъв благообразен плешив дебелак.
	[* Отдел за визи и регистрации. — Б.пр.]
	Пясъчната жила свърши и да се копае стана много по-трудно, понеже почвата стана камениста; особено впечатление му направиха бетонните блокове пред американското посолство — бяха толкова огромни, че трябваше или да рови под тях (а това беше опасно, понеже можеше да се срутят и да го премажат), или да копае отстрани, което много удължаваше пътя. Самото посолство го прокопа много бързо, излезе до стълбичката на самолета, а после разчисти от пръстта правоъгълния илюминатор и почти цял ден се любува на облаците и на океана.
	Последва пласт рохкава и влажна червеникава Земя и Серьожа дълго я гледа — понеже зад нея го чакаше неизвестното, — докато се осмели да протегне към нея ръце, целите в мазоли и уморени, но все още силни. Първата му находка в новия пласт почва се оказа възрастна негърка в кабинката на митническия контрол, която го попита с отвращение има ли билет за връщане. После разрови до вратата на автобуса, а веднага след нея изрови огризка от ябълка и смачкана карта на Ню Йорк.
	Започна новият живот. Серьожа дълго изравяше от пръстта главно празни консервени кутии, засъхнали крайчета пица и стари ридърс-дайджести, но беше готов да се труди упорито и не чакаше манната небесна, още повече че с небето под земята имаше известни проблеми. След време започна да намира и пари. Бяха, разбира се, много по-малко, отколкото навремето, и изобщо не се срещаха на пачки, но Серьожа не губеше надежда. От стените на тунела често се подаваха огромни найлонови чували с боклук и черни ръце, които му протягаха ту малки пакетчета кокаин, ту покани за религиозни лекции, но Серьожа се стараеше да не обръща внимание на това, да се усмихва по-често и да е оптимист.
	Постепенно боклукът в пръстта намаля и една тиха утрин, докато копаеше под корените на стара липа, Серьожа намери мъничка зелена карта — това стана ден след като беше научил втората най-важна американска дума „уупс“ (първата, „бла-бла-бла“, му я беше казал по приятелска линия още Гриша). Серьожа разбра, че вече може да си намери работа, и наистина, само след два-три дни, малко след закуска, изрови метална табела с надпис с големи букви WORK, преглътна развълнувано и почна работа. Новата работа се оказа почти като старата, само чертожната дъска беше по-различна, под по-голям наклон, и появяващите се от стените лица на колегите говореха на английски. След като с енергична усмивка копа от обяд до една табела с надпис DON’T WORK (отдавна вече беше успял да обедини пространството и времето в едно цяло), Серьожа разбра, че работният ден е свършил.
	Сега вече Серьожа разриваше пътепоказателите WORK и DON’T WORK* всеки ден и освен на тях започна редовно да се натъква на едни и същи лъскави брави, стъпала и предмети от бита от типа на климатици, чието бръмчене беше вездесъщо и му напомняше за воя на московските виелици, на японски аудио- и видеосистеми, на тигани и тенджери, от което следваше естественият извод, че вече се е обзавел с жилище.
	[* РАБОТИ — НЕ РАБОТИ (англ.). — Б.ред.]
	Работата изобщо не беше тежка — трябваше да прехвърля стари хелиографски копия на компютърен код, с което освен него се занимаваха още няколко колеги. Обикновено сутрин те подхващаха дълъг неангажиращ разговор на английски и Серьожа постепенно се научи да участва в него. Общуването с колегите без съмнение му беше много полезно. Пълзенето му скоро стана много по-уверено и скоро той забеляза, че пак използва полупрозрачните си кафеникави крачета, за които почти беше забравил. Пак си пусна мустаци (вече бяха доста прошарени), но не за да се слее с околните, повечето от които също бяха с мустаци, а напротив, за да придаде на облика си онази неповторима индивидуалност, която характеризираше всички.
	Минаха няколко години, запълнени с блещукащото сияние на пътепоказателите WORK — DON’T WORK. През това време Серьожа успя да изкопае най-различни полезни неща — кола, огромен телевизор и дори клозетна чиния с дистанционно за пускане на водата. Понякога, докато беше на работа, отваряше прозореца и без да се тормози от нахлуващия топъл смрадлив въздух, подаваше ръка с дистанционното в нея и натискаше черното копче с изображението на водопад. Наглед не ставаше нищо, но той знаеше, че на около две мили, там, където беше апартаментът му, по хладната повърхност на клозетната чиния бликва ревящ водопад. Вярно, един път натисна RESET и после три дни трябваше да търка пода, стените, че и тавана, но пък след скандала с нисичкия скарабей, който държеше да се води негов лендлорд, започна да се отнася към апартамента си като към живо същество, още повече че името му — ван Бедрум — винаги му се беше струвало име на холандски живописец.
	Понякога Серьожа разравяше кучешки нашийници и си правеше извода, че разхожда куче. Куче никога не беше изкопавал, но един път, по съвет на списание Health Week*, го заведе на ветеринар психоаналитик. Ветеринарят психоаналитик известно време си лая с невидимото куче зад тънкия пласт земя, а после каза нещо такова, че Серьожа тутакси закачи повода за щръкналата от пръстената стена броня на някакъв камион от друг щат, огледа се (наоколо, естествено, нямаше никой друг) и забързано закопа, за да се махне.
	[* Здравословна седмица (англ.). — Б.ред.]
	През уикенда прокопаваше до ферибота за Ню Джърси, разравяше си прозорче в сградата, в която продаваха билети, припомняше си детството и дълго-дълго гледаше далечната бяла Статуя на свободата, символа на равните възможности — последните лъчи на залеза осветяваха трънения венец на главата й в морковен цвят и тя приличаше на огромна остаряла Снежанка.
	Завърза връзка с жена — разкопа я цялата, та от време на време да си говори с нея за съкровеното — а съкровено вече беше натрупал дори прекалено.
	— Вярваш ли — питаше я, — че в края на тунела ни чака светлина?
	— Имаш предвид след смъртта ли? — питаше тя. — Не знам. Чела съм две-три книги на тази тема. Пише, че наистина ни чакал някакъв тунел и светлина в края му, обаче според мен това си е бла-бла-бла.
	Разказът на Серьожа, че навремето насмалко е щял да стане хлебарка в една далечна северна страна, предизвика единствено недоверчивата й усмивка; тя каза, че той изобщо не приличал на изпълзяла от Русия гадост.
	— Приличаш на типичен американски кокроуч — така му каза.
	— Уупс — отговори Серьожа.
	Беше щастлив, че е успял да се натурализира на новото място, а думата „кокроуч“* я прие за нещо като „кокни“, казано по нюйоркчански — и все пак след тези й думи в душата му се загнезди не особено приятно чувство. Един ден, доста пийнал след работа, Серьожа разрови входа към апартамента си, разрови и вратата към банята, погледна се в огледалото и потрепери. От огледалото го гледаше кафеникава триъгълна глава с дълги мустаци — беше я виждал отдавна, преди години още. Серьожа взе бръснача и когато сапуненият водовъртеж отнесе мустаците в канала, го погледна собственото му лице, само че вече много възрастно, дори почти старческо. Той с настървение почна да копае направо през огледалото, което се пръсна на парчета под натиска, и скоро разрови няколко признака, че вече е на улицата — едното беше седнал на столче стар кореец (сергията му беше на два метра под столчето) и табелка с надпис 29 East St. Поряза се на една ръждясала консервена кутия, но продължи бързо и отчаяно да рови напред, докато не стигна пласт влажна глинеста почва някъде в района на Гринич Вилидж и забитите безкрайно дълбоко основи и бетонни шахти. Разкопа някаква табела с нарисувани палми и написаната с огромни букви дума PARADISE и зад нея попадна на дълго стълбище някъде нанадолу, столче, част от бар и две чаши водка-тоник — вече се беше пристрастил към водката-тоник.
	[* От англ. Cockroach — хлебарка. — Б.ред.]
	Пръстените стени на току-що прокопания тунел се тресяха от музиката. Серьожа изпи двете чаши и се огледа. Зад гърба му беше дългият тесен проход към известността, от която Серьожа вече толкова години се опитваше да намери изход. Пред него от пръстта стърчеше дървеният бар, изподраскан, и на него бяха чашите. Все пак не му беше ясно — излязъл ли е най-после на повърхността, или още не е? И на повърхността на какво? Ето точно това беше най-неясното. Серьожа взе от бара един бледозелен кибрит с надпис Paradise и видя същите палми, които бяха на табелата, а много преди това, като скреж — на някакъв прозорец от детинството му. Освен палмите на кибрита имаше телефони, адрес и уверението, че това е hottest place on island*.
	[* В смисъл „най-якото, най-жестокото“. Буквално: най-горещото място на острова. — Б.ред.]
	„Господи — помисли си Серьожа, — та нима раят е hottest place? Не е ли обратното?“
	От пръстената стена пред него се появи ръка, събра празните чаши и сложи пълна. Изнервен до степен да излезе от черупката си, Серьожа погледна нагоре. Пръстеният таван, както винаги, беше на половин метър над главата му и Серьожа внезапно с изумление си помисли, че през целия си дълъг и изпълнен с усилия живот, живот, през който беше копал вероятно във всички възможни посоки, така и нито веднъж не е пробвал да копае нагоре. Заби пръсти в тавана и по пода се посипа пръст и бързо стана на купчинка. След малко му се наложи да придърпа столчето и да се качи на него, а след още малко пръстите му напипаха пустота. „Ама разбира се — помисли си Серьожа, — повърхността е там, където вече няма какво да се копае! А не се копае там, където земята свършва!“ Отдолу се чу щракване с пръсти и след като хвърли натам портфейла си с тънко тесте кредитни карти (на мястото, на което беше седял допреди малко, сега имаше неизвестно откъде взело се голямо тъмносиво топче), Серьожа се хвана за ръба на дупката, набра се и се измъкна навън.
	Беше тиха лятна вечер, през листата на дърветата се виждаха лилави залезни облаци. Далече-далече тихо шумеше морето, от всички страни долиташе песента на цикадите. Серьожа разкъса старата си кожа-черупка, измъкна се от нея, погледна нагоре и видя на дървото над себе си клона, от който беше паднал на земята. И разбра, че това е същата онази вечер, в която беше започнал дългото си подземно пътешествие, защото просто няма никаква друга вечер, и освен това разбра за какво пеят — по-точно плачат — цикадите. И също запя с широките пластини на гърлото си, че животът е пропилян напразно и че изобщо не може да не бъде пропилян напразно, и че да се плаче за всичко това изобщо няма смисъл. След това разпери криле и полетя към лилавото зарево над далечната планина, като се мъчеше да се отърве от усещането, че копае с крилете си въздуха. Все още стискаше нещо — вдигна го пред лицето си и видя в ръката си смачкания и изпоцапан с пръст кибрит с черните палми, и внезапно разбра, че английската дума paradise означава мястото, където попадаш след смъртта.


>	13. Трите чувства на младата майка

	Докато дояждаше последната смачкана слива, Марина изобщо не се тревожеше за бъдещето — беше сигурна, че през нощта ще намери на пазара всичко, което й трябва. Но когато реши да излезе и да види не се ли е вече мръкнало, видя, че изход към пазара няма, и си спомни, че Николай го беше зазидал почти веднага след като беше дошъл. Беше го направил толкова майсторски, че не бяха останали никакви следи, и Марина дори не можеше да си спомни къде беше изходът. Огледа се отчаяно: от черната дупка, пред която беше постлано изплетеното от Николай чердже, лъхаше студ, а другите три стени бяха абсолютно еднакви — черни и влажни. Да почне да копае нов проход, беше немислимо — нямаше да й стигнат силите, и Марина се разрида и падна по очи на сеното. Във френския филм, тя го помнеше, нямаше такава ситуация и Марина изобщо не знаеше какво да прави сега.
	След като се наплака, се поуспокои — първо, не беше чак толкова гладна, а второ, нали беше донесла двата тежки пакета от операта. Вмъкна се в черната дупка и залази в тесния крив проход, в който беше навяло доста сняг. След няколко метра усети, че й е трудно да лази — тялото й току опираше в стените. Опипа се и с ужас установи, че за няколкото дни, през които беше лежала на сеното, докато се възстанови от шока от смъртта на Николай, е страшно надебеляла; особено беше наддала в кръста и на местата, където преди й бяха крилата — сега там имаше тресящи се тлъстини. В един особено тесен участък на коридора Марина се заклещи и дори реши, че няма да може да се измъкне, но все пак след дълги усилия успя да допълзи до изхода. Баянът и пакетите бяха там, където ги беше оставила, вече затрупани от снега. Марина реши да не взима баяна и взе само пакетите, а с баяна подпря отвътре капака на входа към дупката.
	Успя някак да се върне в дупката и изтощено погледна сивкавите вестници, с които беше увито донесеното. Досещаше се какво е и затова не бързаше да ги развива. Погледна заглавието — беше напечатано с едър псевдославянски шрифт: „Магадански мравок“. Над него имаше девиз над линия, набран с готически курсив: „За нашия Магадански мравуняк!“. Отдолу имаше снимка, но на какво, Марина така и не разбра поради коричката засъхнала кръв, с която беше покрит вестникът надолу; единственото, което успя да разчете, беше, че броят е от неделя и че е посветен най-вече на въпросите на културата. Усещаше се някак необичайно и за да се разсее, реши да почете. Внимателно отгърна листа и видя, че текстът от другата страна се е запазил.
	Първа беше статията на майор Бугаев „Майчинство“. Щом видя тази дума, Марина усети как нещо в гърдите й трепна. И с цялото внимание, на което беше способна, започна да чете.
	„Когато идваме в този живот — пишеше майорът, — не се замисляме върху това откъде сме се взели и кои и какви сме били преди. Не мислим защо се е случило това — просто си пълзим по крайбрежната улица, гледаме към брега и морето и слушаме вълните.“
	Марина въздъхна и си помисли, че майорът наистина познава живота.
	„Но идва ден — продължи да чете тя — и разбираме как е устроен светът, и разбираме и че първият ни дълг към природата и обществото е да дадем живот на нови поколения мравки, които ще продължат започнатото от нас велико дело и ще запишат нови славни страници в нашата многовековна история. В тази връзка се чувствам длъжен да се спра на чувствата на младата майка. Първо, за нея е характерна дълбоката и нежна грижа за снесените яйца, която грижа се изразява в непрекъснатата й загриженост за тях. Второ, тя е изпълнена и с малко печал, която печал е следствие от непрестанната й загриженост за съдбата на потомството, която в нашите неспокойни дни често е непредвидима. И трето, тя е изпълнена с гордост от осъзнаването…“
	Последната дума свършваше точно до засъхналата кафява коричка и Марина, леко намръщена от обзелите я непознати досега чувства, погледна следващата колонка.
	„За Латвийската комунистическа партия аз се оказах нещо като Касандра“ — прочете тя и вдигна очи от вестника.
	— Ами да, бременна съм — каза на глас.


	Снесе първото яйце, без да забележи, докато спеше. Сънуваше, че пак е млада и красива и прави снежен човек в двора на магаданската опера. Отначало направи малка снежна топка, после почна да я търкаля в снега и тя ставаше все по-голяма и по-голяма, но неизвестно защо, не беше кръгла, а много издължена, и колкото и да се стараеше Марина, все не можеше да я направи кръгла.
	Когато се събуди, видя, че насън е смъкнала пердето и лежи на сеното незавита, а на пода — на мястото, където преди бяха ботушите на Николай — се белее нещо също такова като странната снежна топка от съня й. Марина се размърда и на пода се търкулна още едно яйце. Тя скочи уплашено и тялото й започна да се напряга в неудържими, но иначе безболезнени спазми. На пода се търкулнаха още няколко яйца. Бяха еднакви, бели и почти студени, с белезникава кожица, по форма приличаха на средно големи пъпеши; общо бяха седем.
	„И какво да правя сега?“ — помисли Марина и тутакси й стана ясно какво — първата й работа беше да им изрови дупка.
	Взе лопатата и започна да копае; вслушваше се в чувствата си и с недоумение забеляза, че изобщо не изпитва радостта от майчинството, така подробно описана от майор Бугаев. Единствените й чувства бяха тревогата, че дупката може да е прекалено студена, и лекото отвращение към снесените яйца.
	Снасянето очевидно я беше изтощило и като свърши да копае, тя беше много уморена и гладна. За ядене имаше обаче само онова, което беше увито във вестника, и Марина нямаше избор.
	— Аз не заради мен — каза тя на тъмното пространство, в чийто център клечеше. — Заради децата.
	В първия пакет беше бедрото на Николай с част от задника, още в зеления военен крачол, корав от съсирилата се кръв. С острите си мандибули Марина разкъса крачола покрай червения кант и го смъкна като найлон от салам. На задника на Николай имаше татуировка — весели червени мравки с карти в предните крачета седяха на маса, на която имаше шише. Марина си помисли, че всъщност не е успяла да научи нищо за мъжа си, и отхапа от бузата.
	На вкус Николай се оказа също толкова меланхолично-досаден, колкото и жив, и Марина се разплака. Спомни си силните му, твърди, обрасли с редки рижави власинки предни крачета и как опипваха тялото й: преди й навяваха само скука и недоумение, но сега й се сториха изпълнени с топлина и ласка. За да пропъди унинието си, Марина почна да чете парчетата вестник, които беше разхвърляла по пода.
	„Нямаме вече сили да негодуваме — пишеше някакъв неизвестен автор, — можем единствено да се удивляваме на безсрамието на масоните от печално прочутата ложа П4 («психоанализа четири»), която вече от десетилетия се гаври с международната общественост и във фанатичната си наглост стигна дотам, че в центъра на световната научна полемика именно заради нея се оказаха двете най-гнъсни ругатни на древнокоптски, които масоните използват, за да оплюват чуждите им национални светини. Имам предвид изразите sigmund freud и eric bern, които в превод означават съответно «смърдящ пръч» и «вълчи кур». О, няма ли магаданската наука, последната от нордическите науки, най-подир да се отърси от дългогодишната си дрямка и да разкърши мощните си плещи?“
	Марина не разбираше за какво става въпрос, но се досещаше, че зад парчето вестник се крие непознатият за нея свят на науката и изкуството, който беше мярнала на старото шперплатово табло край морето: свят, пълен с усмихнати широкоплещести мъже с логаритмични линии и книги в ръце, деца, загледани замечтано в незнайните за възрастните далнини, и невероятно красиви жени, замръзнали над пролетни рояли и чертожни дъски в трепетно очакване на щастието. Домъчня й, че никога няма да я сложат на това табло, но пък нали това все още можеше да стане с децата й — и я заля тревога за сложените в дупката яйца. Долази до тях и почна внимателно да ги изучава.
	Белезникавият слой на повърхността им беше изсветлял и вече можеше да види зародишите. Изобщо не приличаха на мравки, по-скоро бяха дебели червейчета, но признаците на бъдещите им тела вече си личаха. Пет бяха безполови работници, а шестото и седмото имаха крилца и Марина с радостна уплаха видя, че едното е момче, а другото — момиче. Върна се на кревата, наскуба сено и внимателно го нагласи около яйцата, после ги зави с пердето и се зарови в останалото сено. То боцкаше неприятно, нали беше останала гола, но Марина се мъчеше да не обръща внимание на това неудобство. Известно време гледа с нежност гнезденцето, което беше свила, а после очите й се затвориха и тя засънува магаданската наука, която възвисяваше ръст под черното небе на Ледовития океан.
	Сутринта забеляза, че макар от много време да не е яла, е надебеляла до такава степен, че не само не може да се промуши в коридора, но и че се побира в дупката си единствено защото лежи по диагонал, с глава към снесените яйца. Трудно й беше да си представи, че преди се беше провирала през тесния квадратен проход, чийто отвор тъмнееше в стената. Поради гънките тлъстина на шията си дори не можеше да извърти глава като хората, за да се погледне каква е станала, но чувстваше, че там, оттатък шията, има голямо самодостатъчно тяло, чийто живот тече по свои си закони, тяло, което вече не е съвсем Марина — Марина беше останала само главата с малкото останали в нея мисли и две все още подчиняващи се на тази глава крачета (останалите бяха притиснати от търбуха й към пода и не можеха да помръднат). В тялото ферментираха сокове, в недрата му къркореха странни магьосни звуци и то, без изобщо да пита Марина нито за позволение, нито за съвет, понякога започваше бавно да се напряга или пък се преобръщаше от една страна на друга. Марина си мислеше, че въпросът е в гените: откакто беше станала майка, беше изяла само парчето от Николай, и то не защото беше толкова гладна, а просто за да не се развали.
	Дните минаваха. И един ден тя се събуди гладна, като гладът не приличаше на нищо, което бе изпитвала досега; сега гладно беше не слабичкото момиче от миналото, а огромна маса живи клетки, всяка от които врещеше пискливо колко била гладничка и че умирала от глад. Марина изхъмка и взе другия пакет, разви го и видя бутилка шампанско. Отначало се зарадва, понеже така и не беше опитала шампанското в антракта и често си беше мислила какво ли е на вкус, но после се сети, че е останала без никаква храна. Тогава протегна крачета към яйцата, избра едно, в което бавно дозряваше безполова мравка работничка, придърпа го към себе си и без да си прави труда да мисли, заби мандибулите си в полупрозрачната обвивка. Обвивката изпука. Яйцето беше вкусно и засищащо и Марина, преди да се опомни и да възвърне контрола върху действията си, изяде цели три.
	„Е — помисли си, докато се оригваше, — поне ще останат по-малко. Понеже да ги гледам всичките…“
	Много й се допи шампанско и Марина го отвори. Шампанското изгърмя и поне една трета се плисна по пода на бяла пяна. Марина се разстрои, но после си спомни, че точно така беше и във филма, и се успокои. Шампанското не й хареса особено, понеже в гърлото й влизаше само пяна и й беше трудно да я гълта, но тя все пак го допи, хвърли празната бутилка в ъгъла и почна да чете вестника, в който беше увита допреди малко. Това също беше брой на „Магадански мравок“, но не беше толкова интересен като предишния. Почти целият беше зает от репортаж от магаданската конференция на сексуалните малцинства — много й беше скучен; затова пък на една голяма групова снимка тя видя автора на статията за майчинството майор Бугаев — беше, както пишеше отдолу, петият отгоре.
	Марина остави вестника и се вслуша в усещанията на собственото си тяло. Не беше за вярване, че цялото това огромното и тлъстото е тя. Или обратното — на това огромното и тлъстото вече не му се вярваше, че то е Марина.
	„От утре почвам да спортувам — закле се Марина и усети как някъде ниско в корема й бавно се надига пенлива надежда. — Ще отслабна и ще си изкопая проход на юг, към морето… И ще намеря оня генерал, дето хвалеше Николай. Ще се оженим и ще…“
	За по-нататък я беше страх дори да мисли. Но усещаше, че е още млада и пълна със сили и че ако не се предаде на скучното ежедневие, спокойно може да започне всичко отначало. После задряма и заспа, и спа много дълго, без сънища.
	Събуди я някакво мляскане. Марина отвори очи и се стъписа. От ъгъла я гледаха две големи очи, в които не блестеше никаква мисъл. Под очите имаше остри силни челюсти, които бързо-бързо стриваха нещо, а под тях имаше неголямо извито като на червейче бяло тяло, покрито с още незатвърдели люспици.
	— Какво си ти? — уплашено попита Марина.
	— Дъщеря ти Наташа — отговори съществото.
	— Какво ядеш? — попита Марина.
	— Яйце — невинно отвърна Наташа, още заваляше думичките.
	— А…
	Марина погледна гнездото с яйцата, видя, че е съвсем празно, и погледна и Наташа — с укор в очите.
	— Ми какво да направя, мамче — отговори й тя с пълна уста. — Такъв е животът. Ако Андрюшка се беше излюпил преди мен, той щеше да ме излапа.
	— Кой Андрюшка?
	— Брат ми — отговори Наташа. — Значи той ми вика: дай да събудим мама. Още от яйцето ми го викаше. А аз му викам — ти ако се беше излюпил пръв, щеше ли да я събудиш? Нищо не ми каза. И аз значи…
	— Ох, Наташа, не бива така — прошепна Марина и поклати глава; оглеждаше Наташа. Вече не мислеше за яйцата — всичките й чувства бяха отвени от почудата, че това странно същество, същество, което прави разни неща и говори, е родната й дъщеря. Спомни си шперплатовото табло до видеобара, на което беше показан недостижимо прекрасният живот, и се опита мислено да сложи на него — и в него — Наташа. Наташа я гледаше мълчаливо. После попита:
	— Какво ти става?
	— Нищо — каза Марина. — Знаеш ли, я изпълзи в коридора. Там има един баян. Донеси го, обаче внимателно, гледай да не бутнеш капака, че ще влезе сняг.
	След няколко минутки Наташа се върна с вледенената черна кутия.
	— Сега ме чуй хубаво, Наташа — каза Марина. — Животът ми беше тежък и страшен. На покойния ти татко също. Искам ти да живееш различно. Защото животът е сложно нещо.
	Марина се замисли, опитваше се да събере в няколко думи целия си горчив опит, всичките посещавали я през дългите магадански нощи мисли, за да предаде на Наташа равносметката на размислите си.
	— Животът — каза тя, при което ясно си спомни тържествуващата усмивка на загърнатата в лимонено на цвят перде мръсна грозница — е борба. В тази борба побеждава по-силният. И аз искам, Наташа, да победиш ти. От днес започваш да се учиш да свириш на баяна на баща си.
	— Защо? — попита Наташа.
	— Ще станеш човек на изкуството — обясни Марина и кимна към черната дупка в стената — и ще постъпиш на работа в магаданската военна опера. Това е прекрасен живот, чист и радостен — Марина си спомни генерала с изтърканите мандибули и парализираните мускули на лицето, — пълен със срещи с чудесни, невероятни хора. Искаш ли да живееш така? Да видиш Франция?
	— Да — тихо отговори Наташа.
	— Значи — каза Марина — започваме веднага.


	Успехите на Наташа бяха невероятни. За няколко дни тя се научи да свири толкова хубаво, че Марина реши, че е въпрос на наследственост, от татко й. Единствените ноти, които намериха в „Магадански мравок“, бяха на „Стража на Зее“ — песента беше публикувана като образец на истинското магаданско изкуство. Наташа започна да я свири веднага и Марина потресено се вслушваше в рева на морските вълни и поривите на вятъра, които се сливаха в химн на непреклонната воля на победилия всичко това мравок, и си мислеше каква ли съдба чака дъщеря й.
	— Да, такива песни — шепнеше Марина, взряна в стрелкащите се по клавишите пръсти на Наташа.
	Веднъж Марина се сети за мелодията от френския филм и успя да я изпее на дъщеря си, доколкото можа. Наташа веднага схвана мотива, изсвири го няколко пъти, а после се позамисли и го изсвири малко другояче, и Марина си спомни, че точно така беше звучал във филма. След този случай тя окончателно повярва в дъщеря си и когато Наташа заспиваше до нея, Марина грижовно завиваше с пердето беззащитната бяла наденичка на телцето й, все едно Наташа беше още яйце.
	Понякога вечер започваха да си мечтаят как Наташа ще стане прочута музикантка и Марина ще отиде на някой неин концерт, ще седне на първия ред и най-после ще позволи на гордите си майчински сълзи да рукнат. Наташа много обичаше да си играе на такива концерти — сядаше пред майка си на щайгата, притискаше баяна до гърдите си и изпълняваше ту „Стража на Зее“, ту „Подмосковные вечера“; Марина в най-неочаквания момент прекъсваше изпълнението й с писклив вик „браво“ и започваше да кракопляска с последните си две останали крачета. Тогава Наташа се изправяше и се покланяше; правеше го така, все едно цял живот не е правила друго, и на Марина й оставаше само да бърше от страните си умилените си сълзи със стиска сено. Чувстваше, че вече не живее само и сама за себе си, а чрез Наташа, и че всичко, което иска сега от живота, е щастие за дъщеря й.
	Но дните минаваха и Марина започна да забелязва у дъщеря си странна унесеност. Понякога Наташа спираше да свири, баянът в ръцете й замлъкваше и тя се взираше невиждащо в стената.
	— Какво ти е? — питаше Марина.
	— Нищо ми няма — отговаряше Наташа и започваше пак да свири.
	Понякога захвърляше баяна, изпълзяваше в онази част на дупката, която Марина не можеше да види, и правеше там нещо неизвестно какво. Понякога идваха нейни приятели и приятелки, но Марина не ги виждаше, чуваше само младите им самоуверени гласове. Един ден Наташа я попита:
	— Мамо, кой живее по-добре — мравките или мухите?
	— Мухите — отговори Марина, — обаче довреме.
	— А след довремето?
	— Как да ти кажа… — Марина се замисли. — Животът им иначе не е лош, обаче в него няма кой знае какъв смисъл, и по-важното — няма сигурност, увереност в бъдещето.
	— А ти имаш ли я?
	— Аз ли? Разбира се, че я имам. Не виждаш ли, че не мога да мръдна оттук.
	Наташа се замисли, после попита:
	— А в моето бъдеще сигурна ли си?
	— Да — отговори Марина. — Абсолютно.
	— А можеш ли да направиш така, че вече да не си сигурна?
	— Какво? — не я разбра Марина.
	— Можеш ли вече да не си сигурна в нищо за мен?
	— Защо го казваш това?
	— Защо, защо. Защото, докато си сигурна в бъдещето ми, аз също няма да мога да мръдна оттук.
	— Неблагодарница! — кипна Марина. — Всичко ти дадох, живота си ти дадох, а ти…
	И замахна да плесне Наташа, но тя бързо изпълзя в ъгъла, където Марина дори не можеше да я вижда.
	— Наташа — повика я след малко Марина. — Наташа, чуваш ли ме?
	Но Наташа не отговори. Марина реши, че й се е разсърдила, и реши и да не я закача. Отпусна глава и задряма. На следващата сутрин много се учуди, когато не напипа до себе си топлото телце на Наташа.
	— Наташа! — повика я тя.
	Никакъв отговор.
	— Наташа! — повтори Марина и се размърда разтревожено.
	Наташа не отговаряше и Марина се паникьоса. Опита да се обърне, но огромното й тлъсто тяло изобщо не й се подчиняваше. Хрумна й, че то може би все още може да се движи, но просто не разбира какво иска тя от него или не е в състояние да разшифрова сигналите, които мозъкът й праща на мускулите му. Направи колосално волево усилие, но единственият отговор на тялото й беше раздалото се в недрата му тихо къркорене. Марина опита още веднъж и главата й успя да се извърти малко настрани. Сега Марина вече виждаше другия ъгъл на дупката и като извъртя очи докрай, съгледа увиснал от тавана малък сребрист пашкул, изпреден, както й се стори, от стотици тънки копринени нишки.
	— Наташа — пак повика тя дъщеря си.
	— Какво, мамо? — долетя от пашкула тихо-тихо гласче.
	— Какво правиш? — попита Марина.
	— Знаеш какво — отговори Наташа. — Ставам какавида. Време ми е вече.
	— Какавида? — повтори Марина и заплака. — Защо не ме повика? Значи вече ставаш съвсем голяма?!
	— Така излиза — отговори Наташа. — Вече ще живея както аз си знам.
	— И какво ще правиш, като се излюпиш? — попита Марина.
	— Ще стана муха — отговори Наташа изпод тавана.
	— Шегуваш се!
	— Изобщо не се шегувам. Не искам да живея като теб, ясно ли ти е?
	— Наташенка — примоли се Марина, — миличкото ми! Опомни се! Никога досега не е имало такъв позор в рода ни!
	— Значи ще има — спокойно отговори Наташа.


	На следващата сутрин Марина се събуди от някакво стържене. Увисналият от тавана пашкул леко се полюшваше и Марина разбра, че Наташа е готова да се излюпи.
	— Наташа — почна Марина, като се стараеше да говори спокойно, — разбери ме. За да стигнеш до свободата и слънчевата светлина, трябва цял живот да работиш неуморно. Иначе е просто невъзможно. Това, което си намислила да направиш, е път право към дъното на живота, откъдето няма спасение. Разбираш ли какво ти казвам?
	Пашкулът се спука по дължина и от горната част на пукнатината се подаде глава — беше Наташа, но вече изобщо не беше момиченцето, с което Марина по цели вечери си играеше на магадански концерти.
	— А ние според тебе къде живеем? На тавана ли? — тросна се Наташа.
	— Виж какво — заплашително каза Марина, — като ми се върнеш цялата насинена и с яйца в полата, няма да те пусна да припариш вкъщи.
	— То пък една къща — сопна се Наташа.
	Вече беше разкъсала пашкула и вместо скромно мравешко телце с четири дълги криле Марина видя типична млада муха с курвенски къса зелена пола с пайети. Наташа, разбира се, беше красива — но изобщо не с целомъдрената и бързо разтворима красота на мравешка царица. Изглеждаше ужасно вулгарно, но в тази вулгарност имаше нещо чаровно и привлекателно, и Марина разбра, че оня червендалест мъж от френския филм, ако трябваше да избира между нея, каквато беше на младини, и Наташа, без съмнение би избрал Наташа.
	— Курва! — изтърси Марина и усети как с оскърбените й родителски чувства се смесва и чисто женска ревност.
	— От курва го чувам — без да се обръща, отговори Наташа, докато оправяше прическата си.
	— Ти… Ах, ти… — засъска Марина. — Да говориш така на майка си!?… Махай се от къщи! Да не си стъпила повече тук, чу ли ме?
	— Махам се де, споко — каза Наташа, докато довършваше тоалета си. — И без това ми писна от тебе.
	— Веднага! — кресна Марина. — Да говориш така на майка си! Марш оттука!
	— И от баяна ти ми писна, идиотко дърта — каза Наташа. — Сама си свири на него, докато не пукнеш.
	Марина отпусна глава на сеното и се разрида. Очакваше, че след няколко минути Наташа ще се опомни и ще допълзи да се извинява, и дори реши да не й прощава веднага, а да я поизтормози, обаче внезапно чу стърженето на забиваща се в пръст лопата.
	— Наташа! — викна Марина и с чудовищно усилие успя да извърти глава към звука. — Какво правиш?!
	— Нищо — отговори Наташа. — Махам се.
	— Ами ето го изхода ей там! Ти какво, искаш да разрушиш всичко, което сме изградили с баща ти?
	Наташа не отговори — продължи да копае съсредоточено и изобщо не погледна Марина, макар тя да я засипваше с всички възможни майчински клетви и проклятия. Тогава Марина успя, доколкото можа, да доближи глава до черната дупка в стената и закрещя:
	— Помощ! Помощ, добри хора! Милиция!!!
	Отговори й обаче само далечният вой на ледения вятър.
	— Помощ! — пак закрещя Марина.
	— Какво си се развикала — тихо каза Наташа някъде откъм тавана. — Първо, там няма никакви добри хора, и второ, така и така никой няма да те чуе.
	Марина разбра, че дъщеря й е права, и изпадна в ступор. Лопатата равномерно стържеше под тавана и така продължи час или два, а после в дупката нахлу слънчев лъч заедно с пълен със забравени миризми свеж въздух. Марина го вдиша и неочаквано разбра, че светът, който беше мислила за завинаги отишъл си в миналото заедно със собствената й младост, всъщност е съвсем близо и че там е почнала есента, но още много време ще е топло и сухо.
	— Чао, мамо — каза Наташа.
	„Отлита“ — най-после осъзна Марина и викна:
	— Наташа! Поне чантата си вземи!
	— Взех си я! — викна отгоре Наташа. — Благодаря.
	Затвори с нещо прокопания проход и в дупката пак стана тъмно и студено, но онези няколко секунди, през които беше светило слънцето, стигнаха на Марина, за да си спомни как е било всичко всъщност в онова далечно пладне, когато вървеше по крайбрежната улица и животът — с хиляди тихи гласове, долитащи откъм морето, от шумолящите листа на дърветата, от небето и от отвъд хоризонта — й обещаваше нещо прекрасно.
	Марина погледна вестниците и с тъга осъзна, че те са всичко, което й е останало — по-точно всичко, което й е останало от живота. Вече не се сърдеше на дъщеря си и единственото, което искаше, беше Наташа да извади по-голям късмет от нея на крайбрежната улица. Знаеше, че дъщеря й все някога ще се върне, но знаеше и че сега, колкото и да е близо Наташа до нея, между тях винаги ще има тънка, но непрозрачна стена — все едно пространството, в което някога си бяха играли на магадански концерти, внезапно беше разделено от стигащ до тавана на дупката плътен жълт параван.


>	14. Вторият свят

	— … да се отърве от усещането — говореше Митя, застанал със затворени очи в центъра на площадката под стълба на фара, — че копае с крилете си пустотата, като с последни сили не иска да приеме догадката, че през целия си живот е правил тъкмо това…
	Докато летеше със стотиците други цикади към далечната планина и за втори път в живота си виждаше света такъв, какъвто е, се стъмни съвсем и започна да му се струва, че е изгубил пътя — макар че всъщност не знаеше накъде точно лети, — но тогава си спомни, че стои сред черните бодливи трънки и стърчащите от земята причудливи изваяни от вятъра скали, които от мястото, на което се намираше, изглеждаха просто беззвездни участъци от небето…
	Примигна няколко пъти, после лекичко натисна клепачите си с пръсти. Зад клепачите му се появи слабо синкаво сияние, но ярката точка, която беше там преди няколко минути, вече я нямаше.
	— Край. Нищо не виждам вече — каза той. — И колко продължи това?
	Дима вдигна рамене.
	— Всъщност да, де — каза Митя. — Ясно.
	— Цикадите са наши близки роднини — каза Дима. — Но живеят в съвсем различен свят. Бих казал, че те са подземни молци. Там всичко е като при нас, но няма никаква светлина. Затова, когато решават накъде да летят, те трябва да вярват на това, което им казват другите.
	Обърна се и тръгна нагоре по пътечката. Митя тръгна след него и след две-три минути излязоха на плоска скална площадка, свършваща над бездната. Оттук се виждаше морето и широката лунна пътека — дори не пътека, ами цяла писта — и освен това се виждаше трепкащо на брега сияние.
	— Странно — каза Митя. — Все едно всичко, към което цял живот с толкова усилия се стремим да се върнем, всъщност никъде не е изчезвало. Все едно някой просто ни връзва очите и преставаме да го виждаме.
	— Искаш ли да разбереш кой?
	— Искам — каза Митя.
	— Хубаво е, че искаш — каза Дима. — Защото така или иначе ще ти се наложи.
	Митя потрепери.
	— Какво значи ще ми се наложи?
	— Виждаш ли — каза Дима, — с наскорошните си действия ти подразни едно много могъщо същество. То ужасно не ги хареса. И сега ще дойде за теб.
	— Че какво общо имам аз? — попита Митя.
	— То смята, че ти си изцяло в негова власт. Че му принадлежиш. А това, което се опитваш да правиш, заплашва властта му. И това същество ще те нападне всеки момент.
	— Какво е то?
	— Труп — каза Дима, все едно това се разбираше от само себе си.
	— Чий труп?
	— Твоят — каза Дима, — чий друг.
	— Искаш да кажеш, че ще умра?
	— В известен смисъл — каза Дима. — Като казвам „труп“, имам предвид, че те чака онзи, който сега живее вместо теб. Според мен най-лошото, което може да ти се случи, е той да продължи да живее вместо теб. А ако умре той, вместо него ще живееш ти.
	— Как така живее вместо мен? — попита Митя. — И как един труп може да умре?
	— Добре де — каза Дима, — не живее, а мъртвее. Това са само думи. Нямат значение. И няма смисъл да говорим. Върви и ще видиш сам.
	— А ти? — попита Митя.
	— С него можеш да се срещнеш само сам — каза Дима. — И всичко, което ще се случи после, пак зависи само от теб.
	— Пак ли да се завирам в трънките? — попита Митя. — Изподрах се целият.
	— Аз не знам къде ще те намери. Но той вече е тук. Съвсем наблизо.
	— Къде? — уплашено попита Митя.
	Дима се засмя и не му отговори. Отиде до ръба на площадката, над плискащите се долу вълни, и му обърна гръб, все едно не искаше да има нищо общо с това, което става зад него.
	Митя се огледа. Около тях имаше какви ли не по форма скали; по някои растеше трева и вятърът я полюшваше, поради което изглеждаше, че се люшкат самите скали. В гръб неподвижният Дима също приличаше на тъмен висок камък, все едно се беше вкаменил.
	Нищо друго нямаше на площадката. Митя отиде до пътечката, по която току-що бяха дошли, и като се хващаше за храсти и камъни, започна да слиза надолу. Преди малко беше вървял зад Дима и изобщо не беше забелязал колко е трудно да се върви тук — а и тогава като че ли беше по-светло. Сега, когато луната бе изчезнала зад каменния ръб, му се налагаше да напипва с крак следващия камък и да търси клоните на храстите опипом, та да се хване за тях. След няколко метра му се стори, че е увиснал в тъмна пустота, хванал се за неизвестно откъде взели се в нея каменни зъбери, и че няма никаква гаранция, че напред ще има каквато и да било опора. Замръзна.
	„Къде отивам всъщност? — помисли си. — И защо?“
	Затвори очи и се опита да се вслуша в усещанията и мислите си, но такива нямаше. Нямаше нищо. Беше просто тъмно, хладно и тихо. Можеше да продължи да се спуска надолу, а можеше да се върне на площадката, където беше останал Дима; между тези две възможности като че ли нямаше никаква разлика.
	Митя се опита да направи още една крачка и изпод единия му крак се откърти камък — той насмалко да полети след камъка, но в последния момент успя да се вкопчи в един бодлив клон, който раздра дълбоко дланта му. Камъкът изтрополи няколко пъти по скалата, после прошумоля в някакъв листак и пак всичко стана тихо.
	„Какво става с мен? — помисли Митя, докато облизваше разкървавената си длан. — Как стана така, че съм в абсолютен мрак, на неизвестно място, и чакам собствения си труп? Как така летях към светлината, а долетях тук? Ами че нали търсех нещо съвсем друго. Може и сам да не знам какво, но в никакъв случай не е това“.
	Задуха вятър и под него зашумяха невидими листа.
	„Сега ще ида и ще му кажа, че ми писна вече… Кой е той изобщо и откъде се е взел? От друга страна, разбира се, този въпрос е безсмислен… Точно оттам, откъдето и аз. И също говори правилно. Но пък аз това винаги си го знаех и без него. И много други неща знаех впрочем… Обаче къде изчезнаха…“
	Опита се да си спомни тези други неща и пред него, почти като в кладенец, преминаха няколко откъслечни картини, заедно приличаха на филм, сглобен от различни слайдове. Оказа се, че най-хубавото е свързано с най-простичкото, с онова, за което не можеш да разкажеш на никого. С моментите, в които животът неочаквано придобива смисъл и става ясно, че всъщност никога не го е губил, а че си го губил самият ти. Но причината, поради която този смисъл ставаше пак ясен, беше неразбираема, а изображенията на сменящите се в паметта на Митя слайдове бяха най-обикновени — например минаващи по тъмния таван линии светлина — като лъчи на зенитни прожектори, — които някак си не можеха да улучат полилея, или гледка от влак към дългото вечерно небе, което изчезва в някаква просека зад прашния прозорец, или няколко нешлифовани изумруда от счупено шише в шепата му. Но странното и неизразимо знание, свързано с всичко това, отдавна беше изчезнало, а онова, което беше останало в паметта му, можеше да се оприличи най-много на запазени хартийки и станиолчета от бонбони, изядени от някакво същество, което отдавна живее в него и постоянно и незабележимо присъства във всяка негова мисъл (то май наистина живееше в мислите), но вечно се крие от поглед.
	А сега, изведнъж разбра Митя, това същество, което незабележимо го беше гризало почти през целия му живот и го беше изгризало почти целия, просто не беше успяло да отскочи. Точно това беше трупът.
	Но не можеше да направи нищо с него — освен може би да грабне някой по-голям камък и да се удари по главата.
	Опипа още веднъж с крак тъмната пустота под себе си, после почна да се катери обратно нагоре. Нагоре беше по-лесно и само след минута той вече беше на ярко осветената от лунната светлина площадка.
	Дима стоеше на същото място в същата поза и също така неподвижно и Митя малко ядосано си помисли, че в поведението му май има прекалено много поза.
	— Всичко разбрах — каза Митя. — Разбрах за какво ми говореше. Ей!
	Потупа Дима по рамото и Дима бавно се обърна.
	Не беше Дима.
	Беше онова същото същество, мисълта за чието съществуване беше прелетяла преди минутка през съзнанието на Митя. Невъзможно беше да го сбърка, макар че Митя не можеше да каже откъде е толкова сигурен в това. Но в момента, в който видя пред себе си собственото си лице, само че синьо и измъчено, той си спомни пасажа от една стара японска книга, където един човек сънува кошмар, в който бяга по морския бряг от самия себе си, станал от гроба. С него сега ставаше същото, само че гроб нямаше, брегът на морето беше далече долу и нямаше как и къде да се събуди.
	Митя отстъпи назад и трупът направи крачка към него. Митя се спусна към пътечката надолу, но като си представи как пак ще увисне на бодливите клони, спря, поколеба се да реши накъде да побегне и усети как собствената му ръка го хваща за лявото му рамо.
	Трупът бавно и малко карикатурно, в духа на хигиеничните американски ужаси, вдигна ръце и стисна Митя за гърлото, и Митя усети, че също души някого. Стисна с всички сили ръце и разбра, че още секунда — и ще умре от задушаване. Тогава лекичко отпусна хватката и усети, че вече може да вдиша. Свали си ръцете и в същия миг почувства как и другите две ръце пускат гърлото му.
	„Ясно“ — помисли си Митя, обърна се, вдигна крак да направи крачка и усети как собствената му ръка пак го хваща за лявото му рамо. Ядоса се, изрита назад към трупа и когато се освести, видя, че е на четири крака. Стана и с мъка вкара въздух в непослушните си дробове. Беше трудно не само защото при падането си беше изкарал въздуха, а и защото пръстите на трупа пак с тъпо усърдие го стиснаха за гърлото и за да вдиша, се наложи да отпусне собствената си хватка върху студеното посиняло гърло. Направи още един опит да се откопчи от трупа, но въпреки че движенията му бяха бързи и силни, а трупът се движеше изключително бавно и мудно, не успя.
	— И к’во? Дълго ли ще стоим така? — попита Митя.
	Трупът мълчеше. Митя се взря в лицето му и видя, че клепачите му са отпуснати и че той сякаш гледа надолу. Освен това дишаше съвсем тихо и като че ли се мъчеше да си спомни нещо.
	— Ей! — каза Митя.
	— Ей сега — каза трупът и пак задиша съвсем тихо. „А може би просто трябва да го удуша — помисли си Митя. — Ще се стегна и ще изтърпя някак.“
	Започна внимателно да си поема дъх, за да си вкара в дробовете достатъчно въздух, но усети как пръстите на трупа стиснаха гърлото му — с всяка секунда стискането ставаше все по-силно. Митя се опита да откопчи студените пръсти от гърлото си, но не успя — трупът, изглежда, беше решил да го удуши пръв. Митя се уплаши вече сериозно и пръстите на трупа върху гърлото му тутакси се отпуснаха, сякаш стреснати.
	„Не — помисли си Митя, — няма да стане така. Да взема пък да го прекръстя? За всеки случай? По-лошо няма да стане, нали?“
	Трупът внезапно махна дясната си ръка от гърлото му, вдигна я, прекръсти набързо Митя и пак го стисна и с двете ръце за гърлото.
	„Не става“ — помисли си Митя и чак сега разбра, че всичко, което си мисли, не го мисли той, а трупът.
	— Ей! — чу се отгоре гласът на Дима. — Колко още ще го прегръщаш?
	Митя вдигна очи. Дима седеше на един висок камък на няколко метра вдясно от него и над тях, полюшваше крака и наблюдаваше схватката им.
	— Изритай го в ташаците — каза Дима. — А после, като се превие, го фрасни по тила, със сплетени пръсти.
	— Какво да го правя? — изпъшка Митя.
	— Не знам — каза Дима. — Той не е мой труп, твой си е. Прави го каквото щеш. Всичко е в твоите ръце.
	Няколко минути Митя стоеше срещу трупа и го гледаше в лицето. В това лице нямаше нищо ужасно — беше спокойно, уморено и тъжно, все едно трупът не стискаше гърлото му, а се държеше за дръжката в метрото на прибиране вкъщи от отдавна омръзнала му скучна работа.
	— Ако, не дай боже, това тука ставаше с мен — каза Дима от камъка горе, — първо щях да погледна с кого всъщност се бия.
	Митя пак погледна умореното лице на трупа и забеляза на него почти неуловимата гримаса на лека тъга и униние, сянката на някаква несбъдната мечта. И вместо отвращение и страх изпита към трупа си искрено съчувствие — и щом го изпита, студените пръсти пак стиснаха гърлото му. Но този път Митя ясно разбираше, че го души външна сила, и изобщо не можеше да разхлаби стисналите го пръсти. Изрита с всичка сила трупа в пищяла, но само го заболяха пръстите — все едно беше изритал уличен стълб. Пред очите му се замяркаха пъстри линии и точки, той усети, че всеки миг ще изгуби съзнание, и разбра, че след като го удуши, трупът ще се прибере да си дочете Марк Аврелий.
	И тогава вниманието му беше привлечено от едно от цветните петна пред очите му. Понеже точно това малко синьо петънце не подскачаше, а беше неподвижно — и точно затова Митя се втренчи в него. Беше същата светлосиня точка, която беше изчезнала, след като с нейна помощ беше видял цикадата. Митя разбра, че пак може да вижда с помощта на тази точка, погледна умореното синьо-мораво лице пред очите си и почувства, че пръстите му стискат вече не гърло, а нещо меко и леко влажно.
	На земята пред него имаше голяма топка тор — и ръцете му бяха потънали в нея почти до лактите.
	Той ги измъкна, изтръска ги отвратено няколко пъти и се обърна към Дима, който скочи от камъка и дойде до топката.
	— Какво е това? — попита Митя.
	— Не виждаш ли? — каза Дима. — Топка тор.
	Вярно беше. Митя виждаше и знаеше какво е това — и много добре знаеше какво да прави с него.
	„Колко неща си ми откраднала — помисли си, докато гледаше топката с омраза. — Всичко, което имах, ми открадна…“
	Следващото, което разбра, беше, че това пак не го мисли той, а топката. Понеже от него всъщност нямаше какво да се открадне — а и какво толкова да му мисли на това? Вдигна крак да изрита тази огромна купчина тор, но разбра, че няма кого да рита — и това беше най-гадното. Внимателно, за да не бръкне в лайната, натисна топката с длани — беше изненадващо лека, — избута я към ръба и я тласна.
	Тя се търкулна няколко метра по стръмния склон, после отскочи от него и изчезна. А след няколко дълги мига отдолу долетя плисък.
	Митя се огледа. Дима го нямаше никакъв. След миг Митя забеляза трепкаща светлинка в цепнатината между две скали и си помисли, че Дима е там. Стигна до цепнатината, извади си запалката, щракна я, протегна я напред и прекрачи един приличащ на праг камък.
	Скалите над главата му се събираха и образуваха нещо като висока пещера. Митя видя напред слаба светлинка, все едно Дима беше запалил клечка кибрит, и подвикна:
	— Дима! Къде си?
	Никой не му отговори.
	— Кой си ти? — викна Митя по-високо и тръгна напред.
	Светлинката също тръгна към него и след няколко крачки протегнатата му напред ръка с парещата вече запалка опря в незнайно как оказало се тук огледало с тежка полукръгла дървена рамка.


>	15. Ентомопилог

	— И значи съм го замислил така, човек — звучеше тънкият тенор на Сам в ушите на Арнолд, — отивам там, купувам някаква тенекия на старо и я карам тука. Тука вече я продавам, двойно и тройно. Сега са скъпи, нали така. И с парите ще мога да взема още поне две.
	Седяха на високата дървена ограда в началото на крайбрежната улица. Пръстите на Сам стискаха пластмасовите хълбоци на куфарчето с такава сила, че ноктите му бяха побелели; лицето му беше покрито с капчици пот и съсредоточено; гледаше към морето, но явно виждаше вместо морето нещо друго.
	— В зелено, разбира се — продължи той, — понеже ония, дето си продадоха колите за рубли, сега го духат яко. Аз обаче ги разбирам тия работи. Да ти трябва ловен билет впрочем?
	— Защо ми е? — попита Арнолд.
	— Да си го имаш официално на стената вкъщи. Като дойдат да те оберат, вадиш пушката и — бум!… Направо е жестоко, човек! Сега си вадя: през четири инстанции трябва да минеш — и навсякъде шариш. До два бона и половина, представяш ли си?! Освен това мисля да…
	Под тях се чу някакъв шум и Арнолд видя търкаляща се към оградата топка тор, по цялата бяха полепнали пожълтели листа.
	„Есен е вече“ — помисли си той тъжно.
	Зад топката подтичваше момче.
	— Ей! — викна момчето. — Викат ви! В кафето, на масичките отвънка.
	— Нас ли викат? — попита Арнолд. — Кой?
	— Не знам — каза момчето. — Казаха ми да кажа, че Наташа нещо пострадала. Да знаете накъде е плажът? Щото в тая мъгла не се вижда нищо.
	— Давай направо — каза Арнолд и махна с ръка в неопределена посока.
	— Благодаря — каза момчето недоверчиво.
	И пак забута топката, а Арнолд известно време гледа след него, като слушаше с половин ухо дърдоренето на Сам.
	— Пък ако решиш, ела с мен в Унгария — тъкмо казваше Сам. — Шейсет долара е билетът в едната посока, скъп е, обаче си струва. И за пушка също си помисли — още повече си струва…
	Арнолд го раздруса за рамото и каза:
	— Сам, спрете. Има проблем.
	Сам се стресна, тръсна глава, после се огледа. След това отвори куфарчето, извади стъклената банка, плювна в нея червено и я прибра.
	— Това вече е интересно — каза с нормалния си глас. — Поне се очертава някаква перспектива. Какво е станало?
	— Не знам — каза Арнолд. — Нещо с Наташа.
	— О, Господи! — каза Сам. — Почва се значи.
	Скочи на тревата и изчака Арнолд да свърши със сложните еволюции с преноса на теглото си, съпроводен от извъртане на тялото на сто и осемдесет градуса и увисване на ръце.
	— Ако искате моето мнение — каза Арнолд, след като тупна тежко на тревата, — в подобни ситуации трябва да се държим твърдо още от самото начало. Иначе за всички става само по-зле. И никога не вдъхвайте никакви надежди.
	Сам не каза нищо. Тръгнаха към крайбрежното кафене.
	Около една от масичките се беше събрала малка тълпа и още отдалече си личеше, че там е станало нещо лошо. Сам пребледня и затича, разблъска тълпата, спря пред масата и замръзна.
	От масата висеше тясна жълта мухоловка, ветрецът я полюшваше. По лентата на мухоловката бяха полепнали няколко листенца и хартийки, а в средата й, с безсилно увиснала глава, висеше Наташа. Крилата й бяха разперени по лепкавата повърхност и вече бяха пропити с отрова; едното беше разперено широко, а другото повдигнато някак почти неприлично. Под затворените й очи тъмнееха синини, а зелената й рокля, която толкова беше очаровала Сам с веселата си лъскавина, сега беше потъмняла и покрита със сиво-кафеникави петна.
	— Наташа! — викна Сам и се хвърли към нея. — Наташа!
	Спряха го. Наташа отвори очи, видя го и някак уплашено си оправи бретончето. Усилието обаче явно й дойде прекалено — ръката й се отпусна безсилно и залепна за намазаната на мухоловката отрова.
	— Сам — успя да каже тя едва-едва, — добре, че дойде. Виждаш ли, аз…
	— Наташа — прошепна Сам. — Прости ми.
	— Виждаш ли, Сам — тихо продължи Наташа, — аз като последна глупачка тренирах пред огледалото. Плийз чийз енд пеперони. Мислех си, че ще замина с теб…
	Вятърът донесе откъм високоговорителя над лодките едва чути трели на балалайка.
	— Разбираш ли, Сам, не в Америка, а с теб… Притеснявах се как ще е там… Помниш ли как ходихме да се къпем? А мама, можеш ли да си представиш, ми уши нова рокля от пердето си. Изобщо не знаех, докато не я видях, беше я сложила на дивана. Все ми казваше — Наташенка, посвири ми още малко на баяна, понеже скоро ще заминеш и ще ме оставиш… Обаче не й казвайте, нали… По-добре да си мисли, че съм заминала, без да й се обадя…
	Наташа отпусна глава и на дългите й ресници заблестяха капчици сълзи.
	— Момент — чу се отляво женски бас. — Дайте да мина.
	До масата се приближи келнерката с моравото петно на строгото си като на съдбата лице. Носеше огромна алуминиева бака с червен надпис „Контейнер III“. Сложи баката на земята, изтърси в нея остатъците храна от чиниите на масата, а после с едно движение на силната си и жестока ръка отлепи от плота мухоловката с Наташа, смачка я на малко жълто топче и хвърли и нея в баката. Нечии ръце пак задържаха Сам да не се хвърли след нея. Келнерката лепна на масата нова мухоловка, вдигна баката и тръгна към следващата маса. Гражданите почнаха да се разпръсват, а Сам стоеше като истукан и гледаше увисналата от масата лепкава жълта лента.


	— Хайде, Сам — чу Сам тихия глас на Арнолд. — Вече няма с какво да й помогнем. Да тръгваме. Трябва да пийнете нещо, сериозно говоря. Ще отидем при Артур, той се премести в къщата на покойния Арчибалд. Монтира два казана и факс. Там е тихо, спокойно. Моля ви, не гледайте тази мухоловка, умолявам ви…
	— Може ли да мина?
	Сам вдигна пълните си със сълзи очи. Пред него стоеше странна фигура с нещо като сребристо наметало, което почти се влачеше по земята — а може би това бяха прибрани зад гърба дълги тежки крила.
	— Може ли да мина? — повтори фигурата. — Ако ви е много тъжно, препрочетете страница 61.
	Сам кимна и отстъпи встрани.


	Голямата топка тор с необичайно червеникав оттенък се търкулна настрани и напред се просна дългата празна крайбрежна улица. Далече напред имаше шезлонг, в който се беше изтегнала още една топка тор, червеникавочерна. От по-близо се видя, че това е дебела червена мравка с морска униформа; на кокардата й със златни букви пишеше „Iван Крилов“, а на гърдите й беше посадена толкова голяма градина орденски лентички, каквато може да се отгледа единствено ако наториш плата с дълъг и безсмислен живот. Мравката държеше отворена консерва и олизваше американски хуманитарен кренвирш, а на стойката пред нея имаше минителевизор, на чиято антена беше закачено триъгълно бяло знаменце. На екрана на телевизора в лъчите на няколко прожектора се кълчеше водно конче.
	Подухна хладен вятър и мравката вдигна яката на мушамата си и се наведе напред. Водното конче подскочи два-три пъти, разпери красивите си дълги криле и запя:
P>
	Отговор от мен
	никой да не търси,
	отговор на тебе само аз ще дам…
P$
	Обраслият с червеникави косми тил на мравката, по който се мятаха от вятъра черни ленти с избледнели котви, започна да се налива с морава кръв.
	Дмитрий пъхна ръце в джобовете си и си продължи по пътя. От крилото му се отлюспи люспица и вятърът я завъртя, после тя кацна на посипания с окапали листа бетон. Беше горе-долу колкото длан, от едната страна лилава, прорязана от няколко тъмнеещи към края жилки, а от другия край — бяла, плавно събираща се в сияеща точка.
P>
	… Някой летен ден,
	литна ли на слънце,
	да живея, както само аз си знам.*
	[* Превод Георги Борисов. — Б.ред.]
P$
