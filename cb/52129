>	Сега

>>	1

	Първи на терена пристигнаха машините за разрушаване — като стоманени динозаври, дърпащи и разкъсващи къщите със своите челюсти, които изтръгваха комини, керемиди, капандури и стрехи, дъсчени обшивки и тухлени стени, камък и зидария, греди, стълбища и балкони, каси на врати и прозорци. Стари мечти, мъртви амбиции и изгубени животи заминаваха в каросериите на самосвалите заедно с изсъхнали рози и пролетни люляци.
	Щом разчистването приключи, дойде изкопната техника, за да прореже дълбока рана в тъмнокафявата почва, простираща се между двете пресечки. Към дузина тежки багери и булдозери „Бобкат“, „Катерпилар“ и „Мак“, както и една оранжева „Кубота“, запълзяха с пъшкане и ръмжене, борейки се със суровата земя.
	Сега те стояха, смълчани като смъртта.
	Водачите им се бяха събрали по двама и трима, с жълти каски на главите и велурени работни ръкавици, облечени в джинси и груби памучни ризи, за да обсъдят ситуацията. Около изкопа се въргаляха натрошени бетонни плочи, останки от онова, което някога бе представлявало подове и стени на мазета. Стари електрически кабели, намотани на рула, очакваха да ги приберат. Забити колчета обозначаваха периметъра на основите, където щеше да се излее новият бетон.
	Нищо от това нямаше да се случи днес.
	В единия ъгъл на ямата дванайсет мъже и четири жени бяха наобиколили вързоп, омотан в найлоново фолио — някога прозрачно, а сега станало ръждивожълто от годините. Вързопът още стоеше полузарит в земята, но пръстта от горния му край бе разчистена на ръка. Сред групата имаше неколцина ръководители на строежа — те се разпознаваха по жълтите, бели и оранжеви каски. Останалите бяха ченгета. Една полицайка на име Хоут, експерт по разследване на стари престъпления, бе коленичила пред вързопа, привела лице едва на десетина сантиметра от него.
	Насреща й, през найлона, се хилеха лицата на две мъртви момичета. Изсъхналата им кожа бе силно изпъната върху костите на скулите, челюстите и челата, очите им бяха черни дупки, а устните — сплескани белези, но зъбите им си оставаха все така бели и лъщящи, както в деня на убийството им.
	— Това са те — вдигна глава Хоут. — Сигурна съм. Запечатани са там, вътре.


	Денят в Минеаполис беше горещ, по небето почти не се виждаше облаче. Юлското слънце жареше силно, но почвата си оставаше влажна и прохладна, миришеща на гнили коренища и съвсем леко на канал от разкъсаните от багерите тръби. Друга жена, нагазила в изкопа с обувки на токчета и черен панталон за двеста долара, сега омазан с кал, попита:
	— Можеш ли да кажеш какво е станало? Били ли са вече мъртви, когато са ги увили в найлона?
	— Най-вероятно да. — Хоут се изправи и отупа коленете на джинсите си. — Струват ми се обесени.
	— Удушени?
	— Не, обесени. Сега не се вижда добре, но и при двете забелязвам леко изместване на вратните прешлени, а ръцете им се губят някъде зад гърбовете, вместо да лежат отстрани. Предполагам, ще се окажат завързани или оковани с белезници. Във всички случаи експертизата ще покаже повече.
	— Какво друго?
	— Марси… — Хоут мразеше да се ангажира с предположения, преди да разполага с всички факти. Това си бе чисто нейна характеристика. Повечето й колеги обожаваха да разтягат всякакви теории, включително отвличане от извънземни или сатанински ритуали.
	— Поне нещичко?
	— Добре, останала е доста тъкан. Телата са мумифицирани, сякаш са били едва ли не дълбоко замразени в найлона.
	— А дали ще има органични следи от убиеца? — Жената имаше предвид сперма, но не използва думата. Ако намереха сперма, от нея можеха да извлекат ДНК.
	— Възможно е — отвърна Хоут. — Надали се е пазил особено, защото по онова време никой не е бил чувал за ДНК анализ. Не е изключено да попаднем на косми или нещо друго. Но все пак аз не съм съдебен медик, така че… нека първо ги откараме при специалистите.
	— Марси? — подвикна един от полицаите отзад. — Девънпорт идва насам.
	Марси Шерил, завеждащ отдел „Убийства“ на Минеаполис, се обърна да погледне. Лукас Девънпорт, тъмнокос, широкоплещест мъж в черен панталон, синя риза и сако, окачено на показалец през рамото му, слизаше по земния насип към групата, насъбрала се около найлоновата гробница. Изглеждаше като излязъл от някоя класическа модна реклама — очите, ризата и вратовръзката му преливаха в трептящи лазурни оттенъци.
	— Е, само Девънпорт ми липсваше — промърмори тя.
	— Той е работил по това тук — отбелязва един от по-възрастните мъже, посочвайки телата.
	— Надали — усъмни се Шерил. — Бил е твърде млад.
	— Не, спомням си — настоя мъжът. — Здравата беше захапал случая. Беше му първият като инспектор.


	Шерил беше най-старшият действащ полицай на сцената — уверена жена, наближаваща четиресетте, с гарвановочерна коса, широка белозъба усмивка и онова, което предходното й поколение колеги наричаха „апетитна фигура“. Още в началото на кариерата си бе извоювала репутацията, че не се бои от юмручни схватки и се справя с полевата работа не по-зле от своите колеги мъже. Не се бе размекнала и по-късно, с изкачването в служебната йерархия, и всички бяха убедени, че един ден ще оглави полицията в Минеаполис или ще премине в политиката.
	Сред стоящите наоколо имаше пет бивши ченгета, участвали в първоначалното разследване. След откриването на телата мълвата се бе разпространила с мълниеносна бързина и полицаи от всички краища на града — както пенсионирани, така и пред пенсия — се бяха качили в колите, за да дойдат тук, да зърнат момичетата с очите си и да поговорят за старите времена. За горещите лета и студените зими, за патрулирането по улиците, преди да навлязат високите технологии, компютрите, мобилните телефони и ДНК експертизите.


	Девънпорт приближи и сивокосите мъже му кимнаха — те всички го познаваха от съвместната им служба. Някои се ръкуваха с него, а един-двама, които не го харесваха, се дръпнаха встрани.
	— Откъде научи? — попита Шерил.
	— Целият град говори за това — отвърна новодошлият, без да откъсва очи от найлоновия вързоп. Той работеше към щатското Бюро за криминални разследвания, беше в близки отношения с губернатора и в цяла Минесота надали имаше по-влиятелно ченге от него. Технически погледнато, Минеаполис се намираше в неговата юрисдикция, но той подходи учтиво. — Имаш ли нещо против да погледна? — посочи с палец към находката.
	— Давай — отвърна Шерил.
	— С лицата нагоре са — вметна Хоут. — Главите им са откъм онази страна.
	Лукас приклекна в отпечатъците, оставени от коленете на Хоут, и близо половин минута се взира в съсухрените лица. После, без да го е грижа за акуратно изгладения ръб на панталоните му, пропълзя в пръстта по цялата дължина на телата, почти допирайки найлона с носа си. Накрая изсумтя, изправи се и отупа длани.
	— Това отляво е Нанси, а отдясно е Мери.
	— Трудно е да се каже със сигурност — каза Хоут. — Съдейки по ръста и цвета на косите, вероятно са те, но…
	— Няма съмнение — прекъсна я Лукас. — Нанси беше по-високата. Била е облечена с блуза на малки червени сърца, подарък от баща й за Свети Валентин. Последното, което й е подарил. Сега е натъпкана между бедрата й. Мога да видя сърцата.
	— Чудя се какъв ли е бил адресът тук — вирна глава Шерил към ръба на изкопа. — Ще трябва да проверим по плана на старите сгради. Мислех, че човекът, който го е направил…
	— Тери Скрейп. Но не е бил той.
	Шерил го изгледа удивено.
	— Но нали всичко е било изяснено? И той е бил застрелян…
	Лукас поклати глава.
	— Вярно е. И аз бях там. И тогава наистина смятах, че е възможно да е замесен. Но след това тук… изключено. Похитителят е бил друг. Някой с много повече ум и енергия от Скрейп. Можех да го усетя още тогава, но така и не го открих. Той беше надянал престъплението върху главата на Скрейп подобно на вещерска шапка, а ние провеждахме лов на вещици.
	— Трябва да прегледам досието — рече Шерил.
	— Скрейп се подвизаваше далеч оттук, в горната част на града — смръщи вежди Лукас. — Няма начин да е убил тези хлапета и да ги е погребал в мазето на частен дом, под бетонен под. Той е прекарал в Минеаполис само няколко седмици. През повечето време е бил бездомен, не е имал и кола. Та той обитаваше хралупа под едно дърво, за бога.
	— Щом открием адреса, ще разберем кой е живял тук.
	Лукас огледа краищата на изкопа точно както бе сторила и тя преди малко.
	— Тогава хлопах поне на двеста врати. Заедно със Слоун. Но не сме доближавали и на три километра от това място. Изобщо не сме идвали отсам реката.
	— Марк Таун притежаваше няколко имота в квартала — отбеляза едно от по-старите ченгета. — Не знам дали и този не е бил негов.
	— Не е изключено — кимна Лукас. — Навремето тук живееха най-вече възрастни хора, пенсионирани железничари. Таун изкупуваше къщите им на безценица.
	— Ще проверим това — каза Шерил.
	— Таун загина при автомобилна катастрофа преди десетина-петнайсет години — вметна някой.
	— Интересно как са извадени така цели? — посочи Лукас към телата.
	— Аз тъкмо товарех късовете от плочата на мазето — обади се един мъж с жълта каска, като махна с ръка към багера си. — Бях захванал с кофата едно парче и щом го повдигнах, те се оказаха отдолу.
	— И си успял да ги видиш? — В тона на Лукас нямаше недоверие, а само любопитство.
	— Видях найлона и че в него е увито нещо. Трябваше да проверя, в случай че… — Мъжът замлъкна и се озърна наоколо, сякаш търсеше място, откъдето да не го гледат обратно чифт празни очни кухини. — Да си кажа честно, побиха ме тръпки. Знаех, че е нещо лошо още преди да изляза от кабината.
	— Не е най-приятното усещане — кимна разбиращо Лукас, после се обърна отново към Шерил. — Не бих раздигал остатъците от плочата за момента. Той навярно е излял бетона направо върху тях. Може да се намерят стъпки, отпечатъци. Каквото и да е.
	— Съгласна съм.
	— Също така трябва незабавно да се свържете с родителите, семейство Джоунс. Преди да е излязло по новините. Ако искаш, ще помоля някой от офиса да ги издири и да ви даде телефонните им номера. Чух, че са се развели няколко години след убийството на децата, но не съм сигурен.
	— Добре, ако имаш такъв човек. Нека позвъни директно на мен.


	Шерил и Девънпорт се отделиха от групата и тя заговори първа.
	— Отдавна не съм те виждала. Как я караш?
	— Работа, както обикновено. Нищо вълнуващо. Виж — докосна я по рамото той. — Ще бъде страхотно, ако поемеш случая. Навремето той създаде истински фурор — две сладки, русокоси момиченца, изчезнали яко дим. Сега обаче се съмнявам някой да го е грижа. Минало е твърде много време. Но човекът, който го е сторил, още е наоколо. Не бива да оставяме историята просто да потъне.
	— Няма да я оставим.
	— Разбирам, че имаш други задачи, както и аз. А момичетата са мъртви.
	— Звучиш така, сякаш имаш личен интерес — отбеляза Шерил.
	Лукас погледна назад към увитите в найлон тела.
	— Разбираш ли, преди всички тези години… аз оплесках нещата. Винаги съм го знаел, а ето че сега… те са пак тук и ме гледат в лицето.
	Бусът на Канал 3 свърна иззад ъгъла и спря пред далечния край на изкопа.
	— Хайде, и телевизията е тук — изпъшка едно от по-старите ченгета.
	— Ще ти пратя информацията за семейство Джоунс — каза Лукас, докато двамата с Шерил се връщаха при останалите. — Имаш телефона ми, ако ти потрябва още нещо.
	— Да ти призная, още ме е малко яд за онзи път.
	Предната зима Лукас безогледно бе поел разследването на серия убийства, започнали в болница в Минеаполис. Всичко бе приключило с престрелка в снежна буря, на която Шерил чувстваше, че не е била подобаващо поканена. Бяха използвани дори гранати.
	— Тури му пепел, миличка — ухили се Лукас. — Станалото — станало. Но сериозно, за това тук помня много неща. Мога да ти бъда от полза.
	Тя поомекна, но само донякъде. Преди време двамата бяха имали интимна връзка, траяла около месец и също така напрегната, както и хладните им отношения оттогава.
	— Добре, разбрах. Как е Уедър впрочем?
	— Малко кисела напоследък, но ще се оправи.
	— Поздрави я от мен.
	— Непременно. — Лукас хвърли сетен поглед към ямата с увитите в найлон тела. — Боже, сякаш беше вчера. Тогава всички слушаха Мадона. Принс също беше на върха, а „Соул Асайлъм“ тъкмо излизаха. Аз ходех да ги слушам всеки път, щом изнасяха концерт в града. После обикаляхме нощем с колите, зяпахме курвите, предлагащи услуги срещу дрога, и слушахме „Like a Virgin“, „Crazy for You“ и „Little Red Corvette“. Горещо лято беше. А и Мадона още беше млада.
	— Ние също — вметна един от сивокосите полицаи. — Аз обичах да танцувам.
	— Е, как ще действаме с това тук? — попита друг.
	— Ще търсим престъпника — рече Лукас. — Направо не ми се мисли какво е вършил оня гаден духач оттогава. Ако ме извините за епитета, разбира се.


	Лукас се върна в Бюрото за криминални разследвания, в северната част на Сейнт Пол*. Беше солидна, модерна постройка, приличаща повече на офис сграда някъде в предградията, отколкото на полицейска централа. Изкачи стълбите до кабинета си на втория етаж, като разсеяно махна с ръка на свой колега в коридора.
	[* Столицата на Минесота — Сейнт Пол, и Минеаполис, най-големият град в щата, са в непосредствена близост един до друг. — Б.пр.]
	— Здравей — каза секретарката му. — Трябва да…
	— По-късно — прекъсна я той, като затвори междинната врата.
	Образът на мъртвите момичета все още беше пред очите му, а каменните усмивки питаха: „Какво ще правиш сега?“.
	Лукас придърпа кошчето за отпадъци край бюрото си, опря крака върху него и като се отпусна назад в креслото, затвори очи. Остави съзнанието си да се върне назад, към първите дни на случая Джоунс. После проследи стъпка по стъпка всичко, което си спомняше от разследването. А нямаше много неща, които да е забравил.
	Щом стигна до края, осъзна, че още в самото начало е сторил нещо недопустимо. По-лошо от всичко, което бе правил в последващата си кариера, макар технически погледнато част от постъпките му в нея да бяха чисто криминални. Криминални, но не и неморални. А извършеното тогава беше неморално — беше клекнал пред висшестоящите.
	Тогава, още впечатлителен младеж, той бе нетърпелив да стане инспектор и пред него се бе разкрила възможност. Тази възможност бе предполагала да мине под крилото на Куентин Даниъл — един много умен, но понякога и доста лош човек. Стремежът на Даниъл бе да стане началник на полицията, а защо не и кмет.
	Случаят Джоунс бе уродлив, пълен с всевъзможни ужасяващи детайли, и като завеждащ тежките престъпления Даниъл се бе озовал на горещия стол. Отначало бе подел разследването енергично, по всички правила, но щом в ръцете му бе попаднал заподозрян — човек, неспособен да се защити и срещу когото имаше съществени улики, — той се бе вкопчил в него като булдог.
	После този заподозрян бе убит, а убиеш ли някого, той вече става твой, за добро или за лошо. Ако е бил невинен, кариерата ти може да приключи дотам, а ако е бил виновен — какво пък, получил си е заслуженото.
	За самия Лукас Скрейп бе изглеждал невинен дори тогава, а сега — още повече. Той бе имал възможността да упорства, да подхвърли повече информация на „Стар Трибюн“, публично да оспори вината на Скрейп… но не го беше сторил.
	Вярно, бе поразровил наоколо, но като най-младши член в екипа на Даниъл не бе предизвикал особен отклик. Даниъл, от своя страна, не бе толкова глупав, та да му забрани да продължава разследването. Той просто се бе шегувал с усилията му и го бе товарил с ежедневни дребни задачи посред кокаиновата експлозия в града. Докато накрая Лукас не се бе отказал.
	Беше се предал, отстъпил пред авторитета, пуснал мъртвите момичета в личното си кошче за отпадъци.
	Един господ знаеше какво е правил убиецът оттогава. В най-добрия случай се бе уплашил толкова много, че никога повече не бе посмял да извърши престъпление. Но в реалния свят Лукас се боеше, че собствената му… мекушавост е позволила на този тип да продължи да отвлича и убива деца. Това правеха хора като него, след като веднъж започнеха.
	Тънка, студена пелена на депресия се спусна над съзнанието му. Той прокара ръка през косата си — веднъж, два пъти, после отново и отново, мъчейки се да насочи потока на мислите си другаде.
	Но сестрите Джоунс бяха тук, както в онова горещо лято, и нямаха намерение да си отиват.


>	Тогава


>>	2

	— Внимавай, идва! — подвикна пълният партньор на Лукас миг преди боя, изваждайки палката си. Това му даде възможност да се подготви. После Карлос О’Хърн се зададе с вид на разпенен бик през бара, сред вонята на разлята бира, хотдог с горчица и туршия, разхвърляйки табуретките като кегли по пътя си. Във вдигнатата му дясна ръка имаше бутилка.
	— Неее… — промълви барманът, отстъпвайки назад.
	О’Хърн запрати бутилката към главата му от около три метра разстояние. Лукас се приведе встрани, а бутилката профуча покрай ухото му и изтрополи по тезгяха. Тя помете чаши, пепелници и чинии със звук, наподобяващ изтърван поднос с посуда. Някаква жена изпищя, но писъкът й бе изпълнен по-скоро с интерес, отколкото с ужас. Лукас едва реагира на случващото се наоколо, защото бе изцяло фокусиран върху своя нападател.
	Последният, състезавал се известно време в боксовата лига за аматьори, навярно в категория „микроб“, бе един от тримата братя, познати на ченгетата в южната част на града като „задниците“. Майка им също беше задник като тях, а колкото до бащата — никой не беше сигурен. Бягството от нея навярно е било чист акт на самосъхранение от страна на човек, допуснал грешката да я забремени цели три пъти. Тя бе не по-малко зла и проклета от което и да било от чедата си.
	Братята О’Хърн обикновено се занимаваха с дребни кражби, но сега амбициите им бяха пораснали дотам да проникнат с взлом в железарски магазин, откъдето бяха отмъкнали куп електрически инструменти. Всички знаеха точно какво се е случило благодарение на камерите на тавана, останали незабелязани от тях. Те бяха направили снимки, с които дори Ансел Адамс* би се гордял, ако Ансел Адамс се занимаваше с фотографиране на задници. Енцо и Хавиер вече се намираха в окръжния затвор в Хенъпин, а собственикът на това заведение бе позвънил на 911, за да съобщи, че Карлос току-що е влязъл, при това в лошо настроение, което обикновено водеше до побоища и строшен инвентар.
	[* Ансел Адамс (1902–1984) — известен американски фотограф. — Б.пр.]
	Лукас и партньорът му се бяха отзовали на сигнала и сега се намираха лице в лице с О’Хърн, който с боксьорска стръв се носеше насреща им. Лукас зае стабилна стойка, избегна бутилката, а след това, със своите трийсетина килограма в повече, една педя предимство в размаха и фишек монети от двайсет и пет цента в юмрука, цапардоса О’Хърн по челото.
	Той всъщност се целеше в носа му, но О’Хърн също умееше да се навежда. Ударът го накара да кръстоса очи, но тласкан напред от инерцията, той събори опонента си на пода и му вкара едно-две крошета в ребрата, преди Лукас да успее да го улови за китките, а неговият партньор да го запердаши с палката по гърба.
	О’Хърн отнесе около шест удара, преди да изхленчи за първи път. Тогава Лукас най-сетне получи възможност да замахне и да забие утежнения си юмрук в носа му. По пода на заведението пръсна кръв и О’Хърн омекна.
	В крайна сметка това беше ежедневие.


	Но то обясняваше защо, когато стана от леглото и се протегна, болката го стрелна отляво като нажежен шиш. Дребният боксьор все пак бе успял да му пукне ребро. Той се протегна отново, този път по-внимателно, погледна надолу към заобления, мек задник на русокосата жена и промълви:
	— Хайде, Диди. Време е за ставане.
	— Какво? — измърмори тя с лице във възглавницата. По собствените й думи, от юридическата практика и задоволяването на двама мъже не й оставаше много време за сън.
	— Ставай — повтори Лукас. — Не бъди лошо момиче.
	— Махни се оттук — простена Диди Макалистър.
	— Не става — плесна я той по задника. — Сама ми заръча да не те оставям да спиш. Имаш уговорка с клиентка в три часа.
	Тя се надигна да погледне часовника върху нощното шкафче. Стрелките показваха два.
	— Още десет минути — каза и отпусна отново глава.
	— Добре, десет минути — съгласи се Лукас.
	Бяха се срещнали в неговия апартамент, намиращ се на първия етаж на стара тухлена постройка в горната част на Минеаполис. Две стаи, баня с душ, но без вана, кухненски бокс в единия ъгъл на всекидневната и голямо кожено кресло, гледащо към малкия телевизор.
	Той се упъти към банята, избръсна се, изми си зъбите, влезе под душа, насапуниса се, изплакна се и излезе — всичко общо за пет минути.
	На минаване покрай голямото огледало на вратата на спалнята спря и се огледа. Беше висок, тъмнокос, широкоплещест и заякнал от двайсетте години хокей, последните няколко от които в ролята на защитник за „Минесота Голдън Гофърс“.
	След дипломирането беше свалил част от мускулите, но това бе добре. По съвет на треньорите бе прекратил маниакалните тренировки с щанги, заменяйки ги с упражнения за издръжливост — с по-малки тежести и повече повторения. А също и с повече тичане.
	— Смяташ ли, че членът ми е по-голям от средното? — попита, без да откъсва очи от отражението си.
	— О, за бога! — изпъшка Диди Макалистър, като го видя да се съзерцава така.
	— Хайде, кажи какво мислиш.
	— Ти си видял милион пъти повече членове от мен. Нали все киснеш по фитнеси и съблекални. Аз съм видяла само около четири.
	— Четири? — усъмни се Лукас.
	— Е, добре де, нека са шест. Или осем. Не повече от осем. А ти ги гледаш всеки ден.
	— Да, но не са… нали се сещаш, надървени. — Той се погледна отново в огледалото. — Бих казал, че ми е доста голям.
	— Да речем, малко над средното. Може би. А сега ме остави на мира, имам още една минута.
	Той застана странично.
	— Големичък си е.


	Лукас заобиколи купчината хокейна екипировка край леглото и отиде да си вземе чисти гащета и тениска. Докато надяваше тениската, Диди приседна в леглото и каза:
	— Въпросът е там, че тялото ти ме възбужда.
	— Мен също — ухили се той, като потърка зърната си с длани.
	— Боже, виж го само… обарва се сам. — Тя премлясна с устни и се почеса по задника, докато го наблюдаваше как се облича.
	— Хайде.
	Спалнята разполагаше само с един малък гардероб, твърде тесен за нарастващата му колекция от облекло, затова той си бе купил на старо дървена стойка за дрехи, откъдето сега откачи униформената си риза и панталон. Диди стана, отиде в банята и като се взря в огледалото над мивката, заключи:
	— Изглеждам почти щастлива.
	— Това е добре.
	— Ще ми се Марк да можеше да ме зърне отнякъде.
	— А аз тогава налага ли се да оставам наблизо? — попита Лукас. Диди Макалистър се занимаваше с бракоразводни дела, а Марк беше съпругът й. Тя понякога разказваше за колекцията му от оръжие.
	— Ще трябва да си помисля — каза тя, като се върна в спалнята, за да си обуе бикините. — Той има кофти характер, а ти би могъл да ме защитиш. Би било възбуждащо да видя как двама мъже се бият за мен. Като за някаква принцеса.
	— Теб май всичко те възбужда. Дори ваденето на ограничителна заповед за домашно насилие. — И двамата знаеха, че говори истината.
	— От друга страна — въздъхна Диди, — няма да ми отива на репутацията на престижен адвокат, ако ме хванат да се чукам с обикновено ченге. Дори такова със среден член.
	— Голям — поправи я той, като провери пак отражението си. Още влажна коса, риза, изпъната върху гърдите и свободна около талията, идеално изгладени панталони. Момичетата си падаха по изгладени панталони или поне Лукас подозираше така. Дори хипарките.
	Той продължи наблюденията си над жените:
	— Значи, ще трябва да решиш кое предпочиташ — да си урониш репутацията или да те набият.
	— Аха. Колкото и да ми е неприятно, май ще избера второто. То поне боли за по-кратко. — Тя бе окачила акуратно дрехите си върху дървени закачалки и сега започна да ги сваля една по една: бяла блуза, тъмносин дамски костюм от пола и жакет с големи подплънки на раменете, червена копринена връзка на шията. Бедрата й бяха доста женствени и широки и в съчетание с подплънките на раменете я караха да изглежда като патка.
	Лукас не й го каза. Ето колко далеч бе стигнал вече в своите наблюдения над нежния пол. Квак.
	Вместо това препаса служебния колан на кръста си, извади автоматичния „Глок“ от кобура и го провери. Не харесваше особено този пистолет. Струваше му се твърде банален, но това му бяха зачислили и това бе длъжен да носи. Станеше ли веднъж инспектор, щеше да го замени с нещо по-класическо.
	Диди Макалистър отскочи да се погледне за последно в банята, а на излизане каза с усмивка:
	— Не ме целувай сега, ще ми развалиш червилото.
	— Предпочитам да те метна на леглото и да те оправя още веднъж — излъга Лукас. Тя беше достатъчно привлекателна и не й липсваше ентусиазъм, но той нямаше търпение да се качи в патрулката. Обичаше да работи вечер, а тази смяна се очертаваше интересна. Началото на август, улици, пълни с народ, и жега, покачваща се вече цяла седмица. — А защо не и два пъти.
	— Запази го за по-нататък — рече тя. — Чака ме клиентка в беда.
	Лукас подръпна щорите с пръст и надникна навън през прозореца. Небето беше ясно и синьо, въздухът потрепваше от мараня. От съпруга й нямаше и следа.
	Време за купон.


	Лукас беше ченге от три години. Беше завършил Университета на Минесота след пет години учене и четири години хокей, със специалност американистика, което, както скоро установи, не му даваше много опции, освен да продължи образованието си. Замисли се да следва право, но след като поговори с няколко студенти юристи, реши, че животът е твърде кратък за това.
	Един от преподавателите му даде идеята да постъпи на служба в правоохранителните органи.
	— Баща ми беше полицай — каза. — Ти имаш нужната нагласа и смятам, че ще ти допадне. Постой някоя и друга година, а после ще решиш.
	Майка му беше категорично против.
	— Там само ще те застрелят и тогава няма да остане никой — бяха думите й.
	Тя имаше предвид никой от семейството. Баща му бе починал от вроден сърдечен порок, когато Лукас беше в пети клас. Майка му пък имаше рак на гърдата и бе сигурна, че той ще я довърши.
	Лукас посети медицинската библиотека на университета, за да провери прогнозите, и установи, че тя навярно е права. Постара се да не задълбава върху това заключение, защото нямаше нищо, което да стори.
	По всичко личеше, че да опитваш да спреш рака, е все едно да се хвърлиш в реката, за да спреш течението й с тяло. Ако щеш плачи, тръшкай се, настоявай, проучвай, моли се — никаква полза. Той откри облекчение единствено в отрицанието — да не мисли за болестта, особено когато изглеждаше, че тя е в ремисия.
	Също не се притесняваше за собственото си сърце. Майката на баща му бе боледувала от рубеола по време на бременността и оттам бе дошло увреждането, което в крайна сметка го бе убило. Нищо, което да се предава по наследство.


	Лукас постъпи в полицейската академия и без особени затруднения завърши първи по успех в курса. Прекара няколко седмици като патрулен полицай, половин година в звеното за борба с наркотици, а после пак се върна на патрулна служба.
	Наркотиците бяха интересни, но не включваха много разследване. Той основно висеше по улиците — бял мъж в кожено яке, който винаги бе наясно с коефициентите на залагане за колежанските отбори — и се опитваше да купува дрога в промишлени количества, завързвайки приятелства с дилърите. Последните се срещаха навсякъде и намирането им не беше проблем. Проблемът бе в това, че някои от тях не изглеждаха лоши момчета. Просто негови връстници, неуспели да си намерят свястна работа. Щом се стигнеше до сделка за половин или едно кило, колегите му се намесваха и извършваха ареста…
	Цялата схема твърде много намирисваше на предателство. Сближаваш се с някого, купуваш дрога от него, а после му подлагаш динена кора. Насъбралият се в устата му лош вкус го накара да се върне отново към патрулирането. За един бивш спортист и хокеен защитник то съдържаше известна тръпка. Нови усещания, нови прозрения, усещането, че вършиш нещо, което си струва.
	Но след три години реши, че не иска да продължава в същия дух. Трябваше да го направят инспектор, и то скоро, иначе щеше да си потърси друго поприще.
	Какво точно, не бе сигурен.
	Правния факултет? Или пък армията? Не че се задаваха някакви що-годе прилични войни…


	Лукас вече беше излязъл и седеше върху предния капак на зачислената му патрулна кола, когато Фред Картър, неговият партньор, най-сетне се появи. Картър бе пропуснал инструктажа за смяната, под предлог, че е попаднал в задръстване, но миришеше на италиански сандвич с кюфтенца.
	— Е, какво ще правим днес?
	— Обичайното — отвърна Лукас. — Хоумър ти е бесен.
	— Ще ида да поговоря с него — рече Картър. — Нямаше начин да стигна по-бързо.
	— Останал ти е доматен сос по брадичката. На твое място бих го избърсал, преди да ходя при шефа.
	Картър беше едър, дебеловрат мъж, приличащ на таксиметров шофьор — с груби черти, месести пръсти и растящо шкембе. Не беше глупав, но нямаше изгледи за израстване в кариерата и го знаеше. Вече бе изкарал четиринайсет от двайсетте години до пенсиониране и основната му грижа беше да се опази здрав и читав. А също да си намери чиновническо местенце за след това, за втора порция пенсия от държавната софра.
	Тази нагласа бе основният повод за разногласия помежду им. Лукас си падаше по някоя и друга ръкопашна схватка и нямаше нищо против да преследва бегълци из тъмни задни дворове.
	— Виж — казваше Картър, — не ме е грижа, ако на теб ти сритат задника. Проблемът е, че въвличаш и мен. Престани да го правиш.
	— Ние сме ченгета — възразяваше Лукас.
	— Ние сме пазители на реда и спокойствието — отвръщаше другият. — Карай я малко по-спокойно, а?
	Спокойствие, да. Но какво означаваше да прекараш съществуването си, мислейки единствено за футбол — Картър бе запален фен на „Минесота Вайкингс“ — и за пенсиониране? Що за живот беше това?


	Този следобед обикаляха с колата из южната част на Минеаполис, наслаждавайки се на гледките. Беше един от онези горещи дни, когато всичко миришеше на топяща се плодова дъвка, разлята оранжада и нажежен асфалт. После ги повикаха за някакъв пиян индианец, дошъл от резервата Ред Лейк, който по неизвестни причини се бе качил върху пожарен кран, за да изнесе реч. Съответно бе паднал и си бе цепнал главата в муфата на крана. Отначало помислиха, че е застрелян, докато един свидетел не им обясни. Те повикаха линейка, изчакаха, докато го качат, после подкараха отново.
	Картър изоставаше с пътните глоби за месеца, затова се скриха в подножието на един хълм и в рамките на четиресет и пет минути хванаха трима водачи за превишена скорост, което го върна обратно в нормата. Всъщност това не беше норма, а показател за представяне. Или поне така го наричаше шефът им, без да му мигне окото.
	Отбиха се в един супермаркет в Линдейл и изгледаха строго дилърите на дрога, които се разкараха. Картър си купи поничка с черешов пълнеж и пепси. Щом се качиха в патрулката, дилърите се върнаха обратно. Половин час по-късно получиха сигнал за побой пред някакъв бар. Когато стигнаха на паркинга обаче, всички се разбягаха. Нямаше кръв или паднали жертви, нито пък някой знаеше кой е участвал в инцидента.
	Взеха си още по едно безалкохолно — диетична кола за Лукас и второ пепси за Картър. Докато спореха за предимствата на двете напитки, дойде обаждане за друга свада, този път в антикварен магазин.
	Завариха на мястото две жени, една пълна и една слаба, и двете с модерни изрусени прически. Те още не се бяха счепкали, а стояха отпред на тротоара, със собственика на магазина помежду им. Един продавач надничаше през украсената със златисти витражи врата. Докато ги разтърваваха, слабата викна на своята опонентка:
	— Благодари се, че дойдоха ченгетата, иначе щях да ти навра шифониерата в дебелия задник!
	— Така ли, кучко, аз пък нека ти кажа… — онова, което другата каза, съдържаше поне четири думи, замествани обикновено с бипкане по телевизията.
	— Вижте — намеси се Картър, — ако ви отведем в участъка, там бързо ще намерят всякакви шифониери, които сте си наврели една на друга. Нарича се претърсване на телесните кухини и няма да ви хареса.
	Това охлади страстите и двете се качиха всяка в своя „Мерцедес“.
	— От жегата е — отбеляза Картър на собственика на магазина.
	— А може би не — отвърна той. — Шифониерата си я биваше.


	— Какво, по дяволите, е шифониера? — попита Лукас, щом потеглиха отново.
	— Сещаш се, едно от онези въртящи се неща за сервиране на кафе.
	Той изгледа партньора си за секунда.
	— Нямаш представа какво е шифониера, нали?
	— Всъщност не.
	— Все едно, хареса ми номерът ти с претърсването. Веднага им мина желанието да се бият.
	— Пак казвам: мир и спокойствие — рече Картър.
	— Голяма работа си. Трябвало е да станеш ченге.


	Към пет часа Лукас забеляза мъж на име Джъстис Джонсън, който си бе изкарал заповед за задържане заради това, че обичаше да вдига ръка на жена си. Притиснаха го в безистена на един ключарски магазин. Той гризеше глава суров лук така, сякаш беше ябълка, и докато му слагаха белезниците, тя се търколи в канавката. Не си направи труд да се съпротивлява, а само пъшкаше и се тюхкаше относно жена си, която постоянно му лазела по нервите.
	— Нарече ме тъпанар, никаквицата — оплака се от задната седалка. Дъхът му лъхаше непоносимо на лук, въпреки че се бе напарфюмирал обилно с „Дракар Ноар“.
	— Ти наистина си тъпанар, Джъстис — отбеляза Картър.
	— Да, но не е нейна работа да го казва. Съпругата трябва да застава на страната на мъжа си. А тя никога не го прави. Само ме кълве — такъв съм бил, онакъв съм бил…
	— И ти затова я пердашиш — каза Лукас.
	— Е, ударих й един шамар.
	— Счупил си й носа.
	— Не съм искал да стане така.
	— Хайде млъквай, тъпанар — сряза го Лукас. — И престани да ми дишаш във врата.
	Онзи се подчини и около минута зяпа навън през прозореца, преди да се обади отново:
	— Май се напиках в гащите.
	— Господи Исусе, само това не — изпъшка Лукас.
	— А, хванах ли те, ченге! — Джонсън се киска тихо около минута, после добави: — И името ми не е Исус. Случайно да ти приличам на миризлив пуерториканец?
	— Трябваше да му стегнеш повече белезниците — рече Картър.
	— Трябваше да му ги нахлузя на шибания врат.


	В шест и двайсет, след като го бяха оставили в участъка, дойде сигналът за две изчезнали момичета. Все още беше светло и диспечерите ги изпратиха надолу към Мисисипи, под моста на магистрала I-94. Сестрите обичали да играят край реката, макар че родителите им ги предупреждавали да не го правят.
	За трите си години служба в полицията Лукас бе видял почти всичко, което можеше да се види — убийства, опити за убийства, сцени на извършени обири, дори един-два грабежа, разиграващи се в момента, както и самоубийства, побоища и обществени безредици. Веднъж му се бе наложило да кара и родилка. Жената пищеше от задната седалка, а бебето се роди минута, след като Лукас спря пред портала на спешното отделение. Акушираха му един доктор и две сестри, направо на носилката. Слухът бе, че впоследствие го кръстили Ото, на името на изобретателя на четиритактовия двигател.
	— Чу ли какво разправят? — попита Картър. — За името на бебето.
	— Да, бива си го — отвърна Лукас. — Разправям го на всички.
	Случваше се да се изгубят и деца, но бързо ги намираха. Тези двете бяха изчезнали между четири и пет часа, когато повечето хлапета се прибираха у дома за вечеря, а не тръгваха да скитат край реката.
	Паркираха колата край банкета и се упътиха пеша надолу по брега. На това място Мисисипи бе широка няколкостотин метра, тъмнозелена на цвят, с ивици бяла пяна от водопадите малко по-нагоре по течението. Склонът бе стръмен и обрасъл, прорязан от хлъзгави, утъпкани пътеки, маркирани с опаковки от храна и тук-таме по някой къс тоалетна хартия, сбутан в храстите.
	Досами водата имаше бетонирана ивица с нещо като импровизиран плаж. Дебела жена по шорти бе нагазила до коленете, а малко по-нататък момче с отрязани джинси хвърляше въдица в дълбокото. Още неколцина души, пръснати наблизо, се къпеха или печаха на слънце.
	Никой от тях не беше виждал момичетата.
	Тъкмо приключиха да ги разпитват, когато още един патрулен екип се присъедини към тях. Двете двойки тръгнаха покрай брега, едната на север, а другата на юг, като оглеждаха пътеките, по които можеше да са минали сестрите. На около триста метра надолу по течението Лукас и Картър попаднаха на група мъже на гей плаж. Те казаха, че не са мърдали цял следобед оттам, но не са забелязвали децата нито на брега, нито във водата.
	— Шибани педали — мърмореше Картър, докато се връщаха обратно. — Да се разкарват, кажи-речи, по голи задници посред бял ден. Видя ли го само оня? Изобщо не му пукаше, че…
	— Нещо много се палиш, Фред — отбеляза Лукас. — Да не се възбуди?
	— Майната ти, хокеистче — отвърна Картър. — Къде гледа нравственият отдел, искам да знам.
	— Важното е, че не са виждали момичетата. Казаха, че те можели да плуват. Положително щяха да ги видят, ако са влезли да се къпят.
	— Мда. — Картър подпъхна палци зад колана си и се загледа над водата, която бе ниска, спокойна и миришеше на тиня. — Тук не е и много дълбоко, да речеш. Знаеш ли, Лукас, имам лошо предчувствие. Не мисля, че изобщо са край реката.
	— Ами?
	— Мисля, че някой ги е отвлякъл. И ги изнасилва тъкмо сега, докато ние с теб стоим тук и се чешем по задниците.
	— Интуиция?
	— Нещо такова.
	Картър не беше кой знае какво ченге, но имаше доста добър нюх. Четиринайсетте години патрулна служба му помагаха удачно да преценява кое поведение е правилно и кое — не. Щом той смяташе, че си губят времето, то навярно бе прав и Лукас трябваше да приеме факта.
	— А какво според теб трябва да сторим?
	— Да търсим ето там, горе. — Картър посочи към брега, но имаше предвид по-скоро квартала като цяло. — Те са минали покрай куп къщи, с всевъзможни откачалки в тях. Трябва да ги обикаляме и да им хлопаме по вратите.
	— Някой сигурно го прави.
	— Всички трябва да го правят.
	Двамата им колеги, които бяха тръгнали нагоре по течението, също се върнаха с празни ръце.
	— Стигнахте ли педерасткия плаж? — попита единият.
	— Да, но не са видели нищо — отвърна Картър. — Гологъзи извратеняци.


	Тъкмо говореха с един скитник, появил се изпод моста на магистралата, когато към тях тичешком приближи слаб, луничав, червенокос мъж и извика:
	— Намерихте ли ги? Виждал ли ги е някой?
	— Кой сте вие? — попита Лукас.
	— Баща им… Аз съм баща им, Джордж Джоунс. Видели ли са ги? — Той беше към трийсет и пет-четиресет годишен, запъхтян, а тениската му, с отпрани до раменете ръкави, бе цялата прогизнала и от нея на вълни лъхаше мирис на пот. На главата си носеше зелено армейско кепе с пехотинска значка.
	— Успокойте се — пристъпи напред един от полицаите. — Ще ги намерим.
	— Те никога не са правили това. — Очите и гласът на Джоунс бяха трескави, умоляващи. — Никога. Винаги се прибират навреме. А сега закъсняват с цели три часа и никой не ги е виждал…
	— Не ми се вярва да са тук, господин Джоунс — обади се Картър. — Днес е събота, почивен ден, и в жега като тази край брега има много хора. Все някой трябваше да ги е забелязал.
	— Да, добре. Ясно, благодаря. Значи, сигурно са… по дяволите, ще ги скъсам от бой, като се върнат. Сигурно са у някоя приятелка — продължавайки да си говори сам, Джоунс затича обратно нагоре по брега и след малко го чуха да вика на някого извън полезрението им: — Не са тук! Никой не ги е виждал.
	— Може пък да са влезли в дълбокото и водата да ги е засмукала — каза един от полицаите, загледан в равната, зеленикава повърхност.
	Картър поклати глава.
	— Надали. Само си губим времето.


	Джордж Джоунс, бащата на момичетата, принадлежеше към левичарската организация „Ветерани от Виетнам срещу войната“ и бе отправил зов за помощ. Към седем часа нейни членове започнаха да се появяват в околността. Разнородна колекция от бивши военни с изпити лица, облечени в части от униформи, изпъстрени с пацифистки значки и нашивки. Бяха няколко десетки на брой и си запроправяха път през пътеки и задни дворове в един километър радиус около къщата на Джоунс, като поддържаха връзка помежду си с подвиквания.
	Малко преди да се стъмни съвсем, един от тях махна към колата на Лукас и Картър на ъгъла на Трийсет и четвърта улица. Щом спряха, ветеранът наведе глава през страничния прозорец и каза:
	— Намерихме момичешка блуза. Не сме я пипали, но някой трябва да я погледне.
	Те паркираха, свързаха се с диспечера и последваха мъжа в пресечката, където неколцина от другарите му се бяха събрали около нещо като парцал, въргалящ се край живия плет на тротоара, сякаш изхвърлен от минаваща кола. Лукас приклекна до него и го освети с фенерчето си. Действително беше детска блуза, синя, на малки бели точици. Лукас отново се обади по радиостанцията на рамото си, после се изправи и каза:
	— Нека изчакаме колегите. Не знам дали означава нещо, но браво на вас, момчета.
	— Отваряли сте си добре очите — добави Картър.
	— Надявам се да не е на някоя от тях. Само това се надявам — занарежда слаб мъж с налудничав поглед и едноседмична брада. Носеше зелена униформена риза, с ръкави, отрязани точно под сержантските нашивки на раменете. — И аз имам момичета, знаете как е…
	Една кола свърна към тях и от нея слезе Харисън Слоун — млад инспектор, доскоро служил като патрулен полицай. Щом доближи, Лукас му посочи дрехата и Слоун приклекна над нея, точно като него самия преди малко. Разглежда я близо минута, преди накрая да промълви:
	— Да го вземат мътните.
	— Тяхна ли е? — попита някой от ветераните.
	— Възможно е. — Той стана и се огледа. — Кой я намери? Кой точно?
	Един от мъжете вдигна ръка.
	Докато Слоун разговаряше с групата и си водеше бележки, пристигнаха още двама цивилни, а после и Куентин Даниъл, завеждащият отдел „Убийства“.
	— Блузата е на момичетата и те го знаят — прошепна Картър на Лукас. — Отвлекли са ги.
	Даниъл също огледа продължително находката, поклати глава и каза няколко думи на тримата инспектори. После се обърна и доближи Лукас и Картър.
	— Ще се наложи да претърсим целия квартал, сантиметър по сантиметър. Вече говорих с Фил (Фил Блесинг оглавяваше униформената секция) и той ще изпрати двайсет души за целта. Картър, ще можеш ли да ги организираш?
	— Няма проблем.
	— Лукас, а теб ще трябва да те взема назаем. Иди у дома и си облечи цивилни дрехи. Имаш ли риза и вратовръзка?
	— Разбира се.
	— Добре. Ще те причисля към Слоун. Искам да тръгнете от врата на врата и да разпитате всеки чекиджия на десет пресечки наоколо. Вземи колата. Трябваш ми отново тук след двайсет минути.
	— Слушам, шефе — отвърна Лукас.
	Даниъл бе негов началник още в звеното за наркотици, веднага след академията, и бе проявил интерес към него дотолкова, че Лукас за кратко се бе зачудил дали не е гей. Но по-късно бе осъзнал, че Даниъл се интересува от начина, по който другите хора, включително и новите ченгета, възприемат света. Бе научил също, че той очаква един ден да оглави полицията и че няма нищо против да го наричат шеф.
	Знаеше, че настоящата задача не представлява повишение. Просто го използваха за попълване на бройката инспектори. Още поне четири или пет негови колеги щяха да сменят униформите с ризи и вратовръзки, преди нощта да приключи.
	Можеше да мисли за това и по-късно. Сега се качи в колата и я откара до края на пресечката, преди да включи лампата и сирената и да настъпи газта. Трафикът се разчистваше пред него, а пешеходците се заковаваха на пръсти по бордюрите, гледайки го как профучава покрай тях. И вероятно се чудеха на усмивката върху лицето му.


	Стигна до апартамента за шест минути, а после прекара още шест в съсредоточено избиране на облекло. Спря се на бежов спортен панталон, бяла риза с къси ръкави, тъмносиньо ленено сако и вратовръзка цвят бордо. Ризата предизвика у него известни колебания, защото списание „Ескуайър“ презираше късите ръкави, но от друга страна, на редакторите на „Ескуайър“ вероятно не им се налагаше да обикалят съмнителни квартали в трийсет и пет градусова жега.
	Довърши тоалета си с черни мокасини и тъмносини чорапи, а после затъкна в колана си револвер „Смит и Уетсън“ 40-и калибър, който извади иззад скрина. Накрая провери вида си в огледалото.
	Лукас открай време имаше слабост към дрехите. Те не бяха просто тривиална обвивка, а символи, изразяващи индивидуалността на дадена личност — или нейната липса. Те показваха също и призванието на носещия ги, а за едно ченге бе от полза да знае дали има насреща си дилър на дрога, хипи, гангстер, рокер, скейтър, човек на изкуството, или бродяга.
	В добавка към чисто интелектуалния си интерес той обичаше да изглежда добре.
	Тъкмо така изглеждаше в момента, мина му през ума, докато излизаше.
	И все пак ризата с къс ръкав леко го притесняваше.


>>	3

	Лукас прекара заедно със Слоун почти до сутринта в обикаляне из тъмните, западнали улици и хлопане по вратите. Обичайно тук трябваше да се навъртат достатъчно подозрителни елементи, за да вкарат допълнителен стрес в работата им — крак кокаинът се бе появил от пролетта и се разпространяваше като горски пожар. Но тази нощ в квартала имаше толкова много ченгета, че лошите хора се бяха преместили другаде.
	— Интересно нещо се случва покрай този крак — отбеляза Слоун, докато крачеха към поредната къща в сянката на брястовете, между две улични лампи. — Сводниците изчезнаха някъде, сякаш ги уволниха. А ние си мислехме, че проститутките са техни робини. Излиза, че било малко по-сложно от това.
	— Вярно, и аз не съм виждал много от тях напоследък — отвърна Лукас.
	— Просто ги няма — каза Слоун. — Съкратени от работа. Докарани до просешка тояга.
	— Докато работех в наркоотдела, никой не беше и чувал за пушене на крак. Всички смъркаха кокаина през носа си.
	— Явно отнякъде се е появил химически гений.
	— Маркетингов гений — поправи го Лукас. — Отворил е пазара към простия народ.
	Слоун беше с няколко години по-възрастен от него, тих мъж, носещ евтини костюми в семпли цветове. Ако сложеше нещо по-забележимо, то бе, да речем, лъскава вратовръзка в гущерово зелен цвят, избрана от жена му. Постепенно си изграждаше репутация на специалист в разпитите заради специфичния, мек и грижовен подход, който прилагаше към заподозрените. В личния си живот бе също толкова консервативен, колкото и в облеклото — беше се оженил на осемнайсетгодишна възраст за приятелката си от гимназията. На двайсет и една вече му се бяха родили две дъщери и той сериозно се тревожеше за осигуровките и пенсионния си план. Колкото и да бяха различни двамата, Лукас го харесваше. Слоун имаше чувство за хумор, както и ясна идея какво представлява. Беше спокоен, умен и хладнокръвен.
	— Чува се, че скоро щели да те повишават — каза той сега, докато приближаваха следващата редица къщи. — Ще видиш, че това е един съвсем различен свят. Ако патрулната служба е като футбола, инспекторската е като шахмата.
	— Или като хокея — додаде Лукас.
	Слоун го изгледа подозрително.
	— Това като шега ли да го разбирам?
	— Защо да е шега?
	— Всеки знае, че хокеистите са почти толкова тъпи, колкото и бейзболистите.
	— Аз не съм го знаел.
	— Истина е — каза Слоун. — Според статистиката от колежанските спортове футболът води в класацията по интелигентност. Следват борбата, баскетболът, голфът, плуването, хокеят, бейзболът и тенисът. В реда, в който ги изброих.
	— Значи, тенисът е последен?
	— Аха. И не само това, ами колкото по` на запад отиваш, толкова по-тъпи стават спортистите. Докато стигнеш Средния запад, един тенисист вече е същински дебил. А минеш ли веднъж Скалистите планини — дори не питай. Там не са хора, а пънове.
	— Пънове?
	— Пънове.
	— Още нещо, което не знаех — рече Лукас.
	— Е, все пак си бил хокеист.


	Стигнаха пред портата на телена ограда, водеща към къща с дъсчена обшивка. На верандата имаше продънено канапе, а единият от прозорците светеше.
	Слоун насочи лъча на фенерчето си в страничния двор, където имаше отъпкан кръг пръст, с метален кол, забучен в средата.
	— Вътре да няма зло куче?
	— Може да е просто площадка за хвърляне на рингове.
	Другият се изсмя.
	— Тогава ти влез първи.
	Лукас пристъпи до вратата, почука и отвътре моментално се разнесе неистов лай.
	— Зло куче — констатира Слоун. — Звучи като някой от ония бултериери.
	Мина доста време, без никой да отвори. Лукас почука по-силно и този път в задната част на къщата светна лампа. След още около минута вратата се открехна с няколко пръста, удържана от дебела верига, и отвътре надникна мъж.
	— Кои сте вие?
	Слоун започна да обяснява, но още насред първото изречение мъжът започна да клати глава.
	— Нищо не знам, не съм виждал никакви бели момичета. — Кучето душеше крачола му и дращеше неспокойно с нокти по балатума. — Трябва да спя. Ставам сутрин в пет.
	— Чу ли какво е станало с Парк Брубейкър? — попита Слоун, щом се озоваха обратно на тротоара. Брубейкър беше полицай от корейско потекло, в момента отстранен от служба и заплашен от затвор за наркотици.
	— Да. Кофти работа.
	— Човекът си е имал проблеми.
	— И аз имам проблеми — каза Лукас. — Но не бъркам в чуждите канчета.
	Стигнаха до къща на Трийсет и пето Авеню, където им отвори едър бял мъж, с брада като на Хемингуей, потно чело и възголям нос.
	— Нищо не сме видели — каза. — Освен онова, което дадоха по телевизията.
	— Кажи им за Джон — подхвърли една жена зад гърба му.
	— Кой е Джон? — попита Лукас.
	— Един познат от бар „Кенис“ — рече неохотно мъжът. — Не му знам фамилията.
	— Той има заподозрян — додаде поверително жената.
	Мъжът я изгледа навъсено, а Лукас настоя:
	— Е, и какво за този Джон?
	— Според него най-вероятно го е направил един чалнат тип, дето се мотае в квартала напоследък.
	— Вие познавате ли го?
	— Не. Но съм чувал Джон да го споменава.
	— Освен това сме го виждали да обикаля наоколо — намеси се отново жената.
	— И защо Джон смята, че той е замесен? — поинтересува се Лукас.
	— Казва, че все търсел да свали някоя мацка, но не му се удавало. И че имал досие за… сексуални неща.
	— Позвънил ли е в полицията?
	— Нямам представа. Не познавам Джон, още по-малко пък оня, шантавия. Освен че го мяркам понякога на улицата.
	— Трябва да съобщим за това — рече Слоун и се дръпна встрани да докладва по радиостанцията, докато Лукас остана да говори с мъжа и най-вече през рамото му — с жената.
	— Много е важно да открием този Джон, в случай че знае нещо. Сами разбирате, момичетата може да не разполагат с много време.
	В крайна сметка се сдоби с подробно описание на среден на ръст, пълен и мургав мъж, с тъмна, къдреща се над челото коса. Приличащ на италианец.
	— Искате да кажете, красив? — уточни Лукас.
	— Не, прекалено е дебел — поклати глава жената. — Но иначе има маслинена кожа и ходи с разкопчана риза, а под нея един от ония потници, дето ги носят италианците. И златен ланец на врата. Също така се заглежда по ония момичета, дето влизат в бара. — Тя произнесе думата „момичета“ с особено натъртване.
	— Работещи момичета? — повдигна вежди Лукас. — Не знаех, че бар „Кенис“ е едно от свърталищата им.
	— Не, но на отсрещната страна на улицата има салон за масажи и понякога се отбиват, когато нямат клиенти. Чак се притеснявам, като минавам оттам, да не ме вземат за някоя от тях.
	— Лично аз не бих имал нищо против един масаж — рече мъжът, а после изохка, когато тя го ощипа по лакътя.


	С това сведенията се изчерпваха.
	— Чери и Макгуайър идват насам — каза Слоун, връщайки се при останалите.
	— Защо? Нали вече научихме всичко?
	— Защото смятат, че не сме научили всичко. Трябва да ги изчакаме тук, а после да продължим с обиколката.
	— Глупости. По-добре да отскочим до „Кенис“.
	— Преди два часа е затворил — информира ги мъжът.
	— Може някой още да се навърта наоколо — предположи Лукас.
	Всички свиха рамене, а Слоун повтори:
	— Искат да продължим с обиколката.


	Чери и Макгуайър скоро се появиха — двама ветерани, наближаващи четиресетте — и поеха разпита, а Лукас и Слоун подновиха безплодното чукане по вратите.
	— Не е честно — гневеше се Лукас. — Ние попаднахме на следата, трябваше да ни оставят да я довършим.
	— Свиквай — успокои го Слоун. — Казват, че отнемало около четири години да станеш професионалист. На мен ми остават още три.
	— Да си ги наврат отзад тези четири години — отвърна Лукас. Той не беше казал на по-старите си колеги за момичетата от салона за масажи, които навярно познаваха Джон. Щом бяха такива специалисти, можеха да го изкопчат и сами.
	Работиха още два часа, преди краят на смяната на Слоун да настъпи и да дойде време той да се прибира вкъщи при жена си.
	— Не знам защо изобщо го правим — подхвърли на тръгване. — Сякаш похитителят ще се отбие при съседите, за да си признае.
	— Все някой трябва да е видял нещо — каза Лукас. — Как момичетата се качват в кола или влизат в нечия къща. Не може просто да са се изпарили.
	— Ако някой имаше намерение да говори, досега сам да се е обадил в полицията. Ако питаш мен, още когато намерихме блузата, трябваше да се огледаме наоколо, да закопчеем най-големия гад в квартала и да го натискаме, докато не изплюе камъчето.
	— Това с блузата не се връзваше — поклати глава Лукас.
	— Моля?
	— Не се връзваше. Защо, по дяволите, някой ще я изхвърля от колата? Да изхвърли момичето, ако няма свидетели, разбирам. Но защо блузата? Кажи ми поне една причина.
	Слоун се замисли за момент.
	— Представи си, че ги е убил и е взел блузата за трофей. Телата са вече в някой контейнер за смет, а той шофира наоколо с блузата върху лицето си, души я, празни се отгоре й. По някое време му омръзва или вече не може да усети миризмата, затова я мята навън през прозореца.
	— Адски извратено — ухили се Лукас. — Чак ми хареса.


	Нощта бе още топла за август, а в неподвижния въздух се долавяше намек за дъжд. Слоун откара първо Лукас до дома му със своя „Додж“. Бяха се облакътили на отворените прозорци, а Лукас си мислеше колко спокоен изглежда градът. Макар че вероятно някъде в притихналото му сърце две малки момичета бяха измъчвани от изверг.
	След като се разделиха, Лукас се прибра в апартамента си, отвори бутилка бира и седна на кухненската маса, загледан в папката с твърди корици, натъпкана с листа. През студентските години повечето му съквартиранти бяха програмисти, запалени по компютърните игри, и въпреки статуса си на „спортистче“ той постепенно се оказа въвлечен в техния кръг. В един момент състави модул за игра, който ги впечатли и по техни думи бе не по-лош от комерсиалните.
	Така му дойде идеята и за футболна стратегия, наподобяваща аркадните игри, популярни през седемдесетте, но предназначена за компютър. Един от тях обеща да я програмира, стига Лукас да напише сценариите. Задачата се оказа по-трудна от очакваното и за да се справи подобаващо, трябваше дори да прекъсне и да вземе курс по статистика. Искаше играта да се получи реалистична.
	Сега, след деня, прекаран в издирване на момичетата, това му изглеждаше като пълна глупост. Игри. Навън се случваше нещо ужасно, а той седеше тук и зяпаше тъпата папка. Опита да прелисти тренировъчните модули, но скоро се отказа. Взе си втора бира и погледна часовника. Два сутринта. Интересно дали Чери и Макгуайър бяха отишли до бар „Кенис“ и какво бяха открили там.
	След като разбра, че няма да си намери място, облече едно спортно яке, качи се в джипа си и подкара към центъра. Паркира пред градската палата, където се помещаваше полицейското управление, и влезе вътре. Коридорите не бяха осветени, но гъмжаха от ченгета. Лукас спря свой познат колега на име Морган и го попита какво се случва.
	— Нищо — отвърна Морган. — Няма и следа от тях. Някои отново повдигат версията за реката.
	— Съмнявам се да са там. Колко души работят по случая?
	— В момента? Половин дузина. Даниъл също е още тук, но циклим на едно място. Телевизионните канали пък тръгнаха да обикалят с мобилни екипи, изобщо всичко се превръща в пълен цирк.
	— Чери и Макгуайър върнаха ли се вече? — попита Лукас.
	— Не съм ги виждал наскоро.
	Лукас отиде до отдел „Убийства“, надзърна през вратата и влезе вътре. Даниъл бе качил краката си върху бюрото и разговаряше с двама инспектори. Мина около минута, преди да му обърне внимание.
	— Девънпорт? Какво има?
	— Чудех се дали Чери и Макгуайър са узнали нещо покрай бар „Кенис“.
	— Нищо повече от теб — поклати глава Даниъл и взе лист хартия от бюрото си. — Било е затворено, но са говорили с управителя. Казал им е, че се сеща за въпросния Джон, но не знае къде живее, нито как да се свърже с него. Просто клиент.
	— Значи, са ударили на камък.
	— Е, все е нещо.
	— Именно — подкрепи го един от детективите. — Поне разполагаме със заподозрян.
	— А ти защо още обикаляш наоколо? — обърна се Даниъл към Лукас, като игнорира репликата.
	— Не можах да заспя. Мислех си, ако вие разрешите… да проуча онзи салон за масажи срещу бар „Кенис“. Освен ако Чери и Макгуайър вече не са го посетили.
	— Не, не са. Защо да го правят?
	— Значи, не са разбрали, че въпросният Джон се познава с девойките оттам? И че е възможно те да ни го посочат?
	— Явно не. — По лицето на Даниъл пропълзя раздразнено изражение. — Ти не си ли им го споменал?
	— Те ни казаха да продължаваме с обиколката. А понеже и без това нямам какво да правя…
	— Ела за малко отвън. — Даниъл стана от стола си.
	Щом се озоваха в коридора, той произнесе тихо през зъби:
	— Нали не ти е хрумнало да укриваш информация, за да се възползваш сам от нея? При две изчезнали момичета, не е сега моментът да трупаш точки.
	— По дяволите, не! — излъга Лукас. — Никога не бих постъпил така.
	— Трябвало е да предадеш на Чери и Макгуайър думите на жената.
	— Те не искаха да чуят. Един вид: „Да, добре, новобранец, върви да хлопаш по вратите“.
	Даниъл го изгледа продължително, после каза:
	— Не мога да ти платя извънредни часове. Но ако отидеш там и се окажеш прав, ще те подкрепя.
	— Добре — кимна Лукас. — Още колко време ще бъдете тук?
	— Не много. Търси ме само ако излезе нещо сериозно. — И той му даде служебния и домашния си телефон.
	— Някакви резултати от тази вечер?
	Даниъл поклати глава.
	— Единствено блузата. Била е на Мери, но никой не знае как е попаднала там. Момичетата явно са минали покрай химическото чистене, една от служителките смята, че ги е забелязала. Което не е чудно, защото се намира само на пресечка от дома им. Но е било още рано, преди да изчезнат.
	— Заедно ли са били?
	— Така казва служителката.
	— Към къщи ли са вървели?
	— Не, в обратната посока.
	— Някакви следи от кръв по блузата? — попита Лукас.
	— Има малко петно, може да е от кръв, която някой се е опитвал да отмие. Утре сутрин ще знаем със сигурност.
	— Смятате ли, че са мъртви? — бе следващият му въпрос.
	— Вероятно не още. Но скоро ще бъдат.


	Салонът за масажи се намираше в края на търговски пасаж, редом с видеотека, обществена пералня, кучешки фризьорски салон и санитарен магазин. Когато Лукас спря отпред, един от прозорците светеше, но червеният неонов знак „Отворено“ беше угасен.
	Докато слизаше от джипа, завесата на прозореца помръдна и зад нея се мярна бледо женско лице. Той отиде до масивната входна врата и опита дръжката. Беше заключено. Почука веднъж, после втори път, по-силно, но не получи отговор.
	Тогава започна да рита вратата, но внимателно, с пета, защото все още бе обут с мокасините си.
	— Махай се. Затворено е — долетя глас отвътре.
	Лукас ритна отново и извика:
	— Полиция. Отворете.
	Чу се плъзгане на резе, после вратата леко се открехна.
	— Ченге ли си? — попита слаба, руса жена през поставената верига.
	Лукас показа значката си.
	— Търсим две изчезнали момичета. Трябва ни информация за мъж, когото познавате.
	— Какъв мъж?
	— Името му е Джон. Общувал е с вашите момичета в бар „Кенис“ отсреща. Това е всичко, което знам.
	Вратата се отвори още сантиметър-два.
	— Той ли го е направил?
	— Разправял е, че познава човека, който го е направил. Та можете ли да ни помогнете?
	Жената свали веригата и извика през рамо:
	— Сали!
	Лукас прие това като покана и пристъпи в тясна чакалня с ламинирано гише и бели, пожълтели от времето стени. До прозореца имаше две кресла с ниска дървена маса помежду им, върху която се мъдреха пепелник и настолна лампа с прогорено петно на абажура. В ъгъла бе поставен прозрачен автомат за дъвки, наполовина празен или наполовина пълен, в зависимост от гледната точка. Място, където надали някой би се заседял задълго.
	Ниско, тъмнокосо момиче излезе от вътрешността, застана зад гишето и като изгледа Лукас, каза:
	— Вече приключих за днес.
	— Той е полицай — поясни блондинката. — Търси оня Джон, нали се сещаш… майтапчията.
	— Че аз какво общо имам?
	— Познаваш го по-добре от мен. Издирват го във връзка с изчезналите момичета.
	Сали вдигна ръка към гърлото си.
	— Той ли ги е отвлякъл?
	— Не, но е споменал за човек, който може да го е направил — намеси се Лукас. — Трябва да поговорим с него.
	— Виждала съм го само няколко пъти — рече Сали. — Приемала съм го… сещате се, за масаж. Той е забавен, все пуска разни шеги.
	— Да ви е споменавал къде живее? Или да ви е канил у дома си? Имате ли някакъв спомен?
	— Не, но се сещам друго. Последния път плати с карта. Бас държа, че пазим копие от бележката.
	— Супер — щракна с пръсти Лукас. — Кой може да ми го покаже?
	— Аз — каза другата. — Но след като не му знаем фамилията, не се сещам как ще…
	— Чакайте да помисля — смръщи чело Сали. — Да, точно така. Беше четвърти юли. Той се шегуваше за фойерверки, докато… няма значение. Както и да е, беше вечерта на четвърти. Дон още слушаше бейзболен мач по радиото, така че не ще да е било много късно.
	Блондинката заобиколи гишето, извади метална кутия и започна да рови из нея.
	— Казваш, че бил забавен — обърна се Лукас към Сали. — Какво точно означава това? Да е искал нещо по-специално?
	— Хей, тук правим терапевтични масажи.
	— Сигурен съм, че е така. Виж, не ме интересува какви услуги предлагаш. Опитвам се да си изясня дали случайно не е бил извратен. Заради момичетата. Какво е твоето мнение?
	Тя сви рамене.
	— Искаше обичайна програма, с възбуждане с ръка и свършване в устата накрая. Това извратено ли е? Не знам. Сто и двайсет долара, плюс бакшиш. Не помня колко ми е оставил, но не ще да е било нещо… — Тя потърси в ума си думата. — Изключително.
	— Значи, му се намират пари?
	— И да му се намират, не ги е изсипал върху мен, щом не помня бакшиша.
	— Имам плащане за сто и четиресет долара в петък, девет без петнайсет — обади се другата жена. — Името е Джон… някой си.
	Лукас взе късчето хартия и го доближи до настолната лампа. Името върху копието от импринтера беше размазано — Джон Фел може би, — но номерът на картата се виждаше ясно. Той си го записа, после попита:
	— Имате ли копирна машина?
	— Не…
	— Тогава ще трябва да взема бележката. Трябва ли ви информацията, за да си приберете парите?
	— Вече сме ги дръпнали. Правим го още докато клиентът е в стаичката.
	— Добре тогава. — Лукас разтвори бележника си. — Кажете си имената. Ще искам да видя и документи за самоличност. Колко често ви посещава този Джон?
	— Но нали казахте, че… — започна протестиращо блондинката.
	— Вижте, не арестувам никого. Просто ако излезе, че е замесен в случая, трябва да знам с кого съм говорил.
	Оказа се, че тя се казва Луси Ландри, а името на Сали бе Доркас Райън. Джон Фел се бе отбивал поне веднъж за последните десет дни. При визитата бил весел, забавен, останал доволен от обслужването и платил в брой. Райън го видяла и в бар „Кенис“ след това и той я почерпил питие.
	— Значи, сте пили заедно, а не сте си побъбрили? И той не ви е разказал нищо за себе си?
	— Всъщност — отвърна Райън — неговите приказки са само майтапи. От рода на вица за свещеника и рибата Кучи син. Знае ги със стотици.
	Лукас използва техния телефон, за да позвъни на Даниъл у дома.
	— Дано е нещо важно — чу се от другия край на линията.
	— Този човек се казва Джон Фел и разполагам с номера на кредитната му карта. Как да намеря адреса по него?
	Настъпи кратко мълчание, след което Даниъл отговори:
	— Аз обикновено ги давам на Хармън Андерсън и той прави нещо на компютъра.
	— Значи, ще трябва да изчакам, докато дойде утре на работа?
	— Не, не, ей сега ще го вдигна от леглото. Ти къде си?
	— Още съм в салона за масажи — отвърна Лукас.
	— Слизай долу в управлението, ще заръчам на Андерсън да те намери там.
	Докато затваряше, чу Райън да разправя на Ландри:
	— И тогава папата си свалил шапката, качил си краката на масата и казал: „Ама и вас, шибаняци, си ви бива“.
	— Не е чак толкова смешен — отбеляза Ландри с половин усмивка.
	— Не съм казвала, че е страхотен. — Райън погледна към Лукас. — Това беше вицът на Джон за рибата Кучи син.
	— Жалко, изпуснах го — сви рамене той. — Някоя има ли да ми развали един долар за автомата? Искам да си купя дъвка.


	Изводът, помисли си Лукас, докато шофираше към центъра на града, бе, че не знае как сам да намери адрес по кредитна карта. Това трябваше да се поправи. Той пъхна дъвката в устата си и я подъвка две минути. После я изплю през прозореца и подкара по-бързо.
	Стигна преди Андерсън и трябваше да го изчака. Той се появи след двайсет и пет минути, сънен и кисел. Седна на бюрото си и включи компютъра.
	— Какво ще правиш сега? — попита го Лукас, надзъртайки през рамото му.
	— Ще видя кредитната му история. Цялата информация се съхранява в електронен вид, включително и някои от детайлите по картите — адреси и така нататък.
	— Хитро — рече Лукас. — Аз самият мисля да си взема „Макинтош“.
	— По-добре изчакай. Говори се, че до есента щели да изкарат с 512 килобайта памет, 128 просто не са достатъчни.
	— И без това засега не мога да си го позволя.
	— Че вие патрулните ченгета нали познавате всякакви бандити — подхвърли Андерсън. — Би трябвало да ти го намерят с отстъпка.
	— Много смешно.
	— Шегувам се, естествено.
	Лукас намери последната реплика за леко неискрена, но реши да си премълчи. Предпочиташе да гледа и да се учи. След пет минути името и адресът се появиха на екрана.
	— Това е пощенска кутия — възкликна Андерсън.
	— Което не е добре. — Лукас още не беше инспектор, но разбираше поне дотолкова.
	— В пощата ще имат данните на наемателя й. Но банките обикновено не приемат пощенски кутии вместо адрес. Проститутките получили ли са си парите?
	— Така казват.
	— Хмм. Все едно, нещо не е наред.


	Пощата работеше двайсет и четири часа на денонощие, седем дни в седмицата. Входът за клиенти беше затворен, но Лукас заобиколи откъм товарната рампа и показа значката си на двама служители, заети да мятат брезентови чували в един камион. Единият от тях влезе вътре и след малко се върна с някакъв чиновник.
	— Не мога да ви кажа това — заяви чиновникът. Беше дребен, пълен мъж, бледен като тесто, навярно от постоянни нощни смени. — Поверителна информация е.
	— Имаме две отвлечени момичета…
	— Съжалявам, но ще бъде противозаконно. Върнете се с прокурорска заповед и я предайте на началника.
	— Той може в момента да ги убива.
	— Правилникът гласи, че…
	— Тогава ми дайте телефона на началника си.
	— Няма как да го направя. Посред нощ е.
	Лукас си даде сметка, че на някакво ниво събеседникът му намира за забавно да натрива носа на ченгетата. Беше напълно възможно, дори вероятно, да има закон, защитаващ самоличността на наемателите на пощенски кутии, но положително нямаше такъв срещу буденето на началника на пощата посред нощ.
	— Вижте какво — каза, доближавайки лице до това на бюрократа. — По един или друг начин ще намеря каквото ми трябва. Но ако момичетата бъдат убити, ще разтръбя постъпката ви по всички вестници. Ще я окача на врата ви като умрял пор. И когато открият телата им, няма да можете да си покажете носа от къщи заради репортерите.
	— Нямате право да ме заплашвате! — почервеня мъжът. — Според закона…
	— Какво според закона? — пристъпи още по-близо Лукас. — Да не би вътре да пише, че сънят на началника е свещен?
	— Добре, но на ваша отговорност — просъска другият, побеснял.
	— Не, на ваша. Каквото и да направите от тук нататък, ще ви накарам да изглеждате като пълен задник.
	— Изчакайте тук — каза другият и изчезна в сградата.
	— Той наистина си е задник — обади се единият от товарачите. — Такава му е работата.
	— Все едно, сега нямам време да се разправям с него — каза Лукас.


	— Заповядайте на телефона — обяви чиновникът, появявайки се минута по-късно.
	Лукас поговори с началника, който накрая каза:
	— Добре, поради форсмажорните обстоятелства в случая ще отменя правилото за поверителност, но ще ми е нужно писмо от вашия шеф с описание на проблема. Трябва да го приложа в архива.
	— Ще го имате.
	— Дайте да се чуя отново с Джийн.
	Десет минути по-късно Лукас си тръгна от пощата с листче в ръка. Джон Фел имаше адрес на Шеста улица в Минеаполис, само на няколко пресечки разстояние. На изток небето над Сейнт Пол вече изсветляваше.
	В първата си година в полицията, както и през краткия си престой в отдел „Наркотици“, бе имал чувството, че учи нещата с главоломна скорост — за улицата, живота, смъртта, любовта, омразата, страха, глупостта, ревността, злополуките и всички останали, които водеха гражданите до контакт с ченгетата.
	После темпът сякаш се бе позабавил. Той бе продължил да трупа детайли, да вижда лица, да тълкува движения, но далеч не така трескаво, както през първите десет или дванайсет месеца.
	Сега, в ролята на разследващ, старото усещане се завръщаше. Издирване на адреси по картови номера от компютърни бази данни. Манипулиране на проститутки. Заплашване на бюрократи. Беше още непохватен и го знаеше. Но му беше интересно и възнамеряваше да става все по-добър.


	Тепърва му предстоеше да познае и разочарованието, както разбра не след дълго.
	Адресът на Шеста улица бе занемарена триетажна викторианска къща, вмирисана на мухъл и храна за микровълнова фурна. На посивялата обшивка на верандата бяха заковани шест пощенски кутии. Всички, с изключение на една, имаха табелки, но никъде не пишеше Фел, нито Джон или пък Дж.
	Безименната кутия беше за пети апартамент. Лукас се изкачи по дългото, виещо се стълбище, препречено на една от площадките от велосипед, вързан с верига за перилата. Започна да хлопа по вратата на апартамента, докато една жена от съседното жилище не извика:
	— Там не живее никой. Вървете си.
	Той пристъпи към нейната врата и почука:
	— Полиция. Отворете, ако обичате.
	— Да не съм се побъркала! Какво искате?
	— Търся Джон Фел — отвърна Лукас.
	— Тук няма никакъв Джон Фел — бе отговорът. — Нито изобщо лице с такава фамилия.
	— Имате предвид във вашия апартамент или в сградата?
	— В сградата. Няма такъв човек. Махайте се или ще позвъня на 911.
	— Добре, позвънете. Кажете им, че пред вратата ви има полицай на име Лукас Девънпорт. Аз също ще им се обадя по радиостанцията…
	Тя го стори и три минути по-късно отвори вратата — жена на двайсет и няколко години, с разчорлена от съня коса.
	— А, ти ли си бил… Виждала съм те да играеш хокей с един мой приятел, Джаред Майкъл.
	— О, по дяволите, сещам се — рече Лукас. — Но не съм го виждал поне от две-три години.
	— Той сега е в маркетинга на „Дженерал Милс“ — каза тя. — Работи по двайсет и два часа на ден. Да не би да търсиш онези момичета? Дори не знаех, че си станал ченге.
	— Да, станах и търся мъж на име Джон Фел. — И Лукас й описа външния му вид, но тя само поклати глава.
	— Всички тук са студенти. Три от апартаментите се държат от азиатци. Аз живея сама, а номер пет е празен вече от година насам. Има някаква воня, която не могат да премахнат. Казват, че предните наематели вкарали отрова в стените, защото чули да трополят плъхове. Та плъховете сигурно са измрели и гният вътре, а няма начин да ги извадят.
	— Хубава история — измърмори Лукас.
	— И още как. — Тя замлъкна за момент, колкото да отметне кичур коса от челото си. — Последният апартамент, номер едно, е на Боби и Вики Аренс, а Боби е рижав и висок над метър и деветдесет.
	— Кой живее тук най-отдавна?
	— Ами… аз и семейство Ли, от четвърти апартамент. Те са китайци и учат медицина. Много симпатична двойка.
	— Е, добре — каза Лукас. — Аз най-добре да вървя. Съжалявам, че те събудих.
	— Слушай, защо не влезеш? Ще направя зърнена закуска и можем да помислим заедно. И без това няма да мога повече да заспя.
	— Хм — погледна часовника си той. Минаваше пет и половина, тя бе хубаво момиче, а и нямаше да му попречи да похапне. — Добре, става.


	Освен зърнената закуска той получи и още известен напредък в образованието си. Жената, която се казваше Кати Дарин, му поясни, че една къща със студентски квартири е идеалното място за фалшив адрес, било то за кредитна карта или за пощенски пратки.
	— Никой не знае кой влиза и излиза тук — каза тя. — Наемателите се местят постоянно. Аз самата получавам писма за хора, напуснали от години. Така че ако искаш подправен документ за самоличност например, можеш да поръчаш да ти го доставят тук. Пощата не знае какво има в пратката, а денем всички са на лекции. Разносвачът идва в десет сутринта, когато къщата е празна.
	— Човекът, когото търся, е извадил кредитната си карта преди две години — рече Лукас.
	— А пощенската му кутия откога е?
	— Отпреди шест месеца.
	— Значи, преди това трябва да си е получавал извлеченията тук, нали?
	— Предполагам — кимна Лукас. — Не е използвал много картата, но все пак понякога е плащал с нея.
	— Ако пощата е адресирана за пети апартамент — продължи да разсъждава Дарин, — разносвачът просто ще я пъхне в кутията, без да го е грижа повече. Там може и в момента да има писма. А ако твоят човек знае на коя дата пристигат картовите извлечения, нищо не му пречи просто да минава и да си ги взема. Никой няма да му обърне внимание.
	— Въпросът е защо изобщо му трябва фалшива самоличност?
	— Вероятно защото е престъпник — отвърна тя. — Или пък има политически причини.
	— Политически?
	— Да, нали се сещаш, някой, който е минал в нелегалност. Още от онези, от седемдесетте години.
	Лукас се почеса по носа.
	— Трябва да помисля за това.
	— От колко време се занимаваш с разследвания?
	Лукас погледна часовника си.
	— От около осем чӚса.
	— И са те хвърлили направо в дълбокото? — усмихна се тя.
	— Ще се справя някак. Щом ти не помниш никой с външността на Фел, дали пък семейство Ли няма да се сетят? Казваш, че и те отдавна живеят тук.
	— Не пречи да ги попитаме. Вече е шест сутринта, сигурно са станали.


	Китайците приличаха на двойка близнаци — еднакъв ръст, еднакви прически, еднакво облекло, с единствената разлика, че жената имаше гърди. Именно тя и си спомни Фел.
	— Той не трябваше взима поща — каза. — Нали не живее тук. Веднъж го питам, защо взима поща? Той отговаря, защото още носят тук, по погрешка. Но откакто го питам, вече не виждам отново.
	По нейна преценка това се бе случило преди половин година. Тя добави още два детайла. Единият, че му липсвало кутрето на лявата ръка. Видяла го, докато отварял пощенската кутия. Другият, че карал черен бус.
	Бяха нужни няколко минути, докато изяснят дали бусът е имал прозорци отстрани на каросерията, или не. Госпожа Ли бе категорична, че е бил без прозорци. Лукас не го каза гласно, но си помисли, който и да е отвлякъл момичетата, се е нуждаел именно от такова возило. Все пак трудно е щял да ги прекара през града в кабриолет.
	Щом приключиха разговора, Дарин подхвърли на Лукас, че ако твърде много се вманиачи в откриването на Фел, може и да изпусне от поглед основната цел.
	— Ти го търсиш, защото бил споменал за някакъв смахнат тип. Други хора трябва също да са виждали онзи тип, а те вероятно ще са по-лесни за откриване.
	— Добра идея — съгласи се той с мисълта, че тя е не само хубава, но и умна. Вече минаваше шест и четвърт и му оставаха само осем часа, докато застъпи отново на смяна. — Благодаря за всичко. Може би ще ми дадеш телефона си, в случай че… се нуждая от още съвети.
	Тя го погледна с усмивка, а после каза:
	— Няма проблем.


	Той се упъти към градската палата, решен да чака пред отдела по лицензиране, докато някой не се появи. Щом стигна обаче, видя през стъклената врата, че от някой от офисите се процежда светлина, и започна да чука. След малко зад стъклото се показа мъж с фланелена риза, поклати глава и му махна да си върви. Лукас му показа значката си.
	— Какво? — попита онзи, все още без да отваря.
	— Трябва да разбера чие е едно заведение.
	Човекът не беше правилният служител, но знаеше как да работи с компютрите и скоро откри собствениците на посещавания от Фел бар „Кенис“. Стийв и Марджъри Гарднър, живеещи в Ийгън. Половин час по-късно той паркира пред дома им и се залови да хлопа по вратата, докато тя не бе отворена от раздразнения, облечен в халат Стийв Гарднър.
	— Какво, по дяволите? — попита той, а Лукас отново вдигна значката.
	— Търсим двете изчезнали момичета. Вие имате клиент на име Фел, който е разправял за някакъв побъркан тип…
	Разговаряха в антрето на къщата, където след минута се появи и Марджъри. Никой от тях нямаше идея кой е Фел.
	— Трябва да питате управителя, Кени Кац — каза Стийв. — Ние притежаваме общо шест бара и ходим в „Кенис“ само два или три пъти в седмицата, за около час. Той е по-вероятно да ви помогне.
	Оказа се обаче, че са виждали самия издирван.
	— А, да, той се мотае тук цяло лято. Един такъв висок и слаб, обича да дриблира с баскетболна топка. Мяркал съм го един-два пъти край реката, а също да седи на изхода за магистралата и да проси пари с една табела. Пише, че бил бездомен ветеран от войната, но не прилича на такъв. Не знам как можете да го откриете, освен ако просто обикаляте наоколо с колата…
	Лукас се върна в джипа си. Освен ако просто обикаляте с колата. Патрулните полицаи като него, естествено, можеха да правят това, а вероятно и щяха да го правят, ако не измислеха нещо по-добро.
	Той хвърли последен поглед към къщата на Гарднър и добави още един факт в картотеката си: това, че си намерил вероятен източник на информация, сетил си се как да го откриеш, а след това си го вдигнал по никое време от леглото… още не означава, че си мръднал и сантиметър напред. Беше му отнело около час, за да го научи.
	Хрумна му нова идея: пощальонът. Той бе човекът, който систематично обикаля квартала всеки ден и…
	Насочи се обратно към центъра и спря пред познатата товарна рампа на гърба на пощата. Смяната на стария бюрократ бе свършила в седем. Новият бюрократ, застъпил на негово място, не смяташе, че ще наруши някакви разпоредби, ако позволи на Лукас да говори с разносвачите, които тъкмо сортираха пратките. Той го отведе в едно странично крило и го представи на четиримата служители, обслужващи въпросния южен район на града.
	Двама от тях бяха виждали побъркания.
	Един знаеше и къде живее.


>>	4

	Лукас бе изправен пред дилема. Можеше да предаде информацията на дежурния в отдел „Убийства“ или да продължи сам. Ако вече беше инспектор, щеше да я предаде и да получи някаква помощ. Но като патрулен полицай, временно изпълняващ функцията — дори не временно, а моментно, — вероятно щяха просто да му вземат сведенията и да ги поверят на хора с повече опит в разследването.
	Това вече се бе случвало веднъж и той нямаше желание да го изпита отново. Размишленията му по въпроса траяха само докато стигне до колата. Даниъл нямаше как още да се е появил на работа, а понеже той бе единственият му контакт по случая, Лукас се чувстваше в правото си да продължи да работи по него, докато Даниъл не го оттегли.
	Или докато не станеше три следобед, златната каляска не се превърнеше обратно в тиква и той не наденеше пак униформата.


	Беше на крак вече от двайсет часа, но се чувстваше сравнително бодър и чист. Скочи в джипа и го подкара към Мисисипи, доста по-надолу по течението от мястото, където предния ден го бяха изпратили да търси децата. Побърканият, по думите на пощальона, живеел в заслон, направен от големи кашони, покрити с найлон. Бил ги натъпкал в хралупа, изрита от водата под корените на стар дъб. Вековното дърво ги удържало на място и ги скривало от погледите, а найлонът ги пазел да не се намокрят, когато вали.
	Мястото било лесно за откриване, защото се намирало на двеста-триста метра северно от Лейк Стрийт, близо до голяма жълта къща, единствената в околността.
	— Там има телена ограда, а в нея дупка, голяма колкото да се промъкне човек — бе казал пощальонът. — Само той се мотае там, други бродяги, освен него не съм виждал.
	Слънцето вече напичаше, обещавайки поредния душен ден. Лукас подкара надолу по Уест Ривър, докато навлезе в заможен квартал от стари, добре поддържани къщи, с цветни градини и високи, сенчести дървета. Спря джипа на забранено за паркиране място недалеч от жълтата къща и постави служебна карта отпред върху таблото.
	— Ей, не може да паркирате там — викна му мъж, който тъкмо излизаше да прибере сутрешния си вестник.
	— Аз съм полицай — каза Лукас, като го доближи и кимна по посока на брега. — Там, от другата страна на оградата, имало бездомник, живеещ под някакво дърво.
	— А, той вече си отиде — отвърна мъжът. — Общинските служби идваха и го прогониха. Преди три или четири седмици.
	Проклятие.
	— Къде точно е мястото? — попита Лукас. — Трябва да го погледна.
	— Може да го погледнете, но там няма никой. — Мъжът излезе на тротоара, пошляпвайки със сандалите си. Имаше вид на преуспяващ адвокат, леко пълен, с изкуствен бронзов тен. Носеше фланелка и шорти, а черната му коса бе зализана назад, неволно напомняйки на Лукас за Джак Никълсън. — Ето, оттук.
	Докато вървяха към оградата, той попита:
	— За какво всъщност го търсите?
	— Искаме да поговорим с него за едни изчезнали деца.
	— За двете момичета? Той ли е човекът?
	— Все още не знаем — отвърна Лукас. — Да сте забелязвали някога да се навърта около хлапета?
	— Не, никога. Но пък и аз рядко го виждах. Обикновено тръгвам за работа преди осем сутринта и се прибирам чак към шест. Жена ми казваше, че излизал през дупката в мрежата по някое време преди обяд, но никога не сме виждали да се връща. Вероятно се е прибирал след свечеряване.
	Мъжът спря и посочи голям, клонест дъб край брега.
	— Ето, това е дървото. А дупката в оградата е на пет-десетина метра надолу по тротоара. Но ако минавате, внимавайте да не си скъсате дрехите.
	Лукас записа в бележника си телефонния номер и името му: Арт Проуз.
	— Ще е възможно ли да поговоря и със съпругата ви? Ще ми трябва нейното описание на скитника.
	— О, разбира се. Ще й предам, че ще наминете. Казва се Алис. А аз ще си бъда у дома още половин час.


	Около дървото се виждаха късове тоалетна хартия, въргалящи се кутии от храна за вкъщи, както и една бяла пластмасова вилица. От самите кашони се подаваха само краищата.
	Дупката бе в долната част на оградата, където почвата бе разкаляна от стичалата се вода. Неминуемо щеше да се изцапа, но нямаше друг начин. Той свали сакото си, окачи го върху един от коловете и внимателно се промуши.
	Към дървото водеше пътека, широка не повече от две педи, а брегът бе доста стръмен, така че трябваше да се държи за околните храсти, за да не падне.
	Дъбът бе огромен и леко наклонен към реката, като от тази страна възлестите му корени стърчаха във въздуха. В хралупата под тях бяха натъпкани два празни кашона, образуващи нещо като картонена пещера. Над тях бе опънат дебел прозрачен найлон от типа, който използват строителите, а единият му край бе навит на руло, по подобие на улук, за да отвежда водата встрани.
	Единият от кашоните, поставен хоризонтално, бе достатъчно дълъг, за да се спи в него. Другият стоеше вертикално — по-къс, но достатъчно висок, за да служи за седене. Наоколо бе заринато с всевъзможни пластмасови и хартиени отпадъци. Зелена запалка еднодневка бе закачена в един храст, очевидно изпразнена и захвърлена там. Малко встрани, досами водата, където очевидно е било мястото за ходене по нужда, полуизгнилата тоалетна хартия бе повече.
	Реката, повишаваща от време на време нивото си, е почиствала тоалетната, помисли си Лукас.
	И така, кашоните.
	Не че имаше кой знае какво за гледане, но все пак трябваше да съобщи за тях — можеха да намерят отпечатъци или нещо друго. Той коленичи, за да надзърне вътре, и забеляза разрез и сгъвка в стената на онзи, който бе служил за легло. Също като етажерка, мина му през ума. Зачуди се за момент дали е възможно да пипне някаква зараза, ако влезе вътре, но накрая все пак застана на четири крака и пропълзя.
	Дори месец след напускането на обитателя, все още долавяше мириса му. Опита да диша през устата, но и това не помогна особено. Пресегна се и дръпна отрязаното място на кашона. Зад него в пръстта бе изровена дупка, по подобие на шкаф, но сега тя бе празна.
	Опипа по-надълбоко, дръпна още малко прегънатия картон и… забеляза между него и трамбованата пръст отвъд да се подават краищата на няколко листа хартия. Изтегли един от тях и в първия момент, понеже го бе уловил на обратно, дори не разбра какво е изобразено върху него.
	После го обърна и промълви:
	— Господи!
	В ръката му имаше порнографска снимка, откъсната от зле отпечатана страница на списание. На нея бе фотографирано момиче или жена с много детински вид, отметнала глава назад и възседнала мъж, чийто пенис видимо проникваше в нея.
	Лукас я остави на пода и внимателно изпълзя назад.
	Отупа ръце, забелязвайки, че те леко треперят от прилива на адреналин.
	— Господи! — каза отново. Ето че най-сетне бе открил нещо. Бе провел разследване, съвсем самостоятелно, и бе попаднал на важна находка. Усещането беше, все едно отборът му води срещу Уисконсин на хокей.
	Той забърза обратно към дупката в оградата, промуши се през нея, откачи сакото си от кола и почти тичешком стигна къщата на семейство Проуз. Почука и домакинът му отвори, този път облечен в халат за баня.
	— Трябва да използвам телефона — каза Лукас. — И да говоря с жена ви. Спешно е.


	Той се обади на Даниъл в дома му.
	— Девънпорт? — чу се в слушалката. — Не може ли да изчака поне докато закуся?
	— Не мисля — рече Лукас. — Намерих убежището на оня бродяга. Вътре има скрити порноснимки с много млади момичета върху тях. Разбирайте, деца.
	— Къде си? — попита Даниъл.
	Лукас му даде адреса.
	— Ще бъда при теб до петнайсет минути. Ти не пускай никого да припарва до мястото и не мърдай оттам. Разбра ли? Не мърдай оттам.
	— Ясно, няма да мърдам никъде.
	Всъщност той изчака началника си на предната веранда на жълтата къща, като отпиваше от чаша с портокалов сок и разговаряше с Алис Проуз. Тя се оказа слаба жена с тъмноруса коса, приличаща на гимназиална учителка, и му даде много подробно описание на скитника. Висок, не стар, но с обветрено и сбръчкано лице, с въздълга, прошарена кестенява коса и гъста брада. Носел бейзболна шапка с някаква емблема, но тя никога не го доближавала достатъчно, за да види каква точно. Ходел с раница на гърба, натъпкана с дрехи или спално бельо. Откъм дървото понякога се носел мирис на готвено, а също и на изпражнения.
	— Което и беше причината хората да решат, че ще е по-добре да си намери друго място за живеене — поясни тя. — Където да има тоалетна.
	Никога не била забелязвала с него друг човек, било то мъж или жена.
	— Той все тупкаше една баскетболна топка, но не беше особено добър с нея. Постоянно я изтърваваше и после я гонеше.
	— Говори се, че не бил просто бродяга — отбеляза Лукас, — а също и побъркан.
	— Шизофреник, мен ако питате — отвърна Алис. — Някой път нощем се чуваше как крещи. Все едно се кара с някого, но си беше сам-самичък, разбирате ли? Като яростна кавга или схватка с невидим човек. Викаше, скачаше… ако го чуехте, без да го виждате, звучеше доста убедително. Ругаеше, крещеше, сякаш се случва истински бой.
	— И не е водил жени или момичета?
	— Не, поне аз не съм виждала.
	— А да се е показвал някога с кола или бус?
	— Не. Никога.


	Лукас записа всичко в бележника си и щом изминаха петнайсет минути от разговора му с Даниъл, излезе отпред на тротоара да го чака.
	Онзи пристигна едва след половин час, но преди него пред къщата спря кола без опознавателни знаци и от нея излязоха двама детективи от отдел „Убийства“ — Джон Малоун и Франк Лестър.
	— Къде е мястото? — попита Лестър.
	— Ей там — посочи Лукас. — Под корените на онова дърво.
	— Ще ни трябва по-добър достъп — каза Малоун на Лестър, а после се обърна към Лукас: — Остави ли си вече отпечатъците навсякъде?
	— Може и да съм оставил тук-там — призна той. — Кашоните бяха празни, само наоколо се въргаляха купища боклуци. Скитникът не е там от близо месец, по думите на съседите. Имаше нещо като… шкаф, издълбан в стената. Трябваше да вляза вътре, за да проверя дали има нещо в него.
	— Надявам се да не си прецакал всички улики — измърмори Малоун.
	— Хайде, стига — сопна му се Лестър. — И ти самият щеше да сториш същото. — После подхвърли на Лукас: — Добре си се справил, новобранец.
	— Надявам се — отвърна той.
	— И все пак, ще ни е нужен достъп — реши да смени темата Малоун. — Ще се обадя да донесат ножици за тел.
	Той се обади от колата и пет минути по-късно се появи патрулка. От нея излезе униформен полицай на име Уилис, подвикна „Здрасти“ на Лукас и заобиколи да отвори багажника, откъдето извади масивна резачка за болтове. Тя имаше дръжки почти с размерите на бейзболна бухалка и обикновено се използваше за справяне със заключени катинари. Уилис се залови с нейна помощ да кълца телената мрежа и тъкмо привършваше работата си, когато Даниъл пристигна зад волана на десетгодишен жълт „Корвет“. Той кимна на Лукас и се обърна към Лестър.
	— Е, какво открихте, Франк?
	— Още не сме ходили долу. Тъкмо отиваме.
	Уилис извади отрязаното полукръгло парче от оградата и Лукас поведе групата по склона към дървото.
	— Мирише на говна — отбеляза Малоун.
	— Защото са си говна — каза Лукас. — Тоалетната му е край реката.
	Щом стигнаха до коренището на дъба, всички приклекнаха и Лукас посочи към импровизирания шкаф.
	— Ето там е, като ниша, изровена в пръстта. Листовете бяха вътре, аз само бръкнах да ги извадя.
	Даниъл коленичи, пропълзя в кашона за спане и взе страницата от списанието. След като я огледаха, Лестър обяви:
	— Не е от „Плейбой“, нито от „Пентхауз“. Доста е грубичко, това на снимката е малко момиче.
	— Няма цици — съгласи се Малоун, — но може и да е по-възрастна, отколкото изглежда.
	— И какво от това? — рече Даниъл. — Важното е, че изглежда като дете, и целта е да възбужда хора, които искат да чукат деца.
	Разглеждаха я още няколко секунди, после Даниъл попита Лестър:
	— Имаш ли ръкавици?
	— Да. — Той извади от джоба си чифт бели латексови ръкавици, каквито използват хирурзите.
	— Дай ги на Девънпорт — каза Даниъл и се обърна към Лукас:
	— Влез вътре и извади останалите листове.
	Лукас надяна ръкавиците и като отгърна надолу отрязаното парче картон, измъкна снопчето страници.
	— Разполагаме с твоите отпечатъци, нали? — попита го Даниъл, докато излизаше от кашона.
	— Да.
	— Ще трябва да ги отделим от отпечатъците, оставени от този задник. Дай да погледна.
	Останалите порноснимки бяха от същия тип — млади момичета, правещи секс с по-възрастни мъже.
	— Това е нашият човек — каза Даниъл на Лукас. — Трябва да разнищим историята до дъно. Искам от теб да го намериш.
	— Аз застъпвам на смяна в три часа…
	— Вече го уредих. Известно време ще работиш за мен. Намери ми този тип.
	— Разбира се — кимна Лукас, — но все пак аз не…
	— Просто помисли хубаво — прекъсна го Даниъл. — Може да провериш социалните служби или каквото ти дойде наум. Трябва ни неговото описание, всичко, което успееш да изровиш.
	— Имам описанието му, но главното е, че той е бездомник. Обикаля наоколо с баскетболна топка. Съседът казва, че всеки път, когато го е виждал, той тупкал топката. За първи път чувам бродяга да прави това. Може би ще е най-добре, ако наредите на патрулните полицаи да се оглеждат…
	— Ще го направим. — Даниъл се обърна към Лестър. — Ще са ни нужни повече хора тук, за да обходим брега. Ако ги е убил, може да ги е оставил наблизо. Той е познавал района, сигурно се е чувствал в безопасност тук. Ще проверим всички стари дренажни тръби, дупки, пещери… Не бива да остане и сантиметър непретърсен.
	— Ами бащата на момичетата? — обади се Лукас.
	— Какво за него?
	— Просто ми стана любопитно дали някой го проучва по-отблизо.
	— Да, имаме грижата — рече Даниъл. — Не си тормози хубавата малка главица. Разходи се из града и намери някой, който да познава бродягата. Той ни е нужен.
	— Момичетата положително са мъртви — рече Лестър.
	— Може и да не са — възрази Даниъл. — Имаше един, който цяла седмица беше държал жертвата си жива, вързана с верига за тоалетната.
	— Де тоя късмет — измърмори Малоун. — Е, Лукас, бягай да го откриеш.
	А Лестър му се ухили.
	— Какво да се прави, новобранец. Животът е несправедлив.


	Докато си тръгне от местопроизшествието, главата на Лукас вече леко се маеше. Денят му беше започнал преди двайсет и два часа с бурен секс, последван от вечерна смяна с патрулката, после среднощно хлопане по вратите, а сега, с настъпването на новото утро, се чувстваше мръсен, недоспал и знаеше, че Даниъл го подлага на тест.
	Но въпреки всичко стресът му се нравеше.
	Не му се нравеше друго — че реакциите му се забавят. Беше играл дълги години хокей и добре познаваше усещането да не се намираш във върхова форма. То неизменно водеше до лошо представяне в играта.
	Имаше начини да се погрижи за това. Вместо да се насочи направо към центъра на града, се отби до апартамента си и взе бърз душ. Докато косата му съхнеше, отиде в компактната кухня и извади от чекмеджето на шкафа плоска отвертка, с чиято помощ внимателно отдели един от первазите в антрето. Зад него бе скрито кафяво шишенце с декседрин, взето от уличните пласьори. Той изтръска две таблетки в шепата си и глътна едната.
	След като монтира перваза обратно на мястото му, влезе в спалнята и се преоблече в светлосиня риза, бежов спортен панталон и тъмносиньо сако. Пусна втората таблетка в джобчето на ризата — не обичаше да взема по три, защото го тласкаха твърде надалеч. Но една или две му идваха тъкмо на място. Докато се върне при джипа, вече усещаше свеж прилив на енергия.


	Която бе напълно пропиляна през следващите часове. Той обиколи четири различни социални служби, без да попадне на някой, който да познава или поне да е виждал бездомник с баскетболна топка. Служителите оставяха впечатлението на хора, които вършат повечето си работа в офисите и имат малък или никакъв досег с улицата.
	По-късно се върна в участъка и започна да се обажда на патрулните коли. Те всички бяха получили инструкции да се оглеждат за мъжа и двама от полицаите си спомняха, че са го виждали преди, все в района около реката, между моста на магистрала I-94 и моста „Маршал Лейк“ на юг.
	— Може да е спял край железопътната линия зад Бракет Парк — каза единият, — но когато отидохме да огледаме мястото, нямаше и следа от лагеруване. Вероятно си е вдигнал чукалата.


	По обяд Лукас отскочи до Хенъпин Авеню да си вземе един сандвич, но най-вече за да се отдели от колегите си и да помисли на спокойствие — нали именно това му бе заръчал Даниъл.
	Беше взел със себе си папка с доклади от арести на улични бродяги. Заподозреният бе потънал толкова дълбоко, че спокойно можеше да се окаже, че е в затвора. А в този случай бе по-добре да го открие навреме и да спести на всички конфузната ситуация.
	Тъкмо прелистваше без особен успех страниците в „Хенри“ — западнала закусвалня, предлагаща прилични чийзбургери, когато някой възкликна:
	— Мили боже, откога пускат тук ченгета?
	В смътната светлина, нахлуваща през входната врата, пред него стоеше ухилен мъж с разчорлена руса коса, пъхнал ръце в джобовете на протритите си джинси.
	Лукас се изправи и двамата се здрависаха, плясвайки звучно длани.
	— Идвах на вашия концерт на Седма улица. Бяхте направо върхът.
	— Да, и аз те мярнах в тълпата — отвърна новодошлият. — Обичам да те гледам как танцуваш. Като мечка с двете лапи в електрическия контакт.
	— Я бягай оттук! На мен ми идва отвътре…
	Дейв Пърнър, една-две години по-млад от Лукас, беше вокалистът на групата „Соул Асайлъм“. Двамата се бяха срещали в рок клубовете на Хенъпин Авеню в Минеаполис, когато Лукас беше още студент.
	— Е, с какво се занимаваш сега? — попита Пърнър, като се вмъкна в неговото сепаре.
	— Работя по случая с изчезналите момичета. Станах нещо като детектив, поне временно.
	— Да, четох за тях. — Пърнър махна на сервитьорката. — Е, отвлечени ли са, или просто са духнали нанякъде?
	— По-скоро отвлечени. Някои смятат, че са паднали в реката, но според мен това са глупости.
	Сервитьорката приближи и каза на Пърнър:
	— Страхотна коса имаш.
	— Благодаря, сам си я подстригвам — намеси се Лукас, а тя само извъртя очи.
	— Донеси ми една бира „Грейн Белт“ — усмихна й се широко Пърнър. — Той плаща.
	— За никакъв „Грейн Белт“ няма да плащам — махна с ръка Лукас. — Дайте му „Лайнис“.
	Докато седяха и пиеха, си говореха за Принс и „Пърпъл Рейн“, за враждата на Морис Дей с Принс и за това колко секси е станала Мадона.
	Пърнър разказа как Принс веднъж влязъл в клуба на Седма улица с антуража си.
	— С него имаше един бодигард, колкото планина. Минаваше през хората като някакъв шибан кораб, порещ морето.
	Според него музиката на Принс беше „интересна, но не точно онова, което те кефи“. Добави още, че работел по преиздаването на първия албум на „Соул Асайлъм“.
	Лукас, от своя страна, сподели за хода на разследването около липсващите момичета.
	— Имате ли някакви заподозрени?
	— Опитвам се да открия един. — И той му описа шизофреника с баскетболната топка.
	— Знаеш ли — приведе се над масата Пърнър, — има една фенка, как й беше името…
	— Чия фенка?
	— Наша, смотаняк такъв.
	— Е, сега вече съм сигурен, че лъжеш.
	— А, да, сетих се. Карън… Със синя коса. Тя е социална работничка за някаква фондация и познава всеки клошар в Минеаполис. На практика живее сред тях. — Той щракна с пръсти. — Карън, как й беше фамилията… Фостър. Или Фрейзър. Нещо такова. Със синя коса, не можеш да я сбъркаш. Идва на всеки наш концерт.
	Лукас си надраска името върху листче хартия.
	— Ще поговоря с нея. Засега не разполагаме с нищо друго.
	— Тя ще го познава — рече уверено Пърнър. — Залагам си задника.
	Щом довършиха и втората бира, той каза, че имал среща с приятели на стрелбището, и покани Лукас да дойде да пострелят.
	— Не мога, човече, докато това нещо не приключи, нямам нито една свободна минута.
	Скоро Пърнър стана, остави пари на масата и си тръгна, а Лукас отиде до бара да използва телефона. След няколко разговора установи, че Карън Фрейзър работи в Лутеранската социална служба.
	Той взе адреса и се упъти натам.


	Жената, която завари на рецепцията, му каза, че Карън е някъде вън на улицата. Щом Лукас стана по-настоятелен, тя изчезна някъде в офисите и след малко откри някой, който я уведоми, че Карън е планирала разяснителна беседа срещу културното насилие с група жени от етническата група хмонг в някакъв азиатски магазин в Сейнт Пол.
	Той го откри край Юнивърсити Авеню, сред нещо като бордей от вехти бакалници и сервизи за дребни поправки, на път да се превърне в търговски квартал. Мястото някога бе представлявало аптека, после магазин за стоки втора употреба, след това бе пустяло за известно време, а сега отново се възраждаше като супермаркет, пропит с подозрителни за непривикналия нос на Лукас миризми — на влажна пръст и непознати кореноплодни растения. Фрейзър, с нейната синя коса, се намираше в центъра на групата хмонгски жени.
	Лукас, който бе с половин метър по-висок от всяка една от тях, привлече известно внимание, докато си проправяше път през магазина. Той повика с пръст социалната работничка, която смръщи вежди и попита:
	— Аз ли?
	— От полицията съм — поясни той. — Трябва да говоря с вас по спешен въпрос.
	— Нима? И какъв?
	— За един бездомник в Минеаполис. Разбрах, че вие можете да ми помогнете.
	— От кого?
	— От Дейв Пърнър. Той ми е приятел.
	— Дейв ви е приятел? — Това явно я заинтригува. Тя се извини на хмонгските дами и двамата се дръпнаха встрани край стелажите с консервирани храни.
	— Търсим скитник, който обикаля наоколо с баскетболна топка — каза Лукас. — Смятаме, че може да знае нещо за двете момичета, изчезнали миналата нощ. Наистина е необходимо да го открием.
	— Смятате, че той ги е отвлякъл?
	— Чухме определени неща в тази насока. А също, попаднахме на леговището му…
	— На западния бряг на Мисисипи, знам. Била съм там.
	— Значи, го познавате?
	— Да, но защо смятате, че е замесен? — попита тя.
	— Първо, заради думите на един човек, който явно го подозира. А след това, докато претърсвахме около онова дърво, попаднахме на купчина порноснимки. С много млади момичета.
	— О, боже! — Карън извърна лице встрани и се почеса по носа, претегляйки ситуацията. Накрая взе решение. — Добре… добре. Името му е Тери Скрейп. С-к-р-е-й-п. Роден е по тези места и все още се връща през лятото. Останалата част от годината прекарва в Калифорния, в Лос Анджелис. Шизофреник е и си мисли, че е във филмовия бизнес, че е актьор. Навсякъде му се привиждат кинозвезди. Последно като го видях, бяха Харисън Форд и Майкъл Джей Фокс.
	Лукас си водеше бележки.
	— Някаква история на насилие?
	— Доколкото знам, не — каза Карън, — но вашите хора са го задържали един-два пъти заради наркотици. Не за пласиране, а за лична употреба. С лекарствена цел. Също така носи нож, но повечето от тях го правят.
	— Случвало ли се е да ви е заплашвал?
	Тя поклати глава.
	— Не, макар че откача понякога. Нещо като… кошмари в будно състояние. Възможно е неволно да нарани някого, но иначе не е зъл. По-скоро подозрителен, дори параноичен. Не си взима редовно медикаментите и това му се отразява.
	— Къде е сега? — попита Лукас.
	— Има си квартира. Или поне имаше — не съм го виждала няколко седмици, но трябва да е там, освен ако не се е върнал в Ел Ей. Големите корпорации — „Таргет“, „Нортуест“, имат дарителски програми за подслоняване на бездомници и той получи едно от местата. Служител на „Таргет“ се занимава с намирането на стаите и разпределянето на средствата. — Карън порови в чантата си, извади старо черно тефтерче и го разлисти. — Ето го, казва се Марк Чакур. — И тя даде на Лукас адреса и номера му.
	След като я разпита за още някои подробности, Лукас й благодари и отиде в задната част на магазина, за да използва телефона. Успя да хване Чакур, който тъкмо излизаше за късен обяд.
	— Да, имаме човек на име Тери Скрейп. Какво е направил?
	— Не знаем дали е направил нещо, но трябва да го намерим. — След още малко увъртане Лукас успя да се сдобие с координати и затвори слушалката, обмисляйки следващата си стъпка.
	Изкушаваше се да действа сам, както и досега — без риск нямаше печалба. От друга страна, Даниъл вече го подозираше, че укрива сведения за собствена консумация. Може би бе крайно време да покаже малко екипен дух.


	Жилището на Скрейп се намираше в Южен Минеаполис, на километър и половина западно от реката, недалеч от апартамента на самия Лукас. Това бе квартал, населяван предимно от млади хора, наскоро завършили и работещи в центъра на града. Лукас намери къщата, преброи пощенските кутии на входа, а после отиде до един уличен телефон и позвъни на Даниъл.
	Вдигна друг полицай, който подвикна на Даниъл, че Лукас го търси.
	— Намери ли го вече? — попита без предисловия шефът му след секунда.
	— Казва се Тери Скрейп — рече Лукас, стараейки се да поддържа небрежен тон. — Настанили са го по програма за бездомници в една от онези стари къщи, преустроени в квартири за отдаване под наем. Аз стоя пред нея, но още не съм влизал вътре.
	— Недей да влизаш. След малко ще дойдем. Тери Скрейп, казваш?
	— Да. С-к-р-е-й-п. Трябва да имаме негова регистрация при нас. Според източника ми, бил е арестуван за притежание на марихуана… носи и нож. Страда от параноидна шизофрения, но не си взема лекарствата и на моменти откача.
	Даниъл го попита за адреса и каза:
	— До петнайсет минути сме при теб.


	Този път петнайсетте минути бяха наистина толкова. Пристигнаха с две коли — едната шофирана от Даниъл, а другата от Слоун — инспектора, с когото Лукас бе работил предната нощ. При него се возеше и трети полицай, ветеран на име Хансън, нахлупил сива филцова шапка с периферия, каквато мъжете носеха по времето преди Джон Кенеди да промени модата.
	— Какво, да не би да те достраша да влезеш сам? — подметна Слоун.
	— Просто исках да споделя славата с вас — отвърна Лукас.
	— Умно момче — рече Даниъл.
	Бяха паркирали на една пряка от къщата и стояха между предната броня на колата на Слоун и задната на тази на Даниъл.
	— Забеляза ли някакво движение? — попита Хансън.
	— Не. Никой не е влизал или излизал, откакто съм тук. Той е в шести апартамент. Според човека, който ми даде адреса, се намирал на първия етаж, в задната част.
	— Откъде се сдоби с информацията? — поинтересува се Даниъл.
	— Записал съм всичко — отвърна Лукас. — Ще ви предоставя имената, щом се върнем в участъка. Основно от една социална работничка.
	— Носеше се слух, че шибаш някаква библиотекарка в „Стар Трибюн“ — каза Хансън.
	— Боже, как мразя тази дума — поклати глава Лукас.
	— Тогава по-добре си смени шибаната работа, шибаняк — допълни Слоун.
	— Имах предвид „библиотекарка“.
	Всички се засмяха, леко нервно, подготвяйки се за влизане, при което може би дори щяха да открият сестрите Джоунс — живи или мъртви. Постояха още малко, оглеждайки улицата, докато накрая Даниъл каза:
	— Е, да се размърдваме. Нямаше ли по-здрави обувки, Лукас?
	— Защо?
	— Може да се наложи да разбием вратата с ритник. А аз имам болки в петата. Хайде.


	Приближиха по двойки по срещуположния тротоар и явно дотолкова приличаха на ченгета, че един преминаващ велосипедист дори ги зяпна смутено, както хората зяпат ченгетата. Щом се озоваха непосредствено пред къщата, пресякоха улицата и изкачиха стълбите до входа. Лукас погледна пощенската кутия за шести апартамент. Нямаше табелка с име, нито някакви писма.
	Водени от Даниъл, достигнаха малко фоайе, откъдето тръгваше стълбище за втория етаж и коридор към задната част. Носеше се мирис на варено зеле или може би броколи. От двете им страни бяха вратите за апартаменти едно и две. Лукас вдигна пръст, давайки на колегите си знак да изчакат, и внимателно пристъпи напред по скърцащия дървен под. По средата на коридора, един срещу друг, се намираха апартаменти три и четири, а в дъното — пет и шест.
	Той спря пред вратата и останалите също приближиха на пръсти.
	— Ще чукаме или ще я разбиваме?
	— Смяташ ли, че ще я отвориш с един шут? — попита Даниъл.
	— Не знам — поколеба се Лукас. Някои врати се отваряха само като кихнеш, докато други се опъваха дори на метална щанга. Тази изглеждаше по-скоро от вторите — наскоро бе правен ремонт и бравата беше нова.
	— Аз ще почукам — обади се Слоун.
	Лукас забеляза, че е извадил пистолета си, както и Хансън. Той напълно бе забравил за своя и сега посегна към него, но после отдръпна ръка. Два пистолета бяха достатъчно. Слоун огледа тримата си колеги, после почука и викна:
	— Господин Скрейп? Имате колет, господин Скрейп.
	Известно време не последва нищо, после отвътре се чуха тихи стъпки. Някой приближаваше, бос или по чорапи.
	— Дръпнете се назад — прошепна Лукас.
	Другите застанаха зад него и щом вратата се открехна, пред него се показа Скрейп, точно такъв, какъвто му го бе описала Алис Проуз. В следващия миг той ритна вратата с всичка сила. Тя се разтвори широко и удари мъжа в лицето, изтръгвайки от него писък на болка, объркване и страх. Лукас и Хансън се хвърлиха отгоре му, при което шапката на Хансън се търкулна встрани и описа полукръг върху голия под.
	Скрейп беше среден на ръст, малко под метър и осемдесет, с дълга, преждевременно посивяла брада и воднисти сини очи. Имаше много слабо телосложение и докато се бореше с ченгетата, сухожилията изпъкваха като върви на ръцете му. Обърнаха го по корем, без да обръщат внимание на виковете и тръшканията му, а Лукас извади белезниците. Докато му ги поставяше, усети странна миризма, нещо като смесица от пушек, гранясало масло и мръсотия.
	Претърсиха го и намериха малко найлоново пликче, което може би някога бе съдържало трева.
	— Ето го и ножа — посочи Хансън към касапския нож в кожена кания, поставен върху паянтовата маса до леглото.
	Всички дишаха запъхтяно. Скрейп продължаваше да лежи с лице към пода и да скимти, докато Даниъл правеше бърза обиколка на скромната стая, напразно търсейки нещо, свързано с момичетата. Накрая поклати глава и каза:
	— Да го караме в участъка.
	Хансън и Слоун помогнаха на Скрейп да се изправи, а Слоун оправи ризата му и каза меко:
	— Ако още ги държиш някъде, можеш да ни ги предадеш. Така ще помогнеш много на всички.
	— Кого да държа? — попита Скрейп.
	И Лукас запомни пълното объркване в гласа му.


	Слоун продължаваше да говори на арестувания като на плашлив кон, докато двамата с Хансън го извеждаха през вратата. Даниъл стрелна Лукас с очи.
	— Нямахме време за заповед за обиск. Прецених, че ситуацията е спешна. Май ще ни трябва, за да изтърбушим това място.
	Репликата не прозвуча много убедително на Лукас. Той огледа почти празното помещение — легло, скрин, нощно шкафче, дървена маса и стол, които можеха да са взети от някоя благотворителна разпродажба. Върху шкафчето имаше ключодържател с няколко ключа. По средата на пода се въргаляше раница с отворен капак, натъпкана с дрехи, както и баскетболна топка. Имаше две врати, освен входната — едната, полуотворена, разкриваше празен килер. Другата водеше към малка баня с тоалетна.
	— Ще може ли да пусна една вода? — обърна се той към Даниъл.
	— Ако наистина се налага и ако там няма някакви кървави следи…
	Лукас влезе в банята, затвори след себе си и провери аптечката на стената — в нея нямаше нищо. Край мивката откри само малко калъпче сапун, подобно на онези в хотелите, но не и крем за бръснене, нито дори зъбна паста. На полицата имаше кутийка долнокачествен конец за зъби.
	Той пусна водата от казанчето и излезе. Даниъл, в отсъствието на свидетели, бе успял да провери скрина и нощното шкафче, а също да надзърне в килера и под леглото. Дрехите от раницата очевидно бяха вадени и натъпкани обратно.
	— Да вземаме ножа и да вървим — каза. — Колегите ще проверят съдържанието на раницата.
	Значи, не беше открил нищо.
	Лукас кимна и взе ножа, както и връзката ключове. На излизане пробва да пъхне в бравата онзи от тях, който изглеждаше най-лъскав. Оказа се, че става, и той заключи вратата.
	— Добре ще е да разберем откъде са останалите ключове — отбеляза Даниъл.
	— Той сигурно ще ни каже — раздрънка връзката Лукас. Някои бяха стари и ръждиви, но сред тях имаше и нови. — Стига да го попитаме учтиво.


>>	5

	Отведоха слисания и уплашен Скрейп в управлението, снимаха го, взеха му отпечатъци, окачиха етикетче на ножа му, а после го настаниха пред бюрото на Слоун, където последният започна да работи с него, докато Хансън сумтеше отстрани в ролята на лошия. Лукас, Даниъл и още едно-две ченгета стояха и гледаха отстрани.
	Въпреки цялата си паника обаче, когато бе запитан от Слоун за момичетата, Скрейп му каза, че не разбира за какво става дума, и недоумението му изглеждаше истинско. Той не четеше вестници, не гледаше телевизия, нито слушаше радио. Щом чу подробностите, явно се разгневи, извъртя се на стола и изгледа присъстващите един подир друг, сякаш търсеше подкрепа или поне разбиране.
	— Аз никога не бих направил подобно нещо — каза. — Не бих докоснал добри момичета. Питайте когото щете.
	— Но харесваш момичета, нали? — наведе се Слоун към него. — Не си обратен.
	— По дяволите, не. Просто си имам проблеми. — Той направи въртеливо движение с показалец край слепоочието си. — Лекарствата не ми помагат. Не съм обратен, просто… не го правя много.
	— Не правиш кое?
	— Сещате се. С момичетата.
	— Кога ти беше за последен път?
	Скрейп се облегна назад и присви очи, обмисляйки отговора.
	— Имаше една жена долу край реката… — каза накрая, но замлъкна.
	— Къде край реката? — попита меко Слоун. — При твоето дърво?
	Другият сякаш отново се озадачи за секунда, после изпръхтя, сякаш бе чул някаква шега.
	— Не тази река. В Лос Анджелис. Не беше зле, но Ти Ви Ар ме прогониха оттам.
	— Това някаква телевизионна станция ли е? — намеси се Хансън.
	— Каква телевизионна станция? — наклони глава Скрейп.
	— Нали току-що каза, че Ти Ви Ар те прогонили оттам. Какво е Ти Ви Ар?
	— Ха, че кой не знае това? — Арестуваният придоби леко снизходителен вид. — Съкращение за Тунървил Рифа. Кофти типове, човече. По-добре да не се забъркваш с тях.
	Стана ясно, че той има предвид известната мексиканска банда в Ел Ей и че не е имал контакт с жена, откакто е в Мисисипи.
	— Значи, си се уплашил от някакви гангстерчета? — подсмихна се Хансън. — Какъв си ти, страхливец?
	— Просто не си падам по побоищата — рече, оправдавайки се, Скрейп. — Стигне ли се дотам, отстъпвам.
	— Но са те чули да се караш на някого там, при твоите кашони под дървото — настоя Хансън. — По кого викаше, по момичетата ли? Там ли ги държеше?
	— Не съм държал никакви момичета. Вярно е, че когато имам лош ден, може и да викна понякога. Те ми досаждат, а аз се опитвам да се сдържа, но понякога не успявам. Трябва да изпусна парата…
	— Кой ти досажда, момичетата ли?
	— Не познавам никакви момичета — отвърна Скрейп, сгърчвайки лице в жалостива, жълтозъба гримаса.


	Разпитът се затрудняваше от болестното състояние на арестувания. Случваше се насред отговорите той да прави отклонения, изразявайки собствените си мисли, като: „Ченгетата ще ме убият“. Твърдеше, че е бил на невъзможни места — от рода на Лос Анджелис, същата сутрин и че е говорил с невъзможни хора — Майкъл Джей Фокс и Харисън Форд. Ако Слоун изтъкнеше, че това са фантазии, той само се объркваше още повече.
	— Но аз тъкмо днес говорих с Харисън. Или… може би беше вчера. Той се канеше да намине с някакви приятели. Обеща, че щял да донесе бира.
	— Харисън Форд, кинозвездата? — уточни Слоун.
	— Същият, той ми е стар познат. Понякога ми заема пари.
	Логическите несъответствия в думите му го смущаваха. На моменти се чудеше на факта, че не е в Лос Анджелис, докато друг път знаеше със сигурност, че е в Минеаполис.
	Показаха му порноснимките, намерени в хралупата. Той едва успя да ги погледне.
	— Не са мои. Не са мои. На някой друг са — повтаряше, отвръщайки притеснено очи.
	— Намерихме ги в твоите кашони, долу край реката.
	— Не е вярно — отсече Скрейп.
	— Напротив, вярно е.
	— Че откъде ще ги взема? Да не би да съм имал поща, че да ми ги доставят? Или пък ще харча пари за тях, когато нямам храна? Откъде ще взема тия боклуци?
	После той добави нещо, което действително имаше смисъл.
	— Ей, ако са били мои, нямаше ли отпечатъците ми да бъдат по тях?
	— Може би — кимна Слоун.
	— Разбира се, че щяха — разпери ръце Скрейп. — Ето, нямам ръкавици. Проверете и ще видите, че там няма отпечатъци. Не и от мен. Проверете.
	— Да — рече Слоун. — Ще го направим.
	— Е, ето ви тогава доказателството. Няма отпечатъци.


	Слоун беше внимателният, онзи с меките и добри обноски, който черпеше с цигари, кафе и кока-кола. Хансън беше грубият, взискателният, скептичният. Двамата заедно, те буквално разчепкаха Скрейп, но резултатът беше все същият — той не познаваше момичетата, нямаше нищо общо със снимките и беше приятел на Харисън Форд.
	Въпросите за момичетата го докарваха до гняв, той целият се тресеше и лицето му почервеняваше, но се бореше да запази самообладание и повтаряше:
	— НЕ, НИКОГА НЕ СЪМ ГИ ВИЖДАЛ.
	За връзката ключове обясни, че просто ги събирал.
	— Намеря ли ключ, го окачвам на халката. Обичам да ги слушам нощно време. Дрънкат като камбанки. А и знае ли човек кога ще му дотрябват? Може дори да продам някой и да изкарам пари.
	Това трая около два часа, след което Даниъл доведе друг полицай да продължи, а той, Слоун, Хансън, и Лукас се оттеглиха в неговия кабинет и затвориха вратата.
	— Според мен не го е направил той — каза Слоун. — Но щях да съм по-сигурен, ако беше нормален. Смятате ли, че е възможно да ги е отвлякъл, а после да е забравил?
	— Надали — отвърна Хансън. — Вярно, че бърка моменти, но иначе помни всичко.
	Даниъл погледна към Лукас, а той сви рамене.
	— Изглеждаше ми искрено объркан, когато Слоун за първи път го попита за тях. Сякаш нямаше идея за какво става дума. Не мисля, че има достатъчно ум в главата, за да се преструва така. А и остава въпросът за отпечатъците на снимките. Ще проверим ли?
	— Ще стигнем и до тях — каза Даниъл. — Значи, имаме проблем. Засега не разполагаме с нищо. Арестувахме го по слух, тръгнал от човек, когото не можем да открием и който, според Девънпорт, е някакъв мошеник с измислен адрес и фалшиви кредитни карти. Не можем да задържим Скрейп дори заради ножа, защото той го държеше в собствената си стая и не е заплашвал никого с него.
	— Намерили ли са още нещо в бърлогата му? — попита Лукас.
	Даниъл поклати глава.
	— Преди двайсет минути говорих с Лестър. Преровили са целия бряг на половин километър в двете посоки, но не са открили нищо. Нищичко.
	— Значи, ще го пуснем?
	— Освен ако не успеем да изкопчим улики. — Даниъл се обърна към Слоун. — Искам да го разпитваш още един час. Премини всичко отначало и ако нищо не излезе, пускай го да си върви. Аз ще назнача хора да го следят. Ако е отвлякъл децата, сам ще се прецака, и то много скоро.
	— Ами ако просто избяга? — попита Хансън.
	— Няма да му позволим. Тръгне ли да напуска града, с автобус или на стоп, ще го закопчаем отново. Няма да мърда никъде.
	— Стигне ли до Ел Ей, все едно сме го изтървали — отбеляза Слоун.
	Хансън вдигна телефона на Даниъл, набра някакъв номер, представи се и попита:
	— Имате ли някакви запитвания за арести около изчезналите момичета? Аха. Не, и при нас нищо. Добре, дръж ме в течение.
	После затвори и се обърна към останалите.
	— Вестниците още не са разбрали, че сме го задържали. Поне засега.
	— Добре — каза Даниъл, — действаме, както се разбрахме. Още един час разпит и си тръгва, но му слагаме опашка. Ще наблюдаваме и къщата. Искам да знам и кога ходи до кенефа.
	— Ами аз? — попита Лукас. — Ще участвам ли в следенето?
	— Не, ти засега си свободен. Иди вкъщи и се наспи. Ще се чуем по-нататък.


	Лукас излезе от участъка леко потиснат. Смяташе, че е постигнал нещо със Скрейп, но засега, по думите и на Даниъл, всичко бе едно голямо нищо. Качи се в джипа с мисълта за Фел — човека, от когото бяха тръгнали подозренията за Скрейп. Щеше му се да го открие, ако ще и само да види какво ще излезе.
	Ефектът на декседрина вече отминаваше, но той се чувстваше твърде превъзбуден, за да заспи. Вместо да се прибере у дома, подкара към бар „Кенис“ и потърси управителя, Кени Кац. Завари го в офиса отзад, да трака на старомодна механична сметачна машина. След като погледна значката му, онзи го покани да седне и Лукас му разказа историята за Джон Фел и бродягата на име Скрейп.
	— Джон обикновено идва към шест или седем и стои около час — рече Кац. — Появи се за първи път преди три-четири седмици и от тогава е тук може би през вечер. И все пак, не бих го нарекъл редовен клиент.
	— Защо?
	Управителят се поколеба.
	— Ами, просто не се вписва в обстановката. Поръчва по едно-две питиета, бъбри с хората, но някак не му идва естествено. Като че ли се е подготвял за урок. Разправя купища вицове, но не така, сякаш има приятели, от които ги е чул, а все едно ги е назубрил от учебник.
	— Хм — замисли се Лукас и двамата се гледаха няколко секунди, преди той да попита: — А виждали ли сте скитника наоколо? Онзи с баскетболната топка?
	— О, разбира се. Дори влизаше понякога тук и молеше да ползва тоалетната. Не съм го насърчавал, но ако се случеше по-рано през деня, когато няма клиенти… какво да правиш, човещина.
	— Значи, не се е мяркал наскоро?
	— Престана преди десетина-петнайсет дни. Похвали се, че си е намерил квартира и няма да се нуждае повече от нашата тоалетна. Дори каза „благодаря“, което ме изненада. Отвърнах „моля“ и това сякаш го зарадва.
	— Допускате ли, че е отвлякъл момичетата?
	— О, по дяволите. Не знам. Наистина не знам.
	— Джон Фел ни наведе на неговата следа.
	Кац поклати глава, при което провисналите му бузи леко се подруснаха.
	— И за това не мога да помогна. Защо ще го подозира? Имам предвид, той не изглежда като човек, който ще има вземане-даване с бродяги.
	— Фел е посещавал салона за масаж отсреща. Разбирам, че и момичетата са идвали понякога тук…
	— Да, но не за да търсят клиенти. Те си знаят мястото. Това е прилично заведение.
	— Но все пак са влизали — настоя Лукас. — Да не е било заради Фел? Въртяха ли се около него?
	— Не бих казал. Но пък и човек, дето ходи по проститутки, при това редовно, не е съвсем наред, ако разбирате какво имам предвид.
	— Мисля, че да — кимна Лукас.
	— Ако не можеш да си намериш жена, защото си примерно грозен или сакат — друг въпрос. Трябва все някъде да се разтовариш. На Джон обаче не личи да му има нещо, освен че е дебел, но много мъже са така. Ако е повреден, е по-скоро тук, горе. — Кац се почука по слепоочието.
	— Казвате, че идвал към шест-седем вечерта?
	— В повечето дни. Да не планирате да се върнете пак?
	— Да, ще ми се да поговоря с него. Проверяваме всяка следа, а това е една от тях.
	— Има ли надежда да откриете хлапетата? — попита Кац.
	— По-опитните ми колеги не смятат така — призна Лукас. — Но аз още съм твърде млад и зелен, за да се отказвам.


	Той се върна обратно на улицата и се качи в колата, без да има представа какво да прави от тук нататък. Слънцето още бе високо, а жегата — силна. Накрая се прибра в апартамента, усили докрай климатика и се просна на леглото с ясното съзнание, че няма да заспи.
	Около половин час умът му продължи да се лута неспокойно, търсейки някаква опора, някаква пролука, за която да се залови. По-рано, докато следваше нишката на Скрейп, бе имал усещането, че върши нещо смислено. Но сега тази нишка бе секнала и задънената улица го водеше единствено до Фел. Трябваше да има и по-добър начин да подходи към него, но колкото и да се мъчеше, такъв не му идваше наум.
	Вместо това тънеше в догадки и безпомощност.


	Събуди го телефонът. Както се оказваше, бе заспал, и то от дълго време, защото вече беше тъмно. Той се повдигна объркано на лакът, омотан в ризата си, и затърси опипом слушалката.
	От другия край на линията се чу гласът на Слоун:
	— Реших, че това може да те заинтересува. На 911 се е получило обаждане, че нашият приятел Скрейп е бил забелязан вчера вечерта да изхвърля някакъв кашон в контейнер за смет зад „Пицария Том“, в квартал Линдейл. Да ти се рови случайно из боклука?
	— О, не — простена Лукас. Няколко пъти му се бе случвало да се занимава с това по време на патрули. — Искам да кажа, бих искал, но…
	— Даниъл предпочита някой от работещите по случая да го направи. Знаеш, обикновено честта се пада на най-младшия.
	— И кой е най-младши, ако не дойда?
	— Като че ли аз — отвърна Слоун.
	— Е, честито тогава — усмихна се неволно Лукас.
	— Хайде стига, човече, с костюм съм и нямам време да се преоблека. Ти си вкъщи, можеш да метнеш набързо някакви стари дрехи.
	— Добре, добре — склони Лукас. — Само дано не е фалшива тревога.
	— Вземи си и фенерче — посъветва го Слоун. — Впрочем ти нали беше с нас снощи, когато оня тип намери блузата?
	— Разбира се.
	— Е, пицарията се намира само през две преки, на същата улица. Може и да излезе нещо.
	— Дай ми двайсет минути — каза Лукас. — Трябва да се отбия през аптеката да си взема „Викс“*.
	[* Ароматен мехлем с етерични масла. — Б.пр.]
	Той се преоблече в чифт изтъркани джинси, високи туристически обувки и тениска с неизличими петна под мишниците, върху която метна стара памучна риза за риболов.
	Най-големият му страх не беше мръсотията, а спинът. Болестта се ширеше напоследък и според вестниците основен фактор за това, освен гей секса, бе заразяването по кръвен път чрез спринцовките, ползвани от наркоманите.
	А тези спринцовки свършваха в контейнерите.
	Пет минути след обаждането на Слоун вече беше в колата. Спря набързо в аптеката, откъдето си купи чифт от най-дебелите латексови ръкавици и бурканче „Викс“.


	„Пицария Том“ бе западнала дупка, отличаваща се с ниските си цени, както и с тлъстите, синкави мухи. Последните се въдеха там на досадни рояци, макар и по мнение на някои да придаваха неповторим, специфичен привкус на специалитета на заведението — пицата, гарнирана със сирене и гъби.
	Лукас паркира край тротоара и заобиколи към задната част на постройката, където завари Слоун, Хансън и Лестър в компанията на собственика, Джак Лейси. Четиримата стояха и гледаха контейнера, на който бе опряна метална стълба. Изпод стряхата блестеше ярък прожектор, осветявайки сцената.
	— Задължен съм ти — каза Слоун при появата му.
	— И още как. — Лукас приближи и направи грешката да подуши контейнера, при което едва не се задави. — Мамка му, кога са го изхвърляли за последно?
	— Минават веднъж седмично — обясни Лейси. — Пада се утре, но при тая жега, нали се сещате…
	— Трябва да минават по-често. Това е направо отвратително.
	— Е, само през лятото.
	— Разбирам, че ви е приятно да си бъбрите — намеси се Лестър, — но ни чака работа. Хайде, скачай вътре.
	Лукас въздъхна, отвори бурканчето „Викс“ и намаза солидно и двете си ноздри.
	— Станал е професионалист — похвали го иронично Слоун.
	— Ще си съсипя дрехите — оплака се Лукас.
	— Пиши ги за сметка на управлението — рече Лестър. — Аз ще одобря разхода.
	— Как ли пък не.
	Той се изкачи по стълбата и надникна в отвора. Вътрешността изглеждаше почти толкова зле, колкото и миришеше. Съдържанието й се състоеше основно от гранясало сирене, гниещо месо, мухлясали корички, мазни картонени кутии и мухи. Ако Лукас се бе чудил къде отиват мухите нощем, сега вече знаеше. Виждаха се още цилиндрични консервени кутии от доматен сос, както и един плъх с малки, мънистени очи, искрящи като точици под светлината на прожектора.
	С приближаването му плъхът ловко изскочи, претича по ръба на контейнера и изчезна.
	— Видяхте ли го, гадината? — възкликна Лестър. — Беше голям, колкото котка!
	— Внимавай да не те ухапе някой — добави Хансън. — Може да имат бяс. — Той бе извадил пистолета си и се целеше подир гризача.
	— Ей, да не вземеш да гръмнеш — викна Слоун. — Рикошетът…
	— Напомнете ми някой път да доведа жената тук на вечеря — каза Лестър.
	— Чакайте, чакайте, вътре няма плъхове — засегна се Лейси.
	Щом вълнението поутихна, а Хансън прибра оръжието, Лукас изпъшка за сетен път, прехвърли крака през ръба на отвора и се спусна вътре. Масата от картонени кутии, напоени с различни флуиди, бе мека и хлъзгава, сякаш стъпваше по тиня. Стараеше се да диша през устата, макар че с натъпкания си с ароматен мехлем нос бездруго не усещаше много от ароматите.
	— Пазете се — подвикна и като се наведе, започна да изхвърля сметта навън, като през цялото време внимаваше къде поставя пръстите си, боейки се от спринцовки. След около две минути, когато вече целият бе покрит с размекнато сирене и доматен сос, още един плъх хукна да се спасява, изтръгвайки нови възгласи сред публиката.
	Не бе прекарал много време в ровене, когато иззад ъгъла се показа полицейска кола и спря до тях с включена сигнална лампа.
	— Изключи проклетото нещо! — викна Лестър, заслонявайки очите си с ръка, и проблясващите светлини угаснаха.
	— Решихме да минем да ви нагледаме — рече един от униформените вътре. — Какво става?
	— Нищо, проверяваме контейнера — отвърна Лестър.
	В този момент Лукас подаде глава навън и полицаят се обърна към спътника си:
	— Ей, това е Девънпорт.
	Другият се изкиска с думите:
	— Ей, детектив, как я караш?
	— Майната ти — изръмжа Лукас и продължи да изхвърля мазни кутии.
	Колата си тръгна и Слоун попита:
	— Как я караш наистина?
	— Майната ти и на теб.
	Всички се засмяха.


	Вече беше изхвърлил около половината боклуци, когато попадна на кашона.
	Той стоеше хоризонтално, сякаш нарочно поставен там от някого. Доста запазен, като за пренасяне на багаж или книги, с внимателно загънати краища.
	— Намерих нещо — извика.
	— Дай да го видим — каза Лестър.
	— Момент, че е затрупан… — Той се залови да разчиства отпадъците наоколо. Картоненото дъно бе размекнато от едната страна, попаднало в рядка каша от мазнина и доматен сос. Накрая успя да подпъхне длани отдолу и да го извади. Постави го върху най-горното стъпало на стълбата, а след това и сам се измъкна от контейнера и слезе заедно с находката си на земята. В ярката светлина на прожектора кръжаха насекоми, хвърляйки пощурели сенки. Останалите четирима се скупчиха и припряно отвориха кашона.
	Вътре се оказаха два чифта детски джинси, внимателно сгънати, малък сутиен и бяла блузка.
	— Мамка му — измърмори Лестър.
	— Мъртви са — рече Хансън. — Казвах ви, че са мъртви.
	Слоун беше заровил пръсти в косата си, сякаш искаше да улови мислите си. Лейси, който пушеше цигара, се обърна встрани, пусна фаса върху асфалта и ядно го стъпка.
	Лукас отнесе изпоцапания кашон до колата на Хансън и след като го остави в багажника, попита:
	— Кога ще съобщим на господин Джоунс?
	— Ще му се обадя от офиса, след като говоря с Даниъл — отговори Лестър.
	— Искам и аз да присъствам — каза Лукас. — Но трябва първо да се почистя. Изчакайте ме.
	— Не си достатъчно важен, за да те чакаме — отбеляза Хансън, — затова по-добре побързай.
	Докато вървеше към колата, Лейси подвикна подире му:
	— Ей, а кой ще хвърли тая мизерия обратно в контейнера?
	— Аз съм разследващ полицай, а не чистач — отвърна Лукас през рамо.


	Щом се прибра, се съблече чисто гол, натъпка цялото си облекло без обувките и ризата в торба за смет и я метна пред вратата. Ризата сложи в друга торба и я остави на кухненската маса. Щеше да я отнесе в пералнята и да я пусне на най-дългата програма. Влезе с обувките в банята и ги търка със сапун и гореща вода, докато не започнаха да изглеждат чисти, после ги остави на пода да съхнат. След като се изкъпа, се подсуши и облече. На излизане взе торбата край вратата и я хвърли в кофата за смет.


	Кашонът стоеше на бюрото на Даниъл, поставен върху разгънат вестник. Самият той бе седнал в креслото си, а Слоун и Лестър — на двата стола за посетители. Хансън не се виждаше наоколо. Щом Лукас влезе, на лицето на Даниъл се появи развеселено изражение.
	— Казаха ми, че си смърдял по-зле дори от тоя кашон.
	— Не са излъгали. Съсипах си дрехи за петдесет долара, и то ако успея да спася обувките. Ще ви пратя сметката.
	— Пиши вътре и обувките — рече Даниъл. — Като малък бонус.
	— Говорихте ли вече с Джоунс?
	— Аз му звъннах преди пет минути — обади се Слоун. — Идва насам.
	— Но дрехите са техни — добави с категоричен тон Даниъл. — На момичетата.
	Останаха известно време в мълчание, което бе нарушено от Лукас:
	— Бих искал да знам малко повече за сигнала, подаден на 911.
	Даниъл му обясни, че обаждането дошло от съсед, който не искал да се замесва. По негови думи, той излязъл вечерта да премести колата си и видял скитника с баскетболната топка да мъкне някакъв кашон. После онзи спрял, изхвърлил го в контейнера и се отдалечил, заобикаляйки пицарията. А въпросният съсед знаел, че полицията търси тип с баскетболна топка.
	— Излиза, че целият свят е в течение за Скрейп.
	— Целият свят не, но кварталът около Матюс Парк положително — каза Слоун. — Щом става дума за педофил, мълвата се разнася доста бързо.
	— А и да не забравяме, че Скрейп по цял ден е обикалял улиците наоколо — додаде Лестър. — Всички са се сетили за кого разпитваме.
	— И все пак, не ми харесва — поклати глава Лукас. — Получаваме анонимно обаждане, че Скрейп е изхвърлил дрехите, а единствената причина изобщо да се занимаваме с него са подмятанията на някакъв тип, когото не можем да открием и който вероятно е мошеник, действащ под фалшиво име. — Тук той внезапно замлъкна и погледна часовника си. Стрелките показваха осем. — По дяволите!
	— Какво?
	— Имах среща за седем часа. Трябва да се обадя по телефона.
	— С времето ще откриеш, че в разследванията се случват какви ли не странни неща — отбеляза Лестър.
	— Странни неща се случват и на улицата, но когато станат прекалено странни, е добре човек да се позамисли. Трябва ми телефон.
	Той отиде до едно празно бюро във външния офис, взе от операторката номера на бар „Кенис“ и позвъни там. Свърза се с Кац и го попита дали Джон Фел вече е идвал.
	— Не, не е. Тази вечер още го няма — бе отговорът.


	Тъкмо затваряше слушалката, когато вратата се отвори и влезе бащата на момичетата, Джордж Джоунс, заедно с пребледняла жена, която Лукас разпозна от снимките във вестниците като съпругата му, Глория. Съпровождаше ги Хансън, който очевидно бе слязъл да ги посрещне на входа.
	— Това е детектив Девънпорт — представи го Хансън. — Той е колегата, открил дрехите.
	Двамата кимнаха бегло на Лукас и после всички влязоха в офиса на Даниъл. Там присъстващите полицаи се изправиха на крака, а Даниъл, след като каза няколко думи за това колко е тежък моментът, отвори кашона.
	Глория Джоунс, възпълна жена с червено боядисана коса, започна да трепери и съпругът й я улови подръка. Те заедно погледнаха съдържанието. Глория се пресегна, взе сутиена, промълви „Това е този с котенцето“ и изгуби съзнание.
	Щеше да падне на пода, ако Лукас не я беше подхванал навреме, за да я настани върху един стол. Тя обаче продължаваше да бъде в несвяст. Някой спомена за Бърза помощ и всички се разтичаха нанякъде, с изключение на Лукас и Джордж Джоунс.
	— Линейката вече е на път — появи се след малко Даниъл. — До минута ще е тук.
	— Мисля, че просто й прилоша — каза Лукас. — Вече идва на себе си.
	— Не бива да рискуваме — отсече Даниъл. — Може да е сърцето й.
	Тя действително отвори очи, но медиците пристигнаха да се погрижат за нея и всички останали се преместиха във външния офис.
	— Това е първият сутиен на Нанси — каза Джордж Джоунс. — Има нарисувано котенце отпред.
	Така и беше.


	Глория Джоунс бе качена на линейка за краткото пътуване до центъра за спешна помощ и съпругът й отиде с нея. Полицаите се събраха обратно в офиса на Даниъл и той каза:
	— Вече си имаме работа с двойно убийство. Някой да се съмнява в това?
	Никой не се обади и той продължи:
	— Натискът върху нас ще бъде огромен. Трябва да приберем отново Скрейп и да разберем кой е авторът на анонимното обаждане. Не ме интересува дали иска да бъде замесен, или не. Ще го намерим и толкова.
	— Най-добре да го направим още сега — обади се Хансън. — Хората са се прибрали от работа, но още са будни.
	— Трябва да заделим екип и за ареста на Скрейп — додаде Слоун.
	Даниъл започна да издава заповеди и всички се раздвижиха. Хансън се върна обратно при бюрото да погледне в кашона, а Лукас, който не беше получил никакво нареждане, се обърна към шефа си:
	— Ами аз какво да правя?
	— А, Лукас, приятелю, ти се справи наистина добре — погледна го Даниъл. — Смятам да те задържа подръка за още няколко дни. Но имам друга задача за теб.
	— Друга задача? — изненада се той. — Какво, по дяволите. Та аз съм затънал до гуша в тази.
	— Знам, знам, но сега всичко се свежда до елементарно издирване. Не е… нужно ти да ни помагаш. Затова ще ти възложа нещо не по-малко важно. Убийството на Смит. Дел Капслок го пое тази сутрин, а партньорът му Сандола е в отпуск, затова не искам той да обикаля сам, докато разпитва разни гангстери.
	— Убийството на Смит? Какво убийство на Смит? За какво говорим изобщо? — Лукас се чувстваше изморен, а сега вече и подразнен.
	Даниъл разпери ръце, сякаш обясняваше на някой малоумен как е устроен светът.
	— Животът продължава дори когато се отвличат деца. Били Смит, дребен бандит и пласьор на дрога, е бил намушкан до смърт. Открихме го сутринта, а сега трябва да е в моргата за аутопсия. Трябва да се покажем на ниво по случая, а ти си нашият човек.
	— Да се покажем на ниво?
	— Работата е там — намеси се Хансън, — че Били е имал високопоставени приятелчета и не се ли заемем сериозно, те ще започнат да звънят на кмета и своите членове в общинския съвет, те съответно ще се обадят на шефа на полицията, а шефът — на нас…
	— А аз мразя тези неща — поде Даниъл. — Мразя да ми се обаждат. Затова, макар да знаем, че няма да хванем убиеца, освен ако някой не ни подхвърли името му, трябва да изглежда, че го търсим под дърво и камък. Да има спретнати, бели полицаи, които да обикалят, да разпитват хората и да си водят бележки. Капслок вече се е заел, но му е нужен партньор.
	— Жив да не бях — отпусна ръце Лукас.
	— Слушай, до вчера обикаляше с патрулката да събираш пияници по улиците — каза Даниъл. — Днес разследваш убийство. Трябва да бъдеш доволен. Дел Капслок ще вечеря в „Екс Ти Си“. Просто иди там и му се представи.
	— По дяволите! — изпъшка Лукас.
	— Ще го поемеш ли, или не?
	Лукас прокара пръсти през косата си и обиколи с едри крачки офиса.
	— Добре, ще го поема — рече накрая. — Ще го поема направо в задника. Трябваше да работя по случая с момичетата, защото затънах в него до ушите, но сега ще поема този.
	— Вече събрахме екип — обади се отново Слоун. — Дик и Тим наблюдават край жилището на Скрейп, така че заедно с тях ставаме осем или десет души. Достатъчно сме за един човек.
	— Нека присъствам поне на ареста — простена Лукас.
	— Хайде, бъди разбрано момче — каза Даниъл. — Прескочи до „Екс Ти Си“. С нищо не можеш да помогнеш, докато го арестуваме. Ще бъдеш просто още един безполезен зяпач. Иди и поговори с Дел.


	Лукас стисна зъби и се подчини.
	Мъжкият клуб „Екс Ти Си“ беше бивш стриптийз клуб в една странична уличка там, където Минеаполис се прелива в Сейнт Пол. През деня изглеждаше доста окаяно — квадратна, едноетажна бетонна сграда, боядисана в лилаво, с напукан асфалтиран паркинг, върху който обикновено се пържеше на слънцето по някой и друг използван презерватив. Нощем видът му също не беше много по-приветлив. Лукас го бе посещавал няколко пъти, викан от охраната, когато някой клиент биваше заподозрян, че носи оръжие, налиташе на бой или възразяваше твърде разпалено срещу сметката за шампанско.
	Но никога не бе идвал тук в цивилни дрехи и сега, докато се промъкваше по тъмната улица към входа, се чувстваше неловко, надявайки се, че никоя от миналите му, настоящи или бъдещи познати от женски пол няма да го види как влиза.
	При смяната на амплоато на заведението собственикът бе махнал мигащите в червено неонови букви СТРИПТИЙЗ и ги бе заменил със зелени, гласящи КЛУБ. Като се изключи това, почти нищо не се бе променило. На първата табуретка край бара все още имаше парче черно тиксо, скриващо разрязаната изкуствена кожа, а мирисът бе на евтин препарат за почистване, примесен с още по-евтин люляков ароматизатор.
	Дел беше в дъното и играеше настолен боулинг с висок, плещест мъж със зачервено от пиене лице и бяла бейзболна шапка с вирната нагоре козирка. На масата зад тях бяха наредени около дузина празни бирени бутилки. Лукас подмина подиума с трите пилона, на два от които имаше танцуващи момичета, едното от които вече беше само по прашки. Другото отлепи лъскавите звездички, които носеше вместо сутиен, подпря гърдите си с длани и ги насочи към Лукас.
	— Ще ми ги залепиш ли?
	Той подмина, без да се почувства възбуден.
	Когато стигна боулинга, бе ред на Дел да играе и Лукас застана отстрани със скръстени ръце, надничайки през рамото му. Беше работил с него един-два пъти като примамка за наркопласьори, но без особен успех. Дел се прицели внимателно и стреля, като събори всички кегли без една.
	— Мамка му — измърмори и без да се обръща, се пресегна за бирата си.
	Червендалестият с шапката присви пияните си очички и каза на Лукас:
	— Ти пък какво зяпаш, колежанче?
	Лукас, все още вкиснат, задето го бяха отстранили от случая Джоунс, не му остана длъжен.
	— Не и теб, дебелако. Имам по-добър вкус.
	Онзи остави бирата си и тръгна да заобикаля Дел. Последният се изправи, видя Лукас и му препречи пътя с ръка.
	— Чакай, Ърл, успокой топката. Той е полицай. Освен това е играл като хокеен защитник, вдига сто и петдесет от лежанка и обича да се бие.
	— И ако продължиш да се правиш на интересен, първо ще ти сритам тлъстия задник, а после ще те вкарам зад решетките — додаде Лукас. — Тази вечер съм в кофти настроение.
	Другият прочете в погледа му, че не се шегува, и се поукроти.
	— Щях да те смачкам, ако не бях толкова пиян, да знаеш.
	— Махай се оттук — каза Лукас. — Имам малко работа с този шут.
	Ърл взе бирата си и отиде да гледа танцьорките на пилоните.
	— Шут? — повдигна вежди Дел, като се ухили с жълтите си зъби под приглушената светлина.
	— Не знаех дали онзи знае, че си ченге. Иначе щях да те нарека инспектор Капслок.
	— Е, благодаря.


	Дел беше слаб, среден на ръст мъж, с преждевременно посивяла коса и къса, акуратно поддържана брадичка. Лицето му бе обветрено, а ръцете — кафяви от слънцето. Беше облечен с джинси и вехта тениска на Боб Дилън, а на китката си носеше сребърен „Ролекс“. Щом излязоха от заведението, той поведе Лукас към возилото си — пикап „Скаут“ от 77-а година, с открита каросерия, пребоядисан на ръка в бяло.
	— Предстоят ни четири разговора — каза, щом се настани в шофьорската седалка. — С приятели и роднини.
	— Но защо посред нощ?
	— Защото това е времето, когато са си вкъщи и можем да ги открием — отвърна Дел, докато включваше на скорост. — Те не са на чиновнически служби от девет до пет.
	Намериха приятелите и роднините, но всички твърдяха, че не знаят нищо за убийството, и думите им звучаха правдоподобно. Смит просто си въртял бизнеса, който се свеждал основно до обикаляне наоколо, търсене и снабдяване на клиенти. Всички знаели, че продава крак и държи количества у себе си, така че общото мнение бе, че някой просто се е нуждаел от дрога и го е пречукал.
	Един цветнокож мъж им каза сърдито:
	— Тия говна са навсякъде и прецакват живота ни, а вие не правите нищо по въпроса. Абсолютно нищо.
	— Какво според вас трябва да направим? — попита го Дел.
	— Каквото и да е — отвърна онзи. — Арестувайте ги. Хвърлете ги в затвора. Те са глутница псета, които опропастяват целия квартал. Ако бяхме бели, щяхте веднага да се задействате.
	Жена му стоеше зад него и кимаше със скръстени ръце.


	Усещането да обикаля с Дел бе странно.
	Като патрулен полицай Лукас, общо взето, бе приемал, че хората, с които се занимава, са врагове до доказване на противното. И действително при работата с катастрофи, пътни проверки, побоища, гонене на крадци и разбойници, викане на линейки или разпитване на пострадали униформените нямаше нужда да проявяват особена съпричастност. Бяха като войници, чиято задача не е да завързват приятелства. Понякога, когато се движеше в нощта из тъмни, подозрителни райони в кола, пълна с оръжия и оборудвана със светлини и радиостанции, наистина му се струваше, че е част от армия, напредваща през вражеска територия.
	Дел, от друга страна, търсеше съдействие, изслушваше внимателно, показваше безкрайно търпение, а в отговор на недоволството на мъжа само кимна разбиращо с думите:
	— Не казвайте на шефовете ми, но аз съм напълно съгласен с вас.
	Успяваше да влезе под кожата на събеседниците си, но не и да получи полезна информация — може би, помисли си Лукас, защото те просто нямаха такава.


	Към десет часа Дел се бе впуснал в заплетена дискусия с един свещеник, служил навремето в църквата, посещавана от Смит и неговата майка. Лукас ги остави да разговарят и се разходи надолу по тротоара до ъгъла, където бяха паркирали. Тогава видя отдясно, към същия ъгъл, да се задава млад, бял мъж със слабо телосложение и шапка, наричана от ченгетата „сводническа“ — с лента и широка периферия, от типа, излязъл от мода някъде през седемдесетте, с отмирането на диското. Изпод шапката се точеха дълги, възлести плитчици, наричани расти.
	— Ранди! — повика го Лукас.
	Щом го видя, онзи спря, обърна се кръгом и побягна. Лукас се спусна подире му.
	Деляха ги петдесетина метра, но Ранди Уиткъм тичаше чевръсто, както е присъщо на кльощавите хора. Не беше така атлетичен като преследвача си, но не му и тежаха неговите килограми.
	Докато свиваше зад ъгъла, Лукас чу Дел да вика: „Ей! Стой!“, и гонитбата започна. С всяка пряка дистанцията леко се скъсяваше, но имаше и трафик, който пречеше ту на единия, ту на другия. След пет пресечки, когато Лукас вече изоставаше само с петнайсет метра, Ранди свърна покрай една ограда и метна през нея найлоново пликче — явно да се разтовари от каквато дрога носеше у себе си, с надеждата да не го забележат.
	Скоро ги деляха само няколко крачки. Чувайки стъпките зад себе си, Ранди се обърна в отчаяние и така изгуби още малко преднина. Лукас го удари между лопатките и се стовари с цялата си тежест отгоре му, като го улови с една ръка за врата.
	— Ах ти, малък духач, нали ти казах да не се мяркаш в моята част на града. — Лукас блъсна веднъж лицето му в паважа и се пресегна за белезниците. — Какво хвърли в онова пликче, а? Да, видях го много добре. Кокаин ли имаше вътре? Кажи, пет години пандиз ли имаше?
	— Ще те убия, копеле такова — изръмжа другият. — Ще ти отрежа шибаните топки.
	Ранди Уиткъм беше двайсетгодишен пришълец от предградията на Сейнт Пол. Очевидно искрено искаше да минава за черен сводник, макар да беше толкова бял, че чак светеше в сумрака на тясната пресечка. Смяташе се не само за черен, но и за стереотипния гангстер от телевизията — включително шапката, дългите нокти за смъркане на кокаин, растите и дори акцента от гетото, който бе усвоил от MTV. Всичко това можеше да е дори комично, ако той не беше такава зла дребна гадина. Постоянно се мъчеше да кара избягали от дома девойчета да проституират за него, а ако му се опъваха или не работеха достатъчно усърдно, ги биеше до посиняване.
	След като му сложи белезниците, Лукас го изправи на крака и го поведе обратно към мястото, където бе хвърлил пликчето.
	— Знаеш ли какво имаше вътре, тъпанар? — каза Ранди. — Половин унция трева, ето какво. Тя ще ми докара, колко… един час арест? Браво, Девънпорт, ще ти окачат медал. Ти си истински шибан… сещаш се, оня с идиотската шапка.
	— Кой?
	— Детективът, дето носи шапка с две козирки.
	— Затваряй си устата, боклук — каза му Лукас, без да има представа за какво говори. Но ако съдържанието на пликчето наистина бе това, то гонитбата определено не си беше струвала. Тогава му дойде наум друго.
	— Изобщо не ми дреме за твоята трева. Мен ако питаш, можеш да я вземеш и да си я завреш отзад. Ще те закопчаем за убийството на Били Смит, нещастник такъв.
	— Моля? Какви ги дрънкаш?
	— Просто ни писна от теб — отвърна Лукас. — Имаме ножа, с който е бил намушкан, и познай чии отпечатъци ще се окажат върху него. Човече, от три години чакам този ден…
	Ранди се задърпа, мъчейки се да го погледне в лицето.
	— Не би направил това!
	— О, ще го направя, и още как. Както и всяко второ ченге от южната част на града. Хем ще си разрешим убийството, хем ще те приберем на топло за цели осемнайсет годинки, та да не досаждаш повече.
	— Но аз не съм го убил. Не съм!
	— Затова пък си извършил един куп други гадости — рече Лукас. — За тях си се измъкнал, а ние ще те насадим за това. Така ще сме квит и всички ще бъдат доволни. Особено онези яки, сто и петдесет килограмови педали от затвора в Стилуотър. Те ще са във възторг от малкото ти, розово дупе.
	Стигнаха до порта в телената ограда и той бутна Ранди в тъмния заден двор на някаква къща. Скоро откри пликчето върху окосената морава и го вдигна с два пръста, внимавайки да не оставя отпечатъци. Вътре действително имаше марихуана, вероятно по-малко от половин унция. Лукас го пъхна в задния джоб на Ранди.
	— О, я виж ти, дрогата още била у него.
	— Ти си долен мръсник.
	— А ти пък си убил бедния Били Смит.
	— Девънпорт, слушай, по дяволите — смени тона Ранди. — Имам нещо за теб. Сещаш ли се за убийството на Райс от миналата седмица? Знам кой го е направил.
	— Райс? — Лукас бе чул, че мъж на име Роналд Райс е бил намушкан в северните квартали, извън неговата територия, но не знаеше повече подробности.
	— Същият. Знам кой го очисти и имам човек, който ще го потвърди. Нямаш нищо срещу мен, освен това мизерно количество трева. Ако ме пуснеш… ако ме пуснеш да си вървя, ще ти дам името. Само между нас двамата.
	— Ранди, ти отиваш в затвора. Още сега. Ако си мислиш, че…
	Но другият надуши интереса му.
	— Не, не, говоря ти сериозно. Имам имената и те ще свършат работа, честна дума. Не искам да се влача по пандизи, а и без това не харесвам оня тип, дето уби Райс. Той ми създава куп проблеми, затова ще ти кажа името му. А също и на оная мацка, която ще свидетелства.
	Лукас спря в пресечката и се замисли. Накрая каза:
	— Ако има нещо, което да мразя повече от теб, това е да ме правят на глупак. На глупак ли ме правиш, Ранди? Защото, ако е така, кълна се в Бога, ще те удуша с голи ръце и ще хвърля шибаното ти тяло в Мисисипи.
	— Добре, добре — рече припряно Ранди, усетил, че се задава сделка. — Ето ти името: Делия Уайт. Живее на ъгъла на „Корнуол“ и Осемнайсета улица, в голяма, червена къща. Знаеш ли къщата?
	Лукас я знаеше.
	— Делия Уайт?
	— Да. Убиецът на Райс й е зет и се казва Ел-Рон Паркър. Тя ще говори, защото смята, че Ел-Рон е убил и сестра й преди две години.
	— А така ли е?
	— Откъде, по дяволите, да знам? А и кой го е грижа?
	Лукас го изгледа продължително, преди да попита:
	— Как си научил тези неща?
	— Продавам по малко стока на Делия и нейните приятели.
	— Крак ли? — Ако въпросната жена бе наркоманка, от нея нямаше да излезе най-надеждният свидетел.
	— Никакъв крак, само по малко трева.
	— Мисли му, само ако ме мотаеш…
	— Не те мотая, да пукна на място!
	Лукас помълча няколко секунди.
	— Ще се махнеш от южната част. Не ме е грижа къде ще отидеш. В другия край на града, в Сейнт Пол, където ще да е, само да не те виждам наоколо.
	— Разбрано. — Ранди се извъртя настрани, протягайки му окованите си ръце. Лукас го огледа за последен път, после го дръпна под светлината на една улична лампа и отключи белезниците. Онзи потърка китките си, направи няколко крачки заднешком, после се обърна и побягна. Лукас извади бележника си и записа върху нова страница „Делия Уайт“ и „Ел-Рон Паркър“. Загради имената и прокара от тях стрелка към „Роналд Райс“.
	Щом се отдалечи на благоразумно разстояние, Ранди спря и започна да крещи:
	— Да го духаш! Да го духаш!
	Скоро по улицата се зададе пикапът на Дел и Лукас му махна с ръка да спре. Когато погледна отново, Ранди вече беше изчезнал.
	— Какво, по дяволите, беше това? — попита Дел, щом потеглиха отново.
	— Един малък задник, от когото се мъча да се отърва.
	— И отърва ли се?
	— Най-вероятно не — рече Лукас. — При теб нещо ново?
	— Взеха да ме сърбят топките. Вероятно гащите ми са твърде стегнати.


	В единайсет приключиха с обиколката и подкараха обратно към реката, за да оставят Лукас в апартамента му. Разговорът се насочи към автомобилите и Дел призна, че сърцето му се разтуптява по-бързо всеки път, щом види „Камаро IROC-Z“.
	— Вдига от нула до сто за седем секунди и струва тринайсет хилядарки да го паркирам пред къщата си.
	— В университета им викахме коли за дебили — отбеляза Лукас.
	— Какво?
	— Точно така, за дебили. Ако се качиш на такава, трябва да започнеш и да си зализваш прическата с гел.
	— Не биваше да ми го казваш. За какво ще си мечтая сега?
	— Аз предпочитам „Порше“ — отвърна Лукас. — То направо ще издуха смотаното ти „Камаро“.
	— Да, както и на заплатата ти за следващите десет години — отбеляза Дел, след което посочи вдясно от колата. — Смит беше убит на стотина метра оттук.
	— Наистина? — смръщи вежди Лукас.
	— Без майтап.
	— Да отидем да видим.
	— В тая тъмница? А и няма нищо за гледане. Още тогава нямаше.
	— Искам само да хвърля едно око — настоя Лукас. — Колко ще ни отнеме? Не повече от минута-две.
	Дел сви рамене и взе следващия десен завой. След три преки сви отново надясно, а после наляво, в тесен проход между сградите. Тук включи на дълги, така че фаровете осветиха нечий гараж и живия плет край него.
	— Ето тук. Смятаме, че е бил намушкан точно пред вратата на гаража, а после захвърлен в плета отстрани.
	— А боклукчиите са го намерили в шест сутринта — каза Лукас. — Съдебният медик е заключил, че е мъртъв отдавна, но заради жегата не е бил сигурен точно от колко часа.
	— Именно.
	— Бил е използван дълъг нож, с масивно острие.
	— Защо преговаряме всичко това? — попита Дел.
	— Намираме се на пет минути пеша от къщата на семейство Джоунс. Получихме анонимно обаждане, което ни насочи към…
	— Оня бродяга с баскетболната топка, да. Кранк, или както там му беше името.
	— Скрейп. От квартирата му взехме дълъг касапски нож.
	Дел го изгледа в отразената светлина на фаровете.
	— Да не искаш да кажеш, че… — Той помълча за секунда, после добави: — Мен ако питаш, тая отрепка Смит най-вероятно просто е намушкан от друга отрепка като него заради няколко дози крак.
	— Възможно е — каза Лукас. — Но не ти ли се струва странно съвпадение? Имаме убит с дълъг, масивен нож, а един ненормалник, заподозрян в отвличане и убийство на деца, бива арестуван по същото време с точно такъв нож. Аз поне бих се замислил.
	— Май си струва да поговорим с началствата — изпъшка Дел. — Да знаеш, че ще причиниш доста въртели в отдела с твоите теории.
	Лукас извади бележника си.
	— Имам домашния номер на Даниъл. Да намерим телефон и да му позвъним.
	— Колкото до телефона, лесна работа. Има един в билярдната зала на две крачки оттук. Но ти ще говориш, щом си такъв смелчага.
	— Да ти се намират случайно двайсет и пет цента? — попита Лукас.


	— По дяволите, Девънпорт… — каза Даниъл, поемайки слушалката от жена си. — Защо изобщо ти дадох този номер? Почти полунощ е и аз понякога трябва да спя.
	Лукас и Дел се намираха в билярдната зала на Лейк Стрийт, пълна с цигарен дим и квартални тарикати. Дел се бе облегнал на стената и чоплеше из устата си с клечка за зъби, слушайки разговора.
	— Какво направихме с ножа, който иззехме от Скрейп? — попита Лукас.
	— В шкафа с доказателствата е. Какво стана, намерихте ли се с Дел?
	— Да, тук до мен е. Тъкмо той настоя да ви се обадим. — При тези думи Дел го изгледа стъписано и се плесна по челото. — Между другото, Скрейп вече е в ареста, нали?
	Настъпиха няколко мига мъртва тишина.
	— Не — каза накрая Даниъл. — Измъкнал се е. Духнал е нанякъде. Не знаем как — най-вероятно през страничен прозорец, но засега не сме го пипнали. Проверихме в бърлогата под дървото, няма го и там. Продължаваме да го търсим… но защо трябва да ти обяснявам всичко това посред нощ? Какво изобщо правиш?
	— Измъкнал се е? — повтори невярващо Лукас. — Но нали го наблюдавахме? Нали щяхме да знаем дори когато ходи до кенефа?
	— Девънпорт…
	— Смит е бил убит по същото време, по което е станало и отвличането. Намушкан с касапски нож с дълго, масивно острие, при това само на четири преки от къщата на семейство Джоунс. Човек трябва да дойде на място, за да си даде сметка колко е близо. Момичетата може да са отишли да разглеждат магазините на Лейк Стрийт, там има всевъзможни стоки, които да ги привлекат. И за да стигнат до тях, е трябвало да минат точно през мястото на убийството. Няма да се учудя, ако по онзи нож има следи от кръвта на Смит.
	— О, за бога… Дел там ли е? Дай го на телефона.
	— Даниъл иска да се чуе с теб — обърна се Лукас, тиквайки слушалката към Капслок.
	Дел я пое и слуша мълчаливо около минута, след което изрече само:
	— Добре. Ще говорим пак утре.
	Щом затвори, изгледа намусено Лукас.
	— Благодаря, задето ме натопи, че съм настоял да се обадим.
	— Няма проблем. Какво каза той?
	— Каза да тръгнем из квартала и да чукаме по вратата на всяка къща, която свети.
	— Супер. Най-после ще вършим нещо.
	— Аз си вършех и преди. А сега ще обикаляме до два часа сутринта.
	— Аз предлагам да чукаме наред, независимо дали свети, или не.
	— Някой да ти е казвал да ходиш да се шибаш?
	— Постоянно — отвърна Лукас. — Всеки шибан божи ден.


>>	6

	Започнаха от най-близката къща до мястото на убийството. Лукас, като по-представително облечен, стоеше отпред, а Дел се включваше иззад рамото му с допълващи въпроси. Във втората къща събудиха съпружеска двойка, която изслуша внимателно обясненията им.
	— Виждали сме две момичета да минават оттук, но не знаем дали са същите, за които пише във вестниците — каза жената. — От няколко дни не са се появявали. Смятате ли, че убийството на онзи чернокож има нещо общо с изчезването им? — Тя вече не беше сънена и изглеждаше уплашена. — Ние също имаме дъщери.
	— Не знаем — отговори Дел. — Налице са някои сведения, които не сме упълномощени да обсъждаме. Но дръжте децата под контрол.
	Лукас записа имената на съпрузите и подробностите от разговора в бележника си, след което ги попита кой от съседите има най-набито око за ставащото в квартала. Насочиха ги към друга жена, която също изкараха от леглото. И тя се сети за момичетата, а също и че определено ги е виждала да минават през пресечката на убийството.
	— Струва ми се, че доста често се разхождаха наоколо — бяха думите й. — Но не съм ги мяркала напоследък.
	Лукас взе нейните данни и след като се върнаха обратно на улицата, каза на Дел:
	— Човече, да знаеш, че попаднахме на следа.
	— Не се вълнувай толкова. Още не разполагаме с конкретни улики. Щеше да е друго, ако ги бяха видели в следобеда на отвличането.
	— Смяташ ли, че сме попаднали на нещо, или не?
	— Може би — отстъпи Дел. — И съм доволен, задето настоях да се обадим на Даниъл. Така поне ще си пиша червена точка.
	— Можеш да си я задържиш — усмихна се Лукас. — Е, сега накъде? Предлагам да довършим първо светещите къщи, а после да подкараме и тъмните.


	Продължиха обиколката на квартала и попаднаха на самотно живееща възрастна домакиня, която също бе виждала момичетата.
	— Между другото — каза тя, когато вече си тръгваха, — онзи ден, докато минавах с колата, намалих, за да погледна мястото, където беше убито чернокожото момче. Да, мисля, че там беше… На улицата имаше една малка джапанка, сякаш някой я беше изхвърлил.
	— Джапанка? — повдигна вежди Лукас.
	— Да, детска. Изглеждаше, сякаш доста автомобили са минали през нея, и реших, че е изпаднала от кофа за боклук.
	— Момичетата по джапанки ли са били? — обърна се Дел към Лукас.
	— Нямам представа. Не съм чул никой да го споменава. Вие да сте намирали нещо, докато работехте по местопрестъплението?
	— Не и джапанки…
	Благодариха на жената и щом се поотдалечиха, Лукас каза:
	— Май ще имаме нужда от фенерчета.
	Обикаляха с тях близо четвърт час, преди един мъж да им извика от верандата си:
	— Ей, махайте се оттам! Ще се обадим на ченгетата.
	— Ние сме ченгетата — викна в отговор Лукас. — Трябва да поговорим с вас.
	В съседната къща също се запалиха лампите и Дел посочи нататък.
	— Аз ще отида да разпитам онези там.
	Оказа се, че името на мъжа от верандата е Мейър. Както той, така и съквартирантът му бяха виждали момичетата, но не знаеха нищо за джапанки. В деня на убийството и на изчезването на момичетата и двамата били в град Оу Клер, откъдето се прибрали едва днес сутринта.
	— Не че искам да го подчертавам излишно — допълни Мейър, — но ние не си падаме много по момичета.
	В този момент се зададе Дел и изтрополи шумно по стъпалата.
	— Ела бързо. Онзи човек е намерил джапанката.
	Лукас благодари на Мейър и последва колегата си до съседната къща, където ги чакаше възрастен мъж с фенерче в ръка. Последваха го в задния двор, където той отвори капака на кофата за смет в гаража. Вътре имаше една-единствена малка, сплескана джапанка.
	— По дяволите — измърмори Дел.
	— Това е добре — погледна го Лукас. — Може би.
	— Дали да не се обадим пак на Даниъл?
	— Е, това вече не е добре. Освен ако ти не настояваш. — Лукас се засмя и го тупна по гърба.
	— Не мисля, че трябва да се шегувате с това — отбеляза старецът. — Не виждам нищо смешно в две изчезнали малки момичета и един убит младеж.


	— Добре, Девънпорт, слушай внимателно — каза Даниъл. — Слушаш ли ме?
	— Да.
	— Обади се на патрулните да ти донесат едно руло ограничителна лента. Остави джапанката в кофата, запечатай гаража, огради всичко с лентата и се прибирай вкъщи. Легни да се наспиш. Ще се видим при гаража утре в девет. Смяташ ли, че можеш да го направиш? Или да повторя всичко още веднъж?
	— Разбрано, началник — отвърна Лукас.
	— Девънпорт, аз не съм началник на полицията.
	— Ще станете един ден.
	— Добре. Нямам нищо против гъзолизците, затова няма да ти наредя да престанеш. Но ти нареждам да се прибереш у дома.


	По пътя към апартамента на Лукас Дел каза:
	— Дойде ми една идея.
	— Много ли е сложна, или можеш да ми я споделиш и докато шофираш?
	— Спри да се правиш на интересен и слушай. Ако децата са били похитени в онази пресечка…
	— Тогава похитителят трябва да е разполагал с някакво превозно средство. Вехтошарят Скрейп няма такова и вероятно дори не умее да кара кола. Сетих се вече за това.
	Дел мълча половин минута, после попита:
	— Какво още си се сетил?
	— Че действаме по сведения, предоставени от човек, когото не познаваме и не можем да открием. Всички останали сътрудничат и споделят с нас — нито един досега не е отказал да помогне. Дори проститутките ни предоставиха информация. Но всичко смислено, което сме получили, е анонимно, идва в точно подбрани моменти и винаги сочи към Скрейп.
	— Наистина звучи нагласено — призна Дел.
	— Има и още. Смит е млад, мускулест, склонен към насилие гангстер, а някой го е надвил и очистил, без да остави следа. Скрейп се затруднява дори да тупка баскетболната си топка.
	— И какво ще рече това?
	— Вероятно, че убиецът на Смит е бил друг подобен на него гангстер, когото той е смятал за приятел, и че цялата работа няма нищо общо с отвличането.
	— Друго?
	— Че би било голямо съвпадение, ОГРОМНО съвпадение Смит да е убит по времето, когато момичетата са отвлечени, и на място, откъдето те постоянно са минавали, без двете неща да са свързани. Следиш ли мисълта ми?
	— И какво предлагаш?
	— Първото, което трябва да направим утре сутрин, е да установим дали джапанката е била на някое от момичетата и къде точно са ходели те на Лейк Стрийт. Все трябва да са си купували нещо.
	— Бонбонки.
	— Гризинки.
	— Хрупанки.
	— Близалки.
	— Нали си даваш сметка — каза Дел след малко, — че половината от онова, което казваш, противоречи самӝ на себе си?
	— Това притеснява ли те?
	— Не, но е свидетелство за факта, че половината от мислите ти са, ipso facto*, глупости на търкалета.
	[* Поради този факт (лат.). — Б.пр.]
	— Quid pro quo.*
	[* Това заради онова (лат.). — Б.пр.]
	— Nolo contendere.*
	[* Няма да оспорвам (лат.). — Б.пр.]
	— Post hoc ergo propter hoc.*
	[* След това, следователно поради това (лат.). — Б.пр.]
	— Ей, такова вече няма.
	— Напротив, има го — възрази Лукас. — Логическа заблуда, че ако едно нещо е след друго, значи е породено от него. Провери, ако искаш.
	— Дреме ми. По-скоро ще дам да ми откъснат топките, отколкото да тръгна да го проверявам.


	Щом като слезе от колата на Дел, Лукас погледна часовника си. Един и половина сутринта. Трябваше да му се спи, но следобедната дрямка, както и навикът от нощните смени го държаха буден. Мина му през ума да потърси нощен клуб или някое студентско парти. От друга страна…
	Той се върна обратно в „Екс Ти Си“, отиде до телефонния апарат и набра по памет един номер.
	— Библиотеката — чу се отсреща гласът на Катрин Браун.
	— Какво правиш, изрезки от вестници ли събираш?
	— Да, точно това. И тук горе е студено и самотно.
	— Бас държа, че е също и отегчително — додаде Лукас.
	— Няма начин, всички зависят от мен. Представи си само ако не бях аз и репортерите трябваше сами да си подреждат статиите по папките.
	— Щеше да настъпи световен хаос — призна той. — Обичаш ли пица с гъби?
	— Да, с гъби и пеперони. Умирам от глад. Но имам още час и половина до края на смяната.
	— Мога да взема четири парчета за вкъщи и да бъда при теб след час.
	— Ще те чакам долу на входа точно в три.
	Имаше доста време за убиване и нищо, с което да го запълни. Пица се продаваше на всяка крачка, например в денонощното заведение „Редс“ на Хенъпин Авеню. Лукас погледна още веднъж часовника, после извади бележника от джоба си. Червената къща, на ъгъла на „Корнуол“ и Осемнайсета улица. Мястото се намираше малко по` на юг от квартала, където досега бяха работили с Дел. Той направи обратен завой и пое през града. Трафик почти нямаше и пътят му отне едва петнайсетина минути. В къщата се виждаше светлина. Наистина само в един от прозорците, но Лукас реши, че това е достатъчно, за да обезпокои обитателите й.
	Паркира край бордюра, озърна се нагоре и надолу по улицата, сетне прекоси моравата, изкачи се по стъпалата на верандата и почука на вратата. Отвътре се чуваше музика, после някой каза нещо. Той почука още веднъж, по-силно.
	Завесата, закриваща остъклената рамка, се дръпна и през нея надникна красива млада жена. Изгледа го, после запали лампата над входа и го изгледа повторно, явно учудена, че мъж с нормален вид като неговия хлопа посред нощ.
	— Какво? — попита накрая, без да отваря.
	Лукас й показа значката си.
	— Търся Делия Уайт. Вие ли сте?
	— Защо ви е притрябвала Делия?
	— Може да ми окаже помощ с едно разследване.
	— Два часът сутринта е.
	Лукас смръщи вежди и се направи на изненадан.
	— Наистина? Боже, как само лети времето.
	По лицето й пробягна мимолетна усмивка и тя викна към вътрешността на къщата:
	— Мамо!
	Появи се втора жена, а младата се обърна и отиде насреща й. Лукас не можеше да ги види, защото завесата падна отново, но чу да си говорят в коридора. После по-възрастната се показа и рязко попита:
	— Какво искате?
	— Полицай съм, госпожо. Трябва да говоря с Делия.
	— По какъв въпрос?
	Лукас предпочиташе да влезе вътре, но не знаеше как, затова реши да кара направо.
	— Разбирам, че Делия е видяла Ел-Рон Паркър да намушква Роналд Райс. Това е причината да съм тук.
	Завесата падна за пореден път и двете жени подеха приглушен разговор. Накрая майката открехна вратата, взря се продължително в него и свали веригата.
	Щом се озова на дивана във всекидневната, Лукас поднесе извиненията си за късната визита, спомена за разследването по случая Джоунс и мина на темата:
	— Попаднах на един човек, който ми спомена, че госпожа Уайт разполага със сведения, уличаващи въпросния Ел-Рон Паркър.
	— Ако той разбере, че съм говорила с полицията, ще намушка и мен — рече младата жена и Лукас разбра, че тя всъщност е Делия.
	— Надали — увери я той. — Ще трябва сама да вземете решение. Няма да твърдя, че е изключено, но обикновено успяваме да дръпнем заподозрения настрани и да му прошепнем няколко думи в ухото. След това няма да ви закача, освен ако не е побъркан.
	— Ел-Рон е побъркан — обади се старата, като погледна дъщеря си. — Само не знам дали чак дотолкова, че да посегне и на теб.
	— Особено след онова, което е причинил на сестра й — подхвърли Лукас.
	Лицата и на двете се изопнаха и майката попита:
	— Какво знаете за нея?
	— Просто дочух някои неща. — Дълго време никой не промълви и Лукас извади бележника си. — Е, за да започнем отнякъде, какво означава това Ел?
	— Кое Ел? — учуди се Делия.
	— В името. Ел-Рон Паркър.
	— Нищо, не е някакво съкращение. Просто така се казва — Ел, тире, Рон.
	— Той ли е убил сестра ви?
	— Не мога да го докажа, но да — отвърна Делия.
	— Как се казваше тя?
	— Сиси.
	— И също той е наръгал господин Райс? — попита Лукас.
	Споделянето на историята отне известно време. Делия и неин приятел на име Джордж Данър спрели да похапнат такос в заведение на „Тако Бел“, когато видели Ел-Рон Паркър припряно да минава отвън. Още по изражението му личало, че се задават неприятности. После, на излизане, го забелязали да доближава Райс между две коли на паркинга. Двамата моментално започнали да се карат, след което Паркър му се нахвърлил. Отначало помислили, че го бие, но после, когато побягнал от мястото, в ръката му имало нож.
	— Той знае ли, че сте го видели?
	— Да. Още на другия ден дойде да ми се подмазва.
	— А вашият приятел, Данър? Той би ли свидетелствал срещу него?
	— Джордж се прибра в Сейнт Пол и не сме се срещали оттогава — каза Делия. — Той е много миролюбив по характер.
	— Но познава Ел-Рон.
	— Да, познава го.
	— Ясно — кимна Лукас. — А господин Райс? Той посочил ли е Паркър като свой нападател?
	— Спрете да го наричате господин — обади се по-старата жена. — Роналд Райс е просто един проклет глупак. А и още не се е свестил. Във вестниците пише, че може изобщо да не дойде на себе си.
	Лукас погледна часовника си. Наближаваше време да тръгва за пица.
	— Всъщност аз дойдох по различен повод, но ще се заема и с това. Не се безпокойте, ще ви защитим. Докато излезе от затвора, Ел-Рон надали изобщо ще ви помни. Той има ли предишни арести?
	— Само към стотина — каза по-възрастната.
	— Щом е така, ще влезе на топло за много дълго, ако сте склонни да дадете показания — каза Лукас. — Мислете за сестра си… а аз ще се върна и ще поговорим пак. Мислете за Сиси.


	Той се озова пред задния вход на „Стар Трибюн“ с десет минути закъснение.
	— Тъкмо щях да се връщам горе — каза Катрин. — Вече реших, че си ме забравил.
	Тя беше леко пълна блондинка, облечена в тънка, синя памучна рокля с индийски мотиви, леко напомнящи хипарската мода, която подчертаваше заоблените извивки на фигурата й. Докато изкачваха стълбището, задникът й се поклащаше пред лицето на Лукас, карайки го да се задъха допълнително.
	В сградата нямаше почти никой, но докато крачеха през полутъмните коридори, подминаха малка стая, от която излизаше светлина. Отвътре се чуваха пропукванията на полицейски радиостанции.
	— Ти ли си пак, Катрин? — каза слепият мъж, който следеше честотите.
	— Да, аз съм — отговори тя. Продължиха към библиотеката, където тя затвори и заключи вратата. Макар служителите да ги нямаше по това време, слепецът от стаичката можеше да ги подслуша.
	Минаха няколко минути в целувки и взаимно мачкане и опипване, след което Катрин закопча сутиена си и те се настаниха да ядат оставената на бюрото пица.
	— Е, какво си намислил пак? — попита тя.
	— Нещо, което трябва да идва от анонимен източник — отвърна Лукас с пълна с гъби и пеперони уста.
	— Вече поне шест пъти съм вкарвала твои неща във вестника…
	— Не, не. Този път не искам да бъде във вестника. Всъщност дори не бива да споменаваш името ми. Може ли да мине например като дочуто от онзи с радиостанциите?
	— Какво е то?
	Той й разказа как е влязъл в ролята на детектив при търсенето на момичетата, как след това е попаднал на случая Смит и как не е изключено двете разследвания да се окажат едно — защото има вероятност убиецът на Смит да е замесен и в отвличането.
	— И си стигнал до всичко това сам? — Очите й бяха разширени от удивление. — Чакай малко, току-що попаднах на една статия.
	Тя разгърна папка с материали от утрешния брой на вестника.
	— Да, ето тук… — Очите й пробягаха по листа. — Не се споменава нито дума за заподозрян. Имам предвид оня скитник, за когото говориш.
	— Засега го държим в тайна. Но ето какво искам да направиш. Вместо да даваш на репортерите всичко наготово, намекни им да попитат следното: „Арестували ли сте някакъв клошар във връзка с отвличането и пускали ли сте го после да си върви? Търсите ли го в момента? И има ли това връзка с убийството на Смит?“.
	— И какво очакваш да излезе от всичко това?
	— Приятелска близост, може би? — ухили й се Лукас.
	Тя се изчерви.
	— Малко близост няма да ми навреди. Но трябва да довърша с изрезките.


	Докато я наблюдаваше как борави с ножиците и сортира изрязаните от вестниците истории, Лукас неволно се усмихна на идеята си. Малко интерес относно Скрейп щеше да повиши напрежението в отдела. Можеха дори да постъпят въпроси за сегашното му местонахождение и за това как се е изплъзнал след ареста, което от своя страна да задържи Лукас в разследването.
	След като бе вкусил от детективската работа, той нямаше желание да се връща в патрулната кола. И искаше, доколкото е възможно, да остане в полезрението на Даниъл.
	Когато му омръзна да чака, отиде в хранилището на библиотеката и извади от един рафт сноп книжа, вързани с канап. Стар случай за някой си Хюбърт Хъмфри, съдейки по заглавията. Е, Хюбърт Хъмфри можеше да върви по дяволите. Той пръсна листата по пода, където те образуваха слой, два пръста дебел.
	— Какво правиш? — попита го Катрин, щом се върна при нея.
	— Хюбърт Хъмфри току-що преживя нещастен случай — отговори той. — Само опитен библиотекар може да му помогне.
	Тя надзърна в хранилището и го изгледа негодуващо.
	— Как не те е срам?


	Час по-късно, на излизане от сградата, Катрин поспря пред вратата на радиостаичката и каза:
	— Знаеш ли, Рой, разговарях с един човек…
	— Човекът, който е с теб ли?
	— Не, не, това е просто приятел.
	— Здравей, приятелю — извърна се слепецът.
	— Здрасти — рече Лукас.
	— Както и да е — продължи тя, — този човек твърди, че в квартала му е ставало нещо през нощта, около дванайсет часа. Имало е и полиция…
	— А, да, чух. Онзи побой в бара?
	— Не, друго е, слушай. Източникът ми казва, че някой трябва да пита ченгетата дали е вярно, че във връзка с изчезналите момичета са арестували някакъв скитник, когото са пуснали, а сега го издирват отново. Също — дали е вярно, че убийството на черния младеж онзи ден, за което Боби писа репортаж, е извършено по същото време и от същия скитник, който е отвлякъл децата.
	— Ченгетата смятат, че някакъв си бродяга стои и зад двете престъпления? — Тонът на слепия бе скептичен.
	— Така смята моят човек. Нощес са претърсвали мястото, където беше намушкан Смит, а същевременно са разпитвали съседите за сестрите Джоунс. Изглежда, са намерили и някакви улики. Може в крайна сметка да се окаже, че този Смит е бил герой, а не обикновен уличен пласьор. Имам предвид, ако се е опитал да се намеси и да ги спаси.
	— Звучи доста сериозно, ако има доза истина — каза Рой.
	— Така реших и аз. Репортерите ще ти бъдат благодарни.
	— В такъв случай ще им предам. Благодаря, Кейт.
	Слязоха долу и Лукас я изпрати до колата й на паркинга пред сградата.
	— Защо никога не идваш у нас? — попита тя. — Да не би да се страхуваш от връзка?
	— Нищо подобно — възрази той. — Просто с моето работно време…
	— Е, сега не си на работа. Карай след мен.
	— Виж, Кейт…
	Но тя не приемаше възражения.


	Лошото при едрите момичета, мислеше си Лукас на следващата сутрин, докато слизаше от джипа, е, че понякога са готови да поемат повече, отколкото човек е способен да им даде. Той заобиколи с накуцване оградения с лента гараж и завари Даниъл, Слоун, Хансън и Дел да гледат през отворената му врата към кофата за смет.
	— Боже, какво ти се е случило? — рече Дел. — Изглеждаш като смачкан от валяк.
	— Нищо ми няма, просто се преработих напоследък — махна с ръка Лукас. Той надзърна в гаража, където джапанката вече бе поставена в пликче, а един от криминалистите продължаваше да рови по-надълбоко в боклука. — Говорихте ли вече с родителите? Някое от момичетата носело ли е джапанки?
	— Да, Мери — каза Даниъл. — Според госпожа Джоунс са били бели и червени, като тази тук. Купили са ги от „Кеймарт“. По-късно ще проверим дали предлагат точно такива в асортимента си.
	— Какъв смисъл има? — попита Лукас. — Явно е нейната.
	— Винаги има шанс да не е — намеси се Хансън. — По-важен сега е онзи кашон.
	— Какво за него?
	— Това, че намерихме отпечатъци. И приличат на оставени от Скрейп.
	Даниъл поясни, че отпечатъците били поне дузина, все частични и нито един пълен, но когато ги сравнили с онези, взети от Скрейп, имало няколко вероятни сходства.
	— Хм — почеса се зад ухото Лукас.
	— Сега ще отнесем джапанката на госпожа Джоунс за опознаване — каза Даниъл, — а после Слоун ще отиде да я провери в „Кеймарт“. За теб остава онази мацка, която те е насочила към квартирата на Скрейп. Иди пак при нея и я накарай да се сети за всички места, където има вероятност да е отишъл.
	— Досега може да е на половината път до Калифорния — отбеляза Хансън.
	— Съмнявам се — каза Даниъл. — Когато го прибрахме, имаше четири долара в джоба си, а е избягал през нощта. По-вероятно е да се крие наблизо. В момента всяко патрулно ченге в Минесота се оглежда за стопаджии.
	— Трябва да следим и влаковете — рече Лукас.
	— Какво?
	— Товарната гара зад университета. Миналата година говорих с охранителите, след онзи случай, когато един човек остана без крака. Според тях, бродягите все още масово се вмъквали във вагоните. Особено в онези, пътуващи за Западния бряг.
	— Проверете това — обърна се Даниъл към Хансън. — Още сега. Свържете се с охраната на железниците.
	— Аз имам телефона записан в бележника си — вметна Лукас.
	— А ти отиди при квартирата му — нареди Даниъл на Дел. — Чукай на вратите подред, говори със съседите. Все някой трябва да е чул или видял нещо. — Онзи кимна. — Хайде сега, дим да ви няма. Марш всички.


	След едно-две обаждания и малко обикаляне, Лукас откри синекосата Карън Фрейзър да стои на автобусна спирка пред сградата на фондацията. Той спря, свали прозореца и се надвеси навън.
	— Качвай се, ще те откарам.
	— Какво искаш? — попита тя, без да помръдне.
	— Още малко помощ. Хайде, скачай, няма да те ухапя.
	Карън влезе в колата и захлопна вратата.
	— Е?
	— Накъде си се запътила?
	— Към дома. Живея в горната част на града.
	— Аз също — каза Лукас. — Слушай, това е поверително. Снощи открихме кашон, в който имаше дрехи на отвлечените момичета. Майка им припадна, щом ги видя.
	— О, не. — Тя притисна длан до гърдите си. — Сигурно ли е, че са техни?
	— Абсолютно. Едното е носело сутиен с котенце върху него.
	— О, господи. Не искам да слушам това.
	— Търсих те, защото трябва да обиколя местата, където е вероятно Скрейп да се укрива. Той избяга през нощта, след като го пуснахме от участъка. Няма пари, затова проверяваме стопаджиите и товарните влакове, но по-вероятно е наблизо. На място, където е могъл да отиде по тъмно.
	Тя се замисли за секунда.
	— Скрейп е доста добър в криенето. Не ходи по места, посещавани от други бездомници, нито общува с тях. Не използва приюти. Също е доста интелигентен. Просто шизофренията на моменти го кара да изглежда глупав, но не е. Ако е искал да изчезне от полезрението… — Карън отново замълча за кратко. — Надали би използвал влак. Никога не съм го чувала да говори за влакове. Обикновено проси пари за автобусни билети. От друга страна, в града, северно от Юнивърсити Авеню, има много изоставени складове и постройки. Някои са изградени върху колове и можеш да се вмъкнеш под тях. Има също стари контейнери и ремаркета на фирмите за превоз. Скитниците често ги използват и ченгетата знаят местата, но все пак това е една от възможностите. Би могъл да стигне от квартирата си до тях за час или два.
	— Някакви други идеи?
	— Да не забравяме, че дълго време живееше под дърво. Той обича да е на открито, а покрай реката е пълно с всевъзможни дупки и пещери. Друго място е канализацията. Тунелите й пресичат стари пещери и какво ли още не. Някои от бездомниците ги познават, включително и Скрейп. Обикновено ги избягват заради газовете и миризмите, но ако е влязъл там, трудно ще го изкарате. Аз самата слизах веднъж долу и те уверявам, че можеш да минеш на една ръка разстояние от човек, без дори да го усетиш.
	— Още?
	— Има и други места, където ще бъде неоткриваем, ако някой случайно не го забележи да се мотае наоколо. Мазета на къщи, стари гаражи — всичко, което е закътано и има покрив. Мостовете на магистралите също се използват — бродягите лагеруват под тях на цели групи.
	— Ти къде щеше да отидеш, ако беше на негово място и полицията те гонеше?
	— Честно казано, не знам. Може да е на всяко от тези места.
	— Хайде, напъни се малко.
	Тя въздъхна.
	— Щях да избера реката. Той винаги ходи край нея, освен ако не му падне нещо като тази квартира. Ако се настаниш в пещера край водата, винаги си на скрито и сигурно място, при това можеш да поддържаш и хигиена. Скрейп обича да е чист, стига да има възможност.
	— А къде са въпросните пещери, през които минава канализацията?
	— Покрай целия бряг. Най-добрият вариант е да се намерят хората, които сега живеят там. Питай ги, те ще знаят.
	— А ако не искат да говорят с мен?
	Карън погледна през страничния прозорец.
	— Чувствам се ужасно, задето ти разправям тези неща.
	— Но момичетата…
	— Да, знам, затова изобщо говоря с теб. Но ако някой от тези хора ме види и реши, че съм доносница… това ще ми попречи на работата и дори може да ми докара проблеми. Повечето са безобидни, но има и побъркани. Сериозно побъркани. Не знам какво биха сторили, ако решат, че сътруднича на ченгетата.
	— Разбирам — кимна Лукас и изчака секунда. — Ти се канеше да ме посъветваш нещо, но се разколеба.
	Тя се обърна отново към него.
	— Бродягите мразят да ходят в затвора. Той никак не им понася. Ако много исках да открия някого и ми трябваше информация от тях, бих ги заплашила. Сещаш се, неща от рода на „Как ще ти се понрави да прекараш няколко седмици зад решетките?“.
	— Разбирам. А относно реката…
	— На твое място щях да започна от Хенъпин Авеню и да се придвижвам на юг. Както вече споменах, той не е глупав. Няма да се върне в онзи участък на брега, където е бил преди.
	— Много благодаря — каза Лукас. — Къде искаш да те оставя?
	— Не се притеснявай — отвори вратата тя. — Ще изчакам автобуса.


	Десет минути по-късно Лукас стоеше на брега на Мисисипи и съзерцаваше бавно носещите се води. Скоро си даде сметка, че идеята да започне търсенето сам е абсурдна. За подобна задача трябваха повече хора. Това и каза на Даниъл, щом се върна в участъка.
	— Под всеки от мостовете има подпори и към тях водят пътеки, което означава, че там може би живеят хора, точно под пътното платно. Ако ще претърсваме, ще са нужни поне двайсет души, за два или три дни. Вероятно ще се наложи да поискаме подкрепление от Сейнт Пол…
	— Ще говоря с началника — каза Даниъл. — Лошото е, че от „Стар Трибюн“ ни погнаха. Знаят, че нещо се е случило. Че сме арестували заподозрян и сме го пуснали. Допускам, че семейство Джоунс са говорили с тях, така че… сега работата ще се размирише.
	— Ако предпочитате, ще започна сам… — предложи Лукас.
	— Не, не. Разбирам идеята ти за реката. При железниците е друго, там охраната се ангажира с проверките, но брегът просто е прекалено голям.
	— Защо не поговорите с вестника или не свикате пресконференция. Имаме добра фотография на Скрейп, публикувайте я. Колкото повече очи, толкова по-добре.
	— Вероятно си прав. Ще помисля. А ти се прибери вкъщи да се наспиш. От два дни си на крак.
	— Мога да издържа още известно време.
	— Достатъчно е и това, което направи. Ние ще поемем нататък.
	Лукас мислено се видя пак в униформа, претърсващ брега заедно с верига от свои колеги.
	— Чакайте. Не искам да се отказвам. Трябва да помислим и за другата възможност — че не го е извършил Скрейп. Децата са откарани с кола, а и аз още търся оня тип Фел. Имам чувството, че…
	Даниъл обаче поклащаше глава.
	— Ще се справим. Това е като лов на лисици. Успеем ли веднъж да изкараме Скрейп от дупката му…
	Лукас се приведе напред.
	— Слушайте, шефе, ще си взема отпуск. Ще работя безплатно. Дайте ми само още един шанс да открия Фел.
	Даниъл наду бузи, повдигна вежди и накрая каза:
	— Добре. Но не е нужно да си взимаш отпуск. Ще те оставя още три дни. Дел продължава да работи по случая Смит. Присъедини се към него, обсъдете нещата помежду си и вижте дали твоят човек се вписва някъде в картинката. Аз също бих искал да разбера къде е и какво, по дяволите, прави.
	— Изчезвам оттук — рече Лукас.
	— Ей, чакай малко — викна подире му Даниъл. — Дел работи нощна смяна. Иди да поспиш. Наистина приличаш на сдъвкан и изплют.


	Лукас телефонира на Дел, който вдигна на осмото позвъняване.
	— Ало?
	— Девънпорт се обажда. Буден ли си?
	— За бога, още няма обяд. Какво искаш?
	— Възложиха ни заедно да търсим, Дел. В колко часа да се срещнем?
	— Ами… в шест. Не, чакай. Нека бъде седем. В участъка. И не ми звъни повече.



>>	7

	Пет чӐса сън не бяха достатъчно — Лукас би продал душата си за още, но будилникът го изкара от леглото в пет и половина. Той взе душ, облече черна тениска с якичка и бежов панталон, препаса служебния „Глок“ в раменен кобур под спортното сако и обу черните си униформени обувки.
	Щом стигна участъка, Даниъл вече разчистваше бюрото си, готов да си тръгва.
	— Какво ново? — попита го Лукас.
	— Началникът изнесе пресконференция — бе отговорът. — Продължаваме да търсим Скрейп. Изкарали сме петнайсет души на улицата, но засега удряме на камък. Той сякаш е потънал вдън земя. А иначе, снимката му е по всички телевизионни канали.
	— Хулиха ли ни заради освобождаването му?
	— Не, но и това ще дойде рано или късно — увери го Даниъл, като тикна стола си назад и качи нозе върху бюрото. — Добре че шефът умее да хвърля прах в очите. Описа първия му арест като блестяща полицейска акция. После ни изкара закрилници на гражданските права, задето сме го пуснали. А сега всички заедно, граждани и полиция, ще работим ръка за ръка, докато не го заловим отново.
	— Ще ми се да го бях гледал — каза Лукас.
	— Аз поне разбрах едно. Че имам още много да уча. А ти какво търсиш тук?
	— Чакам Дел. Ще подхванем наново случая Смит, този път от различен ъгъл — че може и да е бил герой. Току-виж хората се разприказвали повече. И ще видим какво ще открием за Фел.
	— Е, успех. Макар че не вярвам нещо да излезе от всичко това.


	Дел се появи в шест и половина, като се прозяваше и търкаше с длан небръснатото си лице.
	— Какво си се облещил като някой кокер шпаньол — подхвърли на Лукас. — Остава само и език да изплезиш. Хайде, да вървим да седнем някъде, където има кафе. И нещо за хапване с пържени картофки. А ти можеш да направиш малко лицеви опори отстрани.
	— Ще взема да привлека жените. Току-виж някоя си паднала и по теб.
	— Кафе. И хапване. Остави фантазиите за свободното време.
	— Разбирам, че трудно се живее със завистта — отвърна Лукас. — Но има държавни програми за хора в неравностойно положение. Ако искаш да те запиша в някоя…
	Отбиха се в близката закусвалня, където поръчаха кафе, две порции панирани скариди и пържени картофи. Лукас поседя няколко минути с една тяхна униформена колежка на име Сали, вниквайки в поредната й романтична драма. После храната пристигна и той се премести при Дел.
	— Нямаше как, трябваше да я изслушам — каза. — Гаджето й се друсало по малко, но сега вече го подозира, че е започнал и да пласира. Чуди се дали да го арестува и как това би се отразило на връзката им.
	— Да я беше посъветвал първо здравата да го изчука — рече Дел, изсипвайки половин бутилка кетчуп върху купчината картофки в чинията си. — Говоря от мъжка гледна точка. Стига да е добър в леглото, разбира се. Чувал съм, че повечето търговци на дрога ги бивало.
	— Тъкмо затова не можеш да завъртиш нито една мацка — отбеляза Лукас, дъвчейки голямо парче панировка с малко скарида вътре. — Гледаш на всичко от мъжка гледна точка. Виж, аз се опитвам да подходя откъм романтичната страна и жените ми се лепят като мухи. Е, да не забравяме и личния ми чар, разбира се.
	— Слушай, първо, имам достатъчно жени, и второ, звучиш твърде цинично за келеш на петнайсет години, или колкото си там.
	— Не съм циничен, а само откровен. Наистина се старая да вникна в душевността им.
	Дел го изгледа скептично.
	— Трябва да опиташ и ти някой път — настоя Лукас.


	Те продължиха да седят, да говорят и да се опознават един друг. Дел бе прекарал в полицията девет години, от които само шест месеца на патрулна служба.
	— Постъпих през октомври, а ме преназначиха през април — сподели той. — Случи се най-студената зима от двайсет години. Бога ми, нощите бяха толкова мразовити, че колата не искаше да загрее, а докато вървях из улиците, топките ми звънтяха като камбанки. Веднъж трябваше да отклонявам трафика от голям пожар в центъра, при деветнайсет градуса под нулата и вятър от петдесет километра в час. Пожарникарите заливаха огъня с шланговете, а насреща по главите ни хвърчаха ледени висулки.
	Подобно на Лукас и той бе работил под прикритие за наркоотдела, но за разлика от него, му беше харесало. Също бе прекарал известно време в нравствения отдел, преди да стане инспектор.
	Лукас на свой ред му разказа за работата си и за това как не иска да остане вечно патрулно ченге.
	— Ако до два-три месеца не ме направят инспектор, ще постъпя в правния факултет. Вече ходих на встъпителните тестове и се представих добре.
	— Наистина ли си тръгнал да ставаш шибано адвокатче? — учуди се Дел. — Разгърни телефонния указател, там има хиляди. Въдят се като плъхове.
	— Да, знам. И аз вече не съм сигурен какво искам да правя. Навремето мислех да се занимавам със защита, но след като четири години се разправям с всякаква измет, ми се отщя. После ми мина през ума да ставам прокурор, но като гледам прокурорите, с които работим, и цялата политическа мръсотия, която трябва да търпят, май започвам да се разколебавам…
	— Много добре те разбирам.
	— И все пак, не може да няма нещо хубаво за човек с диплома — продължи Лукас. — Примерно ФБР…
	— Не ти трябва ФБР. По-добре Бюрото за контрол върху оръжията или Агенцията за борба с наркотиците, а за тях не ти е нужна диплома. Във ФБР не се случва нищо. Основно говорят един с друг по телефоните. Ако искаш истински екшън, остани си ченге в големия град.
	— Като бях в колежа, веднъж написах част от компютърна игра — каза Лукас. — В курса по информатика, който карах, имаше куп очилатковци, които по цял ден играеха „Подземия и дракони“. Аз се заинтересувах и съставих един модул, а те го изиграха и го харесаха. В това има пари, да знаеш… Сега пък пиша футболна стратегия. Изобщо има много неща, които бих могъл да правя. Ще ми се да стана инспектор, но ако трябва да чакам още години наред, ще зарежа полицията.
	— Даниъл те харесва, а той има влияние — отвърна Дел. — Обсъди го сериозно с него. Току-виж излязло нещо.


	Сали, униформената им колежка, мина край тяхната маса, поспря и сложи ръка върху рамото на Лукас.
	— Ще помисля за това, което ме посъветва. Благодаря ти. Може да пием кафе някой път.
	— Разбира се, когато кажеш. Само умната. И ако имаш нужда от помощ, обаждай се.
	— Направо не мога да те понасям — изсумтя Дел, след като тя излезе.
	— Искреност, това е всичко — ухили се Лукас. — И така, нека ти разкажа за Джон Фел, а ти ще ми кажеш как да го открием…
	Щом той свърши да обяснява идеите си, Дел обобщи:
	— Значи, има доста хора, които са го виждали и го познават. Защо не отидем да поговорим с тях?
	— Аз вече говорих.
	— Доколкото разбирам, не си говорил, а си ги разпитвал. Извлякъл си само кухи факти. А на нас ни трябват всички онези дреболии и кирливи ризи, за които те са в течение. С какво се занимава из квартала? Каква кола кара? Пуши ли трева? Смърка ли кокаин? Ако да, то моите информатори в града може да ни подскажат нещо. Също, ще използваме пак Андерсън, но този път вместо проверка на кредитната история, ще го накараме да ни покаже извлечения от банковата му карта. Ще е интересно да разберем къде си харчи парите.
	— Звучи добре — каза Лукас.
	— В такъв случай стига приказки, да запрятаме ръкави.
	Обадиха се на Андерсън, компютърния специалист, и поискаха картовите извлечения на Фел. Той отговори, че ще се върне в офиса и ще види какво може да направи. Обеща да остави резултатите върху бюрото си, в папка, надписана за Дел.
	Първата им спирка беше бар „Кенис“, където откриха управителя, Кац.
	— Вече от доста време не се е появявал насам — бяха неговите думи.
	— От деня на изчезването на момичетата? — уточни Лукас.
	— Като че ли да.
	— Ето, виждаш ли? — обърна се Лукас към Дел. — Това е част от картинката. Само съвпадения и никаква конкретна следа.
	— Има ли сред хората тук такива, които да го познават? — попита Дел управителя.
	Кац огледа лицата на двайсетината души в заведението.
	— Да, намират се. Но не ми е удобно да ги посочвам, сами разбирате…
	— Нещо против, ако направя съобщение?
	Кац сви рамене.
	— Щом се налага.
	Дел придърпа един стол в средата на помещението и се качи отгоре му. Разговорите спряха и всички глави се извърнаха към него.
	— Казвам се Капслок и съм полицейски инспектор — започна той. — Партньорът ми и аз работим по случая с изчезването на двете сестри Джоунс. Трябва да се свържем с Джон Фел, който е бил редовен посетител тук. Той е предоставил полезна информация за главния заподозрян, но сега не можем да го открием. Затова моля всеки от присъстващите, който го познава, да дойде и да поговори с мен и инспектор Девънпорт в сепарето до бара. Нищо особено, просто приятелски разговор. Наистина се нуждаем от помощта ви. Ако гледате телевизия, знаете за какво става дума… Както и да е, ще ви чакаме.
	Той слезе от стола и двамата с Лукас заобиколиха бара. След минута четирима души вече бяха се наредили пред сепарето, а пети се премести на по-близка маса, чакайки реда си.
	— Всичко може да е от полза, нищо не е твърде незначително — подкани ги Дел.
	Двама от клиентите казаха, че са виждали Фел да кара черен микробус. Според единия марката бе „Шевролет“, с плъзгащи се странични врати. Другият смяташе, че Фел се занимава с електроника, защото го е чувал да коментира нещо по въпроса. Според една жена обаче той бил учител, или бивш учител.
	— Спомена, че след като завършил, пробвал да се занимава с преподаване, но установил, че не може да търпи гимназистите. Били абсолютни малки задници и егоисти и било невъзможно човек да ги научи на нещо.
	— Значи е с висше образование? — вметна Лукас.
	— Предполагам.
	— Знаете ли къде точно е преподавал?
	— Не — каза жената. — Той не се разпростираше много по темата.
	— Но акцентът му е тукашен, северняшки — отбеляза един от мъжете. — Произнася някои думи почти като канадец.
	— Но не смятате, че е канадец? — попита Лукас.
	— Не, и аз имам същото чувство като Линда — че си е от Минесота.
	— Той не е от онези, които споделят много за себе си — додаде друг. — Говори много, но най-вече вицове.
	Петият клиент, който до момента бе слушал мълчаливо отстрани, взе бирата си и приближи.
	— Според мен са го уволнили от някое училище.
	— Защо мислите така? — погледна го Лукас.
	— Веднъж взе да хули училищната администрация. Неща от рода, които човек приказва, когато е уволнен. Че не знаели какво правят, били некомпетентни, завистливи и други от този род.
	— Добре — кимна Дел. — Ще го имаме предвид. Някой от вас виждал ли го е на улицата, извън това заведение?
	— Аз май го видях веднъж — обади се жената. — Минаваше покрай университета.
	— Пеша? — поинтересува се Лукас.
	— Да, сякаш отиваше на обяд или нещо подобно. Не носеше нищо в ръце, просто се разхождаше. Но… не съм напълно сигурна, че беше той. Само така ми се стори, но тогава не обърнах внимание.
	— Влизал ли е тук с жени?
	— С момичета от салона отсреща — отвърна един от мъжете. — Проститутки.
	— Те посещават ли бара?
	— Колкото за по едно питие. Кени не им позволява да си търсят тук клиенти и други подобни. Но иначе познават вашия човек.
	— Все повече имам чувството, че е тукашен — каза Лукас. — Редовно посещава това заведение, вижда се с момичетата от салона за масажи…
	— „Редовно“ е силно казано — отбеляза същият мъж. — Той влезе за първи път преди не повече от месец.
	Другите закимаха в знак на съгласие.
	— После наистина идваше често, но сега отново не се е мяркал от няколко дни.
	— Той е говорил нещо по адрес на онзи бродяга… — започна Лукас.
	— Скрейп — уточни жената.
	— Именно. Какво точно е казвал за него?
	— Според него Скрейп имал досие за сексуални престъпления — каза мъжът. — Вярно ли е това? Вие поне трябва да знаете.
	— Бил е арестуван безброй пъти, но досега не сме открили нищо, свързано със секс — отговори Лукас. — Най-вече скитничество, просия, по малко марихуана, ей такива неща.
	— Във всеки случай изглежда странно — изкоментира друг. — И се държи странно.
	— Същото важи и за Джон Фел — допълни жената.
	— Защо смятате така? — улови се за думите й Дел.
	— Ами, просто… ме притеснява. Не ми е приятно да седи край мен. Имам усещането, че все ме оглежда или ми крои нещо. А после се вдига и отива в салона отсреща. Направо тръпки да те побият.


	Имаше още малко коментари, но нищо, което да им помогне в търсенето, и те решиха отново да навестят момичетата от салона. Вече бяха на вратата, когато един мъж с мустаци и бакенбарди вдигна пръст и подвикна:
	— Ей, знаете ли за доктор Фел?
	— Какво? — извърна се Дел.
	— Това е детско стихче — поясни онзи и го издекламира:
	Не те харесвам, доктор Фел.
	Причината не знам и аз.
	Не те харесвам, доктор Фел.
	В туй сигурен съм в този час.
	— Хм, благодаря — рече Лукас.
	— Реших, че е добре да сте в течение — сви рамене мъжът. — Писано е за човек на име Джон Фел.
	— Но нали е… за забавляване на малки деца? — смръщи вежди Дел.
	— Да. Английско е, още отпреди векове.
	— Интересно — каза Лукас. — А вие откъде го знаете?
	— Учител по английски съм.
	— Ясно. А разговаряли ли сте някога с Джон Фел? Нашия Джон Фел?
	— Не — поклати глава онзи. — Никога.
	Щом се озоваха навън, Лукас попита Дел:
	— Е, какво мислиш?
	— Мисля, че Джон Фел изобщо не съществува. Името е фалшиво, а онзи, който го използва, е престъпник. Въпросът е защо се е нарекъл точно така…
	— Може да обича детски стихчета. Или пък да е учител.
	— И на мен ми мина същото през ума — рече Дел, докато прекосяваха улицата. — Но може и да е просто съвпадение.
	— Мразя съвпаденията — измърмори Лукас.
	— И аз също. Впрочем направи ли ти впечатление жената, която каза, че й било неприятно Фел да седи край нея? Жените имат усет за тия неща, от мен да го знаеш. — Тук Дел звучно се оригна и се извини.
	— Ти какво очакваш? Изяде си всичките скариди, половината от моите и почти две порции пържени картофи.
	— Аз все още раста — каза Дел.
	— Не че искам да звуча като задник, но знаеш ли какво са пържените картофи? Резени нишесте, тоест въглехидрати, предназначени да те карат да ядеш мазно. Скаридите пък са основно панировка, или също въглехидрати, пак предназначени да те карат да ядеш мазно. Ако пък случайно има по малко месо от скарида, то е отличен източник на холестерол.
	— Наистина звучиш като задник.
	— Питай ме някой път за цигарите.
	— Добре, разкажи ми за „Марлборо“.


	В салона за масажи в момента работеха четири момичета — три очакваха посетители, а едно беше заето. Лукас почука на вратата на стаичката, където четвъртото момиче обслужваше клиента, и извика:
	— Полиция. Трябва да поговорим. Но не е спешно, свършете си работата.
	Отпред в чакалнята Дел измърмори:
	— Голям майтап, няма що.
	После обаче от гърлото му се разнесе сподавен смях, почти като кашлица, а трите жени започнаха да се кискат заедно с него. Едната беше Доркас Райън, която Лукас вече беше разпитал. Другата му позната от предното идване, Луси Ландри, я нямаше.
	— Откакто се срещнахме с вас, често си мисля за него — каза Райън. — И мога да ви кажа, че според мен работи с ръцете си, защото са загрубели, а ноктите му се нуждаят от почистване. Не че не ги чисти изобщо, но сякаш се цапат отново всеки ден.
	— Не ви ли е казвал с какво точно се занимава?
	— Нито веднъж.
	— Той плаши ли ви, момичета? — попита Дел. — Ако да речем сте сами и той почука, ще му отворите ли?
	— Не и аз — обади се Райън, а друга нейна колежка добави:
	— Аз съм го виждала само един-два пъти, но има… жестока уста. Устните му са някак стегнати и безмилостни. Не бих искала да оставам насаме с него.
	— Но не е правил нищо… грубо досега? — поинтересува се Лукас.
	— Не — поклати глава Райън. — Получава си масажа и си тръгва.
	Четвъртата жена се появи откъм коридора с думите:
	— Е, това беше гаден номер. Горкият човек целият се спече от страх.
	— Той тръгна ли си? — попита Райън.
	— Да, пуснах го през задната врата. — Тя беше слаба, със старомодна прическа в стил Фара Фосет и силно загоряло, вече леко набръчкано лице, макар вероятно да нямаше и двайсет и пет. — Е, за какво са дошли ченгетата? Да нямат нужда от малко освобождаване?
	— Търсим Джон Фел — каза Лукас.
	— Да, и аз така предположих. Мисля, че работи в „Летърман“.
	— Какво е „Летърман“?
	— Ателие за ситопечат, в град Стейси, надолу по магистралата. Знам го, защото навремето живеех там. Веднъж го видях с фирмена фланелка и му казах, че я харесвам, а той отговори, че можел да ми донесе колкото си поискам. Но така и не го направи.
	— Кога беше това? — намеси се Лукас.
	— Преди около месец. Не, чакайте… трябва да е било по-отдавна, може би през май. Помня, че ми се стори още хладно за къси ръкави, но той беше един от онези едри, месести мъже, които не усещат студа.
	— С какво се занимава ателието?
	— Правят надписи върху тениски, шапки, рекламни материали, ей такива неща.
	— Той държал ли се е някога агресивно с теб? — попита Лукас.
	— Не, но ми се струва способен на това — отвърна момичето. — Изглеждаше като човек, на когото би му харесало, но се въздържа. Предполагам, че може да бъде наистина гадно копеле.


	Използваха телефона на масажния салон, за да се свържат с „Летърман“, но там очевидно вече бяха затворили за деня. Когато разговорът позамря, Дел се обърна към Лукас:
	— Е, да вървим да видим какво е открил Андерсън.
	На излизане той остави на жените визитката си с думите:
	— Внимавайте с този човек. Ако дойде пак, обадете ми се. Няма да ви издам, ще го хвана отвън, щом си тръгне. Но непременно се обадете. Има вероятност да е опасен.
	— Има вероятност да е опасен — изимитира го Лукас отвън на улицата. — Трябва и аз да си поръчам визитки.
	— Имам лошо усещане за Джон Фел. Бих искал да го видя, да разменя няколко думи с него. Струва ми се, че си попаднал на следа.
	— Можем да отскочим до Стейси и сега — предложи Лукас. — Ще ни отнеме не повече от четиресет минути. Съседите на ателието ще ни кажат кой е собственикът му и до един час ще сме при него.
	— Андерсън…
	— Разпечатките на Андерсън ще бъдат там и когато се върнем. Хайде, да вървим.
	— Няма защо да се разкарваме дотам. От участъка ще се свържем с колегите в Стейси и те ще ни намерят човека.
	— Смяташ ли, че там имат своя полиция?
	— Тъкмо това и ще разберем — отвърна Дел.


	Извлеченията от кредитната карта показваха общо седемдесет и две плащания от издаването й насам, като последното беше направено преди месец, в салона за масажи. Около дузина трансакции бяха в Минеаполис, според Дел в различни места, предлагащи сексуални услуги. Другите приличаха на поръчки по пощата, до адреси, пръснати из цялата страна.
	— Има няколко във Ван Найс, Калифорния, и къде ли още не — каза Дел. — Знаеш ли какво? Бас държа, че става въпрос за порнография. Използва картата за анонимни поръчки на неща, които не иска да бъдат свързвани с името му.
	— И защо да се крие? Той обикаля наоколо с микробус, не е някакъв големец.
	— Не знам защо, може просто да се чувства неудобно. Но пристрастяване към порнографията, в съчетание с ходенето по бардаци… това вече рисува един цялостен образ. Впрочем нали Скрейп беше отрекъл, че голите снимки в бърлогата са негови?
	— Да — кимна Лукас. — Дали да не се обърнем към служителите в пощата? Ако знаем кога ще доставят следващото извлечение, можем да наблюдаваме кутията.
	— Дотогава има още две седмици.
	— Но ние знаем, че той крои нещо мътно.
	— Това не е достатъчно — каза Дел. — Аз познавам поне двеста души, които кроят нещо мътно, но не мога да го докажа.
	— Във всички случаи ще помогне, ако разкрием самоличността му.
	— Това е така. Винаги е добре да знаеш кои са играчите, дори да не разполагаш с доказателства срещу тях. — Дел погледна часовника си. — Хайде да помолим диспечерския център да ни свърже със Стейси.


	Оказа се, че Стейси няма собствена полиция. Градчето се обслужваше от патрул на окръжния шерифски офис на Чикаго. Диспечерите уредиха патрулът да посрещне Дел и Лукас на изхода от магистрала I-35.
	Оставиха пикапа на Дел и взеха служебна кола — той самият си призна, че возилото му се нуждае от ремонт и не му се рискува да тръгне с него на по-дълъг път. Разстоянието беше около седемдесет километра в едната посока и се взимаше за около три четвърти час. Точно преди да стигнат отбивката, по радиостанцията им съобщиха, че полицаят, който ще ги посрещне, е трябвало да поеме сигнал и малко ще закъснее. Те подкараха самостоятелно към Стейси — малко населено място с редове от къщи, изглеждащи почти като нови.
	— Хората се изнасят от големия град — отбеляза Дел.
	— Малко е далечко тук…
	— Но се стига бързо по магистралата.
	Спряха някакъв мъж, разхождащ кучето си, и той ги упъти към „Летърман“. Ателието се оказа доста малко, на нивото на тротоара. Вътре беше тъмно и наоколо не се виждаше жива душа.
	— Не прилича много на екшъна от филмите — изпъшка Лукас, като приседна върху предния капак на колата. — Май пак се замислям за правния факултет.
	Заместник-шерифът пристигна след около пет минути, представи се като Рон Хауърд и каза, че няма идея кой притежава „Летърман“, но ще ги отведе при член на градския съвет, който познава всички. Последваха го до една по-стара къща с осветена веранда. Той почука и на вратата се показа сивокос мъж.
	— Здрасти, Рон — усмихна се, щом видя Хауърд. — Какво те води насам?
	— Тези хора са от полицията в Минеаполис, Дейв. Търсят собственика на „Летърман“.
	— Роб Пакард? Какво е направил?
	Край лампата се въртеше рояк досадни мушици и домакинът провря ръка в антрето, за да я угаси.
	— Нищо, доколкото знаем — намеси се Дел. — Издирваме човек, когото той вероятно познава — негов служител или клиент.
	— Той няма много служители — само жена му, дъщеря му и още едно-две момичета.
	— Наблизо ли живее?
	— Да, на няколко пресечки северно оттук. Изчакайте само да взема указателя.
	Мъжът им даде адреса, който ги отведе в район от новопостроени, просторни къщи. Прозорците на дома на семейство Пакард светеха и те почукаха на вратата.
	Роб Пакард очевидно не беше Джон Фел. Той бе нисък, слаб мъж, облечен в джинси и блуза на Университета на Минесота с отрязани ръкави. Той и съпругата му не познаваха човек с описанието на Фел, но едната му дъщеря, на име Кейт, каза, че се сеща за такъв.
	— Идва в ателието три или четири пъти — бяха думите й. — Купи няколко тениски и попита за условията за поръчка.
	— Кейти работи на предното гише и отговаря за дизайна — поясни баща й.
	— Стори ми се тукашен — продължи момичето. — Даже опита да ме сваля, но аз… не проявих интерес.
	— Защо? — поинтересува се Лукас, като я оглеждаше крадешком. Беше бледоруса, към двайсет и пет годишна, но слаба и с малки гърди, което го наведе на мисълта за малките сестри Джоунс.
	— Не знам. Просто не беше мой тип.
	— Да не ви е уплашил с нещо? — вметна Дел.
	— Не, не е направил нищо. Но все пак…
	— Разказваше ли вицове? — попита Лукас.
	— Да, всеки път — отговори тя. — Страшно тъпи при това.
	— Това е той — подхвърли Лукас на Дел и пак се обърна към Кейти:
	— Дебел ли беше?
	— Да, това също… Представете си Алфред Хичкок на младини.
	— Знаете ли случайно къде работи?
	— Не, но мога да ви кажа, че кара черен бус, като някакъв майстор или водопроводчик. Само дето не говори като такъв.
	— А как, като учител?
	Момичето се замисли за кратко, после каза:
	— Да, може би. Не е изключено.
	— От какви стоки се интересуваше?
	— Първия път пита за цените за рекламни фланелки за някаква рок група с глупаво име… — Тя сбръчка чело за момент. — Да, сетих се. Беше „Бейби Блу“ или „Бейби Блус“.
	— Никога не съм ги чувал — поклати глава Лукас.
	— Нито пък аз — каза тя. — След няколко дни се появи отново по същия повод, но този път се интересуваше от бракувана стока. Винаги имаме фланелки с дребни дефекти, които продаваме евтино. А третия път, не знам. Струва ми се, че дойде само да ме огледа. Купи няколко бракувани тениски от един клуб за стрелба с лък. Има мишена с името на клуба, със стрела забита в нея.
	— Да не би да е спортист или пък ловец?
	— Не ми се вярва. А и тениските изглеждаха доста зле, той просто ги взе наслуки от кошницата.
	Когато Лукас я попита за фланелката с надпис „Летърман“, носена от Фел, Кейти отговори:
	— Имаме мостри, които продаваме на себестойност, по четири долара. Не помня да съм му продавала от тях, но може и да греша, защото той все пак купи няколко бройки.
	Тя не го беше виждала из града, нито знаеше от коя посока е пристигнал.
	— По едно и също време ли идваше? — попита Лукас.
	— Да, винаги по средата на следобеда. Между два и три часа. Когато имаме най-малко клиенти.
	— Случайно да сте изпитвали усещането, че ви наблюдава? — присъедини се към въпросите Дел.
	— Не, никога не съм го мяркала извън магазина. Той идваше, а после си отиваше. Мисля, че искаше да завърже разговор с мен, но… бързо схвана, че няма смисъл.
	— И не сте виждали черния бус наоколо, докато се разхождате из улиците?
	— Вече започвате да ни плашите — намеси се баща й.
	— Не мога да си спомня конкретно… — каза тя. — Бусове има навсякъде и човек ги вижда непрекъснато. Дори не им обръща внимание.


	Не научиха нищо друго съществено. Семейство Пакард знаеха няколко предприятия в околността, занимаващи се със сглобяване на електронни компоненти, предимно малки бизнеси, от онези, които периодично се появяват и изчезват. А Кейт не беше виждала Фел от поне четири или пет месеца.
	— Утре ще се върна пак — каза Лукас, докато шофираха обратно. — Ще посетя всяка една от тези фабрики. Ако е работил в някоя от тях, все ще са останали лични данни, по които да го проследим.


	Но така и не го направи.


>>	8

	През целия обратен път до Минеаполис разсъждаваха за Джон Фел. Според Лукас той бе не по-малко важен заподозрян от самия Скрейп.
	— Представи си, че си извършил престъпление и ти трябва някой, който да опере пешкира. Какъв по-добър кандидат от един побъркан скитник, който не може дори да се защити? Кой ще повярва на налудничавите му брътвежи? Той е отвлякъл момичетата, а после е откраднал неща, ползвани от Скрейп, като оня кашон в контейнера зад пицарията, и е позвънил на 911, за да го натопи.
	— Звучи твърде много като на филм — каза Дел.
	— Вярно е — съгласи се Лукас.
	— А аз никога не съм виждал някой от тези филмови сценарии да се разиграва в реалния живот.
	Лукас се загледа през прозореца в тъмнеещото поле, отвъд което далеч на запад едва проблясваха светлините на града.
	— Нито пък аз.


	Дел имаше списък от осем души, със съответните адреси, които искаше да разпита по случая Смит. Макар да беше късно, четири от жилищата все още светеха и те ги посетиха, но без успех. След последното, докато се качваха в колата, Дел подхвърли:
	— Знаеш ли кое е перфектното престъпление?
	— Ти ще ми кажеш, предполагам.
	— Да доближиш човек, когото почти не познаваш, заради дрогата в джоба му. Озърташ се наоколо — няма никой. Вадиш патлака и бам! застрелваш го. Вземаш дрогата и се омиташ. Никой не дава пет пари за поредния наркопласьор, затова няма да има и особено разследване. Едно-две ченгета ще се помотаят с тефтерчетата си за около седмица. Милион потенциални заподозрени, никаква съществена връзка между убиец и жертва, а час-два след престъплението някой вече се е надрусал с единствената улика.
	— Ами ако някой те е забелязал?
	— Малко вероятно, а и защо да се забърква? Плюс това, дилърите не стоят насред улицата да предлагат стоката си. Правят го скришом, затова и постоянно ги убиват. Защото са уязвими и носят нещо, което наркоманите желаят. Ако умираш за една доза, а мозъкът ти бездруго е изпържен и нямаш нищо за губене, не му мислиш много. Не го планираш, нито го обсъждаш с някого. Просто отиваш и го гръмваш.
	— Добре, но кога за последно си видял мъртъв черен дилър в забутана уличка на квартал, където всички хора са бели? — попита Лукас.
	— Това е още една причина да харесвам твоята шантава, спонтанна теория за убийството — вдигна показалец Дел. — В конкретния случай зажаднялото наркоманче може и да не съществува. И ние да търсим погрешния човек. Него просто го няма. А твоят човек може да го има.
	— Има го, разбира се. Той е отвлякъл момичетата.
	— Освен ако не го е направил Скрач.
	— Скрейп — поправи го Лукас.
	— Добре, Скрейп. Но главното съображение остава и то е, че в момента двамата с теб си губим времето. Няма как да лепнем престъплението на Фел, освен ако не се появи свидетел, който да го е видял. Дори и тогава най-вероятно ще трябва да изтръгнем от него самопризнание, защото, първо, липсва мотив, и второ, на никой не му пука. Всичко е без никаква логика.
	— Почти ме убеди — рече Лукас. — Но не бива да забравяш и другата страна на медала.
	— Коя страна?
	— Политическата. Онази, която налага две бели ченгета да обикалят из черната общност именно за да изглежда, че на някой му пука.
	— Тази страна хич не ми харесва — измърмори Дел.


	След още малко обикаляне се убедиха, че вече няма будни хора за разпитване, и се прибраха. В леглото Лукас още дълго мисли за случая. Той беше объркващ, но по един приятен начин — като сложна логическа загадка, като игра, в която можеш да направиш милион ходове и накрая пак да излезеш кръгъл глупак.
	Все още спеше дълбоко, когато в осем часа на другата сутрин телефонът иззвъня. От участъка му съобщиха, че някаква жена спешно е искала да се свърже с него. Лукас набра оставения от нея номер, без да го разпознае, и от другия край на линията се разнесе гласът на синекосата Карън Фрейзър.
	— Откакто публикуваха името и снимката на Скрейп, всички са като пощръклели — каза тя. — Един познат на име Милард ми съобщи, че го е видял снощи да се промъква покрай брега, недалеч от водопадите. Откъм източната страна.
	— Къде си в момента? — попита Лукас.
	— В офиса. Но мисля да тръгна да го търся.
	— За бога, не го прави. Дори да не е престъпник, той си остава луд, а и сигурно вече се е сдобил с друг нож на мястото на онзи, който му конфискувахме.
	— Да, мина ми през ума — рече Карън. — Затова и ти се обадих. Смяташ ли, че той стои зад отвличането?
	— Не знам. Разследваме и други възможности, но има сериозни доказателства срещу него. Затова не мърдай никъде без мен. Ще се срещнем при моста на Сентръл Авеню. Дай ми двайсет минути.
	Лукас бе планирал да отскочи до Стейси, за да търси Фел, но сега това отпадаше. Той си изми зъбите, взе душ за минута, като пропусна бръсненето, и за още две минути се облече. Поколеба се дали да звънне в службата, но накрая се отказа. Ако успееше да залови Скрейп сам…
	Хвърли последен, леко гузен поглед към телефона и излезе.


	Карън седеше на една пейка в южния край на моста. Лукас паркира, сложи картичка с надпис „Полиция“ върху арматурното табло, заключи колата и тръгна към нея. Тя се изправи, щом го видя.
	— Народът съвсем се е паникьосал — каза. — Във вестника излезе огромна статия за това как сте го пуснали и как той вероятно е наръгал някакъв чернокож младеж. Твоите колеги само обикалят наоколо и разпитват когото сварят. Хората вече започнаха да бягат от града…
	— Трябва да мислим за момичетата — отвърна Лукас. — Не че има голям шанс още да са живи, но сме длъжни да опитаме всичко.
	Тя не изглеждаше убедена.
	— На моменти ми се струва, че вдигате повече медиен шум, отколкото действително да ги търсите.
	— Уверявам те, че ги търсим. Аз поне не вдигам никого от леглото за собствено удоволствие. А сега разследвам и убийството на Смит.
	Карън извърна глава и се загледа към реката.
	— Както и да е — рече Лукас. — Ти спомена за някакъв Милард. Къде е той?
	— Не искам да говориш с Милард, защото той ще събере две и две и ще се досети кой те е насочил към него.
	— Не бой се, ще те прикрия. Но се налага да поговоря с него.
	— Аз мога да ти предам какво ми каза той. Каза ми, че Скрейп е бил под моста, когато го е видял, а после е тръгнал покрай брега. Там имало няколко стари пещери и устия на канали. Според него Скрейп се крие вътре в тях.
	— Трябва да се срещна лично с Милард — настоя Лукас. — Искам да го доведа тук.
	Спориха около минута, но той добре знаеше уязвимото й място — шансът момичетата да са още живи. Най-сетне тя склони да обиколят заедно улиците и да му посочи Милард, щом го зърне.
	— Чувствам се като Юда — каза, докато вървяха обратно към колата.
	— Да, усещането ми е познато — отвърна той и сподели собствените си преживявания като ченге под прикритие в наркоотдела. — Дрогата убива хора. Важно е да разчистим улиците от дилъри. И все пак не ми беше никак приятно да го върша.
	За известно време се възцари мълчание, после Лукас попита:
	— Милард собственото му име ли е, или фамилията?
	— Не знам. Просто го наричат Милард.
	— Също като Мадона.
	Тя не се усмихна.


	Откриха Милард пред един благотворителен магазин, на половин километър от реката. Той седеше на табуретка отпред на тротоара, край маса с наредени върху нея стари обувки. Беше свалил няколко чифта и ги мереше един по един. На стената до него бе подпряна опърпана раница.
	Лукас остави Карън на една пресечка разстояние, после заобиколи квартала, спря край магазина и слезе от колата.
	— Здравей, Милард — каза, щом доближи входа.
	Онзи вирна глава, после се озърна настрани, сякаш търсеше накъде да побегне.
	— Недей да бягаш. Ще те настигна след десет метра и тогава ще трябва да те арестувам.
	— Ченге — произнесе Милард. Беше висок мъж с изпито, обветрено лице, дълга сива брада и бледосини очи под побелелите вежди. Носеше мека сива шапка в стил от трийсетте, сбръчкана като акордеон върху черепа му, сива памучна риза и вехт тъмносин костюм.
	— Позна — отвърна Лукас и допълни: — Дони Уайт те е видял заедно със Скрейп сутринта, недалеч от моста на Хенъпин Авеню.
	— Но аз не съм… — започна объркано Милард. — Кой е този Уайт?
	— Репортерът — продължи да съчинява Лукас. — Каза, че ви е забелязал заедно. Ако това е вярно, отиваш зад решетките, мой човек.
	— Нищо подобно… не сме били заедно.
	— Но са ви видели.
	— Не, не бях с него — извиси глас Милард. — Аз просто…
	— Проблем ли има? — излезе един от работещите в магазина, нисък червенобрад мъж с вид на застаряващо хипи.
	— Полиция, господине — каза Лукас. — В момента разговарям с Милард. Можете да се приберете вътре.
	— Бихте ли се легитимирали?
	— Разбира се. — Лукас извади значката си, вдигна я за момент пред лицето му и я прибра обратно.
	— Мисля да се обадя на адвокат.
	— Правете каквото искате — сви рамене Лукас. — Но сега се дръпнете встрани. Това е официално разследване.
	— Пак ще се върна — каза хипито.
	— Е, май ще се наложи да те арестувам — обърна се Лукас към Милард. — Поне ще имаш топла храна три пъти на ден.
	— Чакай, чакай… — рече забързано онзи. — Може и да съм го видял, но не сме били заедно. Може просто да съм го забелязал горе от моста.
	— Накъде отиде? Ако ми покажеш, ще те пусна да си вървиш.
	Милард сведе очи и се засуети за момент, после ги вдигна отново.
	— Добре, ще ти покажа. Но без арестуване.
	— Обувай си обувките — каза Лукас.


	Той отведе Милард до джипа, качи го вътре и хвърли раницата му на задната седалка. Скитникът не се беше къпал скоро, затова се наложи да свали прозорците.
	— От колко време познаваш Скрейп? — го попита.
	— Не го познавам, просто знам кой е.
	— Виждал ли си го да тупка баскетболна топка?
	— Аха — кимна Милард. — От цяла година се разкарва с нея. Не знам откъде я е докопал, но топката е хубава.
	Стигнаха до реката и той му показа място на няколкостотин метра от моста, доста по-далеч, отколкото Лукас бе очаквал.
	— Ето там — рече, сочейки с пръст. — Беше точно край онова бетонно нещо, дето се подава от брега.
	— Добре — каза Лукас. — Сега искам да стоиш тук, при колата. Побегнеш ли, ще те хвана и тогава влизаш на топло. Не си правя майтап. Докато ми съдействаш, всичко ще е наред. Ако ми въртиш номера, те чака затвор. Ясно?
	— Да, да.
	— Сигурен ли си, че разбра?
	— Няма проблем, ще чакам при колата.
	Лукас се спусна с приплъзване по стръмния бряг, през буренаци и натрошени стъкла, като се улавяше за храстите, за да не падне. Скоро стигна до бетонната конструкция, която очевидно представляваше устието на стар отводнителен канал. Отворът бе преграден с желязна решетка, но тя бе ръждясала през годините и единият й край стърчеше откъртен. Вътрешността тънеше в мрак, но край входа се виждаха захвърлени опаковки от храна, както и въглени от изгорял огън. Стига да нямаше дъждове, каналът представляваше сухо и сигурно убежище, при това лесно за отбраняване благодарение на решетката отпред. Подът бе покрит със слой пясък, върху който личаха пресни следи от стъпки.
	— Скрейп! — извика той. — Вътре ли си? Излизай оттам!
	Не можеше да види нищо, но след няколко секунди до слуха му долетя стържещ звук, сякаш някой се оттегляше навътре в тунела.
	— Чувам те, Скрейп! Не ме карай да вляза вътре и да те извадя.
	Този път единствено тишина.
	Лукас се изкачи обратно по брега, наполовина очаквайки да не завари никого, но Милард още стоеше край джипа с притеснен вид.
	— Къде си отседнал? — го попита. — И не ме лъжи.
	— В приюта.
	— Добре. Ако ми потрябваш, ще те търся там. Искам да ми бъдеш на разположение. Само да не ти скимне да се криеш или да бягаш, защото ще те пипна и ще те вкарам в пандиза. Разбрахме ли се?
	— Да… Той там ли беше?
	— Във всички случаи имаше някой.
	— Скрейп е бил. Познава канала като петте си пръста.
	— Той много навътре ли продължава?
	— О, да — каза Милард. — И става широк, като голяма пещера. Вътре има вода и по-добре да не си в дълбоката част, когато вали, защото се пълни до горе.
	— Добре. Чакай ме тук.
	— Виж, да ти се намират някакви дребни за кафе? Само ще отскоча до закусвалнята отсреща.
	Лукас обмисли за кратко дали да не го закопчае с белезниците за предната броня на колата, но той можеше да се паникьоса и да издраска боята. Затова бръкна в джоба си и извади само две банкноти — от десет и двайсет долара. Въздъхна и даде десетачката на Милард.
	— Върви да пиеш кафе. И да не си мръднал от закусвалнята.


	Лукас се върна отново при устието на тунела, надникна вътре и извика:
	— Скрейп! Излизай или ще дойда да те изкарам…
	Целта му беше да подплаши скитника, да го накара да се спотайва още по-навътре, мислейки, че някой го чака, докато той самият намери телефон. След като свърши това, се изкачи обратно по брега. Видя, че Милард се е упътил към закусвалнята, и притича до съседната пресечка, където имаше магазин за електроника втора употреба. Пет-шест клиенти ровеха из рафтовете с различни платки и компоненти. Лукас отиде до щанда, показа значката си на продавача и се добра до телефона.
	Завари Даниъл на бюрото му.
	— Попаднах на следите на Скрейп — каза. — Крие се в един канал.
	— Канал? — чу се учудено отсреща.
	— Да, голям отводнителен тунел южно от моста на Сентръл Авеню, близо до старата електроцентрала. Вътре май има нещо като пещера, та ще ни трябва осветление. Много осветление.
	— Само в пещери не се бяхме пъхали досега — рече Даниъл, но звучеше явно доволен. — Толкова ли не можа да го откриеш в супермаркет или нещо подобно?
	— Мисля, че вътре се е образувало и езеро — продължи Лукас, — затова няма да е зле хората да носят гумени ботуши. Ако дойдат и служители от градската канализация, също ще е от полза.
	Той даде още някои подробности и след час групата пристигна — шестима полицаи и четирима служители на канализацията, надлежно екипирани с прожектори, детектори за вредни газове и карти. Даниъл също се появи, облечен в костюм и непроявяващ особен интерес да разглежда тунела.
	— Аз съм повече по административната част — поясни на Лукас. — Ти си онзи, който върши полевата работа — влиза в контейнери за смет, пъха се в канали и така нататък.
	Намериха се чифт ботуши и за Лукас — два номера по-големи, но все пак по-добре от нищо. Разгънаха картите върху предния капак на неговия джип и един от служителите на име Чип се зае да пояснява:
	— Това всъщност не е канал, а част от отводнителната система на старата електроцентрала. Затворен е от години.
	— Щом не е канал, откъде знаете за него? — попита някой.
	— Между тунелите и канализацията на места съществуват връзки, причинени от ерозията — отвърна Чип. — Плановете са, когато бюджетът позволи, да влезем вътре и да ги затворим. Сега скитниците стигат близо на километър разстояние от реката и се случва да се покажат през някоя сервизна шахта насред улицата.
	Той започна да проследява маршрутите с пръст, докато ченгетата надзъртаха през рамото му.
	— Електроцентралата е на това място — почука с нокът по картата. — Има няколко различни нива, както и изоставено оборудване. Вътре и друг път са живели хора — случвало се е да намираме следи от огньове и най-различни отпадъци. Но ето тук — отмести показалец той — има рухнала подпора и пукнатина в скалата, която води към градската канализация. Ако вашият човек стигне до нея, може да измине голямо разстояние и да излезе, общо взето, през която шахта си поиска.
	— Какво е дъното на каналите? — попита Лукас. — Сухо или залято с вода?
	— Сега отдавна не е валяло, така че ще е почти сухо, покрито с тънък слой пясък.
	— Значи, лесно ще видим следите му — обади се Слоун, който също беше в екипа.
	— Общо взето, да. В някои от по-старите канали ерозията е образувала пролуки и малки пещери, в които може да се скрие, но следите му пак ще водят до тях.
	— А миризмата? Ще се наложи ли да газим в лайна?
	— Поне в тази част, не. Каналите под електростанцията са отводнителни, а не отходни, така че няма да бъде толкова зле.
	Разглеждаха картите още няколко минути, след което Даниъл каза:
	— Добре, да започваме. Най-важното е никой да не пострада. Внимавайте с този човек, знаем, че носи нож. Действайте полека и се пазете.
	Присъстващите закимаха. Чип ги прикани да проверят фенерите си и те го сториха, а Даниъл повтори:
	— Хайде всички заедно, кое е най-важното нещо?
	— Никой да не пострада — отвърна му самотен глас.


>>	9

	Групата започна да се спуска по стръмния бряг — общо девет души, сред които седем полицаи, в това число Лукас и Слоун, всички оборудвани с фенери. Чип и още един служител от канализацията носеха големи, тежки работни прожектори. Отне им няколко минути да махнат желязната решетка, след което навлязоха в тунела.
	Чип вървеше най-отпред, а Лукас бе трети в колоната, придвижваща се през тъмната, влажна вътрешност, миришеща на мокър пясък, мъртва риба и стар бетон, с лек дъх на нечистотии.
	— Тук е живял някой — каза едно от ченгетата, осветявайки ниския таван. От двете страни, недалеч от входа, преминаваха бетонни корнизи, върху които се виждаха найлонови торби, натъпкани с нещо — вероятно дрехи. Подът бе осеян със стари и нови боклуци — опаковки от бисквити, чипс, шоколадови изделия и храна за вкъщи, както и обелки от кренвирши, наденици и други подобни, които добавяха нюанс на гранясала мазнина към коктейла от подземни аромати. Малко по-навътре бетонът свършваше и стените ставаха като на пещера, прорязани в естествената скала.
	Продължиха да напредват бавно, изкачиха стръмен участък и се озоваха в по-просторна секция, с някаква желязна конструкция в горната част. Предназначението й бе трудно за отгатване поради ръждата и разрухата. Докато сновяха по нея с лъчите на фенерите, нещо изпляска и те сепнато приведоха глави.
	— Имаме си прилепи — поясни колегата на Чип, който се казваше Ръс.
	— Изкараха ми ангелите — измърмори един от полицаите.
	— Чудни рикошети ще се получат, ако решиш да стреляш тук — изкоментира друг.
	— Ами тогава си дръжте пистолетите в кобурите.
	— Трябваше да ни въоръжат с ракети за тенис — рече още някой.
	— Прилепите могат да имат бяс — предупреди Чип. — Не ги закачайте.
	— Страхотно — каза Слоун, който вървеше зад Лукас. — Преследвам бродяга в лайнян канал, пълен с бесни прилепи. Направо нямам търпение да разкажа на жена си.
	— Това всъщност не е канал… — започна Ръс.
	— Да, да, знам. Беше само начин на изразяване. Хайде, да вървим напред или да се махаме оттук.
	Стигнаха тъмен страничен отвор. Оставиха двама полицаи да пазят пред него, а останалите продължиха нататък. Не след дълго Чип възкликна:
	— Вижте.
	Лукас погледна кръга, осветен от фенера му. През пода преминаваше тънка струя вода, идваща бог знае откъде. От двете й страни имаше слой ситен пясък, около сантиметър дебел. В него ясно бяха отпечатани човешки стъпки.
	По-навътре се озоваха край вертикална шахта, наподобяваща кладенец. На три-четири метра височина, встрани от нея, се отклоняваше друг тунел.
	— Ако е имал въже и се е изкатерил дотам, няма начин да го хванем — подхвърли някой.
	— Не мисля, че е успял — отвърна Чип, като посочи нова следа от стъпка след шахтата.
	Друг път забелязаха отвор в стената отляво. Лукас се изкатери да го провери и видя през него ниско, овално пространство — нещо като котел, пълен с вода. Чуваше се капене, но вътре имаше само купчина метални отпадъци и гнили дъски.
	— Нищо интересно — каза той и скочи обратно на пода.
	От следващата дупка се носеше характерна воня. Слоун надзърна вътре и бързо се дръпна.
	— Просто нечий кенеф. Който го е ползвал, е забравил да пусне казанчето.
	— Още следи — долетя вик откъм челото на колоната.


	Скрейп се намираше далеч пред тях, с вехто алуминиево фенерче в ръка. Светлината му едва мъждукаше, но той знаеше добре къде отива. Стигна до основното помещение под централата и прекоси на пръсти мокрия бетон, внимавайки да не оставя следи. Изкатери се по страничната стена до ръждива метална греда. Щом се озова отгоре й, се приплъзна до тесния перваз отстрани и легна върху него. Едва имаше място да помръдне раменете и бедрата си, но беше практически невидим. Нямаше как да го открият, освен ако не изкачат стълбата, водеща до електроцентралата, и оттам не насочат прожектор надолу…
	Стореха ли го, работата му беше спукана.
	Докато лежеше неподвижно в мрака и слушаше приближаващите гласове на ченгетата, усети как мускулите на цялото му тяло се стягат от страх и гняв. Ако го хванеха, щяха да го вкарат в болница, а там лекарите щяха да си правят експерименти с него, както и преди. Експерименти…
	Още когато ченгетата го бяха освободили, той нямаше и капка съмнение, че ще се върнат. Скрейп беше луд и го знаеше. Съжаляваше и страдаше заради това, но не беше глупав. Вярваше, че след като веднъж са се захванали с него, няма да го оставят на мира, освен ако не открият момичетата при другиго. Той бе просто прекалено добра мишена — а опитът му сочеше, че ако ченгетата не могат да разрешат някое тежко престъпление, започват да се оглеждат за човек, на когото да го лепнат.
	Това бе стара улична легенда. Някои я отхвърляха като измислица, други твърдяха, че е вярно и се е случвало и на тях самите. Скрейп вярваше повече на вторите. Той самият бе арестуван твърде много пъти за нищо — просто защото е смахнат бродяга, мотаещ се без работа, — за да разчита на честността или ефикасността на полицията.
	Какво щяха да спечелят, ако го изправят пред съда? Той нямаше пари, които да му вземат, нито вкарването му в затвора щеше да изцели някакво социално зло. Защо тогава им трябваше да го правят?
	Защото, смяташе той, просто това правеха ченгетата. Някой водеше бройка на извършените от тях арести и от това зависеха заплатите им. А той бе поредното жертвено агне.
	Предната нощ ги беше изиграл. Беше се измъкнал по тъмно, през един страничен прозорец. После се бе промъкнал като сянка покрай живия плет и се бе придържал само към задните дворове близо километър, преди да кривне към реката. Там се бе надявал да е в безопасност в своите тунели, но явно някой бе проговорил…
	Сега те идваха да го приберат отново, за да го вкарат в болница, където щяха да го привържат с ремъци към леглото и да правят с него експерименти. Той се притисна по корем към влажния бетон и затвори очи, мъчейки се да си представи, че тях ги няма.
	Но те бяха тук. Този път кошмарът бе истина.


	Докато Скрейп се настаняваше в своето скривалище, полицаите напредваха подобно на пещерна експедиция на „Нешънъл Джиографик“, съставена от неопитни новаци. Те шляпаха през езерца и локви, препъваха се в отпадъци и ръждиви железа и ругаеха, а лъчите на фенерите им шареха наоколо. Подминаваха завой подир завой, изследваха тунели, разклоняващи се вляво и вдясно. Един от полицаите спря с възхита пред интересна, златистокафява стена. После стената сякаш потрепна и той, взирайки се по-внимателно, отскочи назад.
	— Мамка му, това са хлебарки. Трябва да има милиони.
	— Не се занимавай с тях, да не се разпълзят — посъветва го някой.
	По-нататък откриха още следи от беглеца. Лукас вече разпознаваше характерния грайфер на маратонките му.
	Чип ги поведе по едно разклонение, покрай бетонна стена и през естествена пролука в скалата, полузапълнена с тиня. Таванът се сниши до метър и половина и известно време ходиха приведени, докато не се озоваха в горния край на отводнителния канал. Осветиха го по цялата дължина с фенерите и видяха само тънка струя вода, както и още пясък, но без никакви отпечатъци от стъпки.
	— Може и да е стигнал дотук, но не ми се вярва да е минал, без да остави нито следа — каза Чип.
	— Но ако е успял, по-нататък разполага с излаз навън, нали? — попита Лукас.
	— Да, към града, ако открие някоя шахта с разхлабен капак, каквито има не една и две. Или към реката, но там изходите са преградени с решетки.
	Лукас се огледа напред, после назад и каза:
	— Той не може дори да дриблира с баскетболна топка. Не вярвам да е чак толкова ловък. Да се връщаме обратно.


	Минаха пак през цепнатината и настигнаха останалата част от групата в просторна зала, която спокойно можеше да бъде тъмницата на някой постиндустриален вампирски замък. Сводестият таван тънеше в сумрак, а покрай стените преминаваха огромни ръждиви тръби. Имаше останки от непонятни съоръжения, метални стълби, още странични тунели, както и дебели колкото човешка ръка стоманени въжета, губещи се някъде нагоре.
	— Стълбите водят към електроцентралата — поясни Чип. — Преди можеше да се изкачиш по тях, но от няколко години входът е затворен. Заради група бездомници, които си бяха устроили там комуна.
	— Тук има още следи — извика някой от тъмното.
	Скупчиха се да ги погледнат и Слоун попита:
	— Има ли други изходи от тази зала?
	— Има няколко странични тунела — отвърна Чип, — но всичките са задънени и свършват доста скоро. Вляво от нас пък се намира сравнително голяма пещера, предлагаща различни дупки и скривалища. Нищо чудно да е отишъл натам.
	— Добре тогава, изглежда, все още е някъде пред нас — каза Слоун. — Да продължаваме. Не бързайте и осветявайте навсякъде.
	Разпръснаха се и след като претърсиха залата, продължиха през широк тунел, дълъг седем или осем метра. По него стигнаха до пещерата, от която се разклоняваше още един, по-тесен ръкав. Един униформен пропълзя вътре, но само след секунди излезе обратно.
	— Нищо. Задънен е.
	Както бе казал Чип, пещерата се оказа доста голяма и дъното й не се виждаше. Естествената кухина в пясъчника, издълбана от водите, бе допълнително оформена от човешка ръка.
	— Ама че гадно смърди — намръщи се един от полицаите. — Почти като мърша.
	— Това е гуано — обясни Чип. — Изпражнения от прилепи.
	— Ако Скрейп е тук и има пистолет — каза Слоун, — ще ни изтрепе като пилци.
	— Не мисля, че някога е имал — увери го Лукас, после се обърна към служителите от канализацията: — Ей, Чип, Ръс, дали ще може да запалим прожекторите?
	Ярката светлина им показа всяко кътче от пещерата. Нямаше и помен от Скрейп, нито отпечатъци от обувките му.
	— Или се е изпарил, или е някъде зад нас — поклати глава Лукас.
	— Остана само още едно малко разклонение — каза Ръс. — Ако не е и там, не знам къде може да бъде.
	Лукас се упъти натам с фенера, а друг полицай извади пистолета си и тръгна подире му с думите:
	— Ако оня изскочи и те нападне с нещо, само залегни.
	Входът на разклонението изглеждаше като черно петно върху стената.
	— Скрейп? — подвикна Лукас. — Вътре ли си? Излез, не искаме да ти причиним зло…
	Нито звук. Той се провря в отвора и освети кухината отвъд. Беше празна и висока едва колкото да се изправи човек. Въздухът имаше дъх на влага и на още нещо, подобно на дрехи, забравени твърде дълго в пералнята. После стената пред него се раздвижи и той си даде сметка, че лицето му се намира само на сантиметри от поредното пълчище хлебарки. С потръпване коленичи и се измъкна обратно навън.
	— Някъде зад нас е — каза на Слоун.
	— Божичко! — извика в този момент някой. Ято прилепи прелетя с плясък на криле покрай тях и се устреми към външната зала. След малко оттам долетяха сепнатите възгласи на двамата полицаи, оставени на пост.


	В залата под електроцентралата Скрейп продължаваше да се спотайва в своето укритие, докато накрая не чу онова, от което се боеше.
	— Ще се кача да огледам отгоре — рече едно от ченгетата. — Нищо чудно да се е пъхнал зад онези тръби например.
	— Ще паднеш и ще си счупиш врата — обади се друг глас.
	— Глупости, като малък се катерех по водните кули само за да видя какво има наоколо.
	— Ако ще го правиш, поне вземи големия прожектор.
	— Чакай да проверя… стълбата изглежда стабилна.
	— Само внимавай…
	Ченгето започна да се изкачва и само след две минути щеше да го освети. Сега той се намираше зад тях и единственият му шанс бе да се смъкне на пода и да бяга към изхода. Може би бяха оставили някого да пази там, но се налагаше да рискува. Скрейп целият трепереше от страх, но ако просто останеше да лежи, щяха да го хванат и да го вкарат пак в болницата, а там щяха да го завържат и да правят своите експерименти…
	Можеше да чуе как ченгето преодолява стъпало по стъпало, докато негов колега му светеше отдолу. После видя и силуета му. Ако сега се обърнеше и насочеше фенера, неминуемо щеше да го забележи.
	Скрейп се повдигна на лакти и придърпа колене. Когато се увери, че ченгето гледа на друга страна, приклекна и се приготви да скочи. Имаше късмет — всички бяха с гръб към него и наблюдаваха катерещия се.
	Улови се за стърчащо парче арматура, за да запази равновесие, и усети как то помръдва. После се озова на земята, все още държащ арматурата, която издрънча. Щом се бе извадила от мястото си, мина му през ума, може би така трябваше, може би господ нарочно я бе сложил в ръката му.
	Един от полицаите се обърна и той побягна през тунела. Имаше доста преднина, а и знаеше къде отива…


	Докато вървяха към залата, Лукас бе трети в редицата и тъкмо разказваше на Слоун за хлебарките, когато пред тях се чу металически звук, последван от викове:
	— Ей, стой!
	— Ето го, ето го… излиза… излиза!
	Стигнаха твърде късно, за да видят какво е станало. Двама полицаи вече тичаха с извадени оръжия, предупреждавайки своите колеги, останали на пост в тунела:
	— Внимавайте, идва!
	— О, по дяволите — простена Слоун.
	Секунди по-късно се разнесе единичен изстрел: БАМ. Звукът бе приглушен от разклоняващите се тунели, но нямаше съмнение за какво става дума и всички ченгета се упътиха към тунела, последвани от Чип и Ръс. Скоро дочуха възбудени гласове и недалеч от изхода завариха четиримата свои колеги, надвесени над проснатото тяло.
	Скрейп лежеше по гръб, а изражението му бе не толкова уплашено, колкото примирено. Очите му продължаваха да се движат, но бяха замъглени, а петите му риеха пясъка, сякаш се опитваше да се изтласка навън, към светлината. Върху гърдите му имаше петно от кръв с размерите на човешка длан.
	— Някой да повика линейка, по дяволите — крясна Лукас и сам тръгна към изхода.
	— Той е мъртъв — рече иззад гърба му един от насъбраните полицаи. И действително очите на Скрейп, макар и все още отворени, бяха застинали неподвижно.
	Друг, явно стрелецът, промълви:
	— Господи, та аз дори не се целех. Той размахваше някакво желязо…
	— Направил си каквото трябва — успокои го негов колега. — Иначе е щял да ти размаже главата с него.
	Ръждивото парче арматура, около половин метър дълго, се въргаляше недалеч от тялото на Скрейп.
	— Добре, по дяволите — каза Слоун. — Никой да не прави нищо. Отдръпнете се настрани. Ще изчакаме линейката.
	— Човекът си е отишъл, Слоун — обади се някой.
	— Предпочитам да го чуя от устата на лекар. Ако след пет минути се размърда и вестниците ни питат защо не сме му оказали помощ, не искам да отговарям „Защото Лари Плант реши така“.
	Лукас се промуши през разкъртената решетка, видя застаналия на брега Даниъл и му извика:
	— Трябва ни линейка. Бързо.
	— Кой е ранен?
	— Скрейп. Появи се с железен прът в ръцете. Мъртъв е, но Слоун иска потвърждение от лекар.
	Даниъл кимна и забърза нанякъде, а Лукас влезе обратно в тунела.
	— Лошото е само, че сега вече не можем да го питаме къде е скрил момичетата — тъкмо казваше един от полицаите.
	— Помните ли оня случай във Флорида, когато момичето беше погребано живо? — промълви приглушено друг.
	Всички се умълчаха, загледани в трупа.
	— Когато го видях да тича към мен, не знаех какво държи — наруши тишината стрелецът. — Можеше да е пушка или всичко останало. А после го вдигна…
	— Като бейзболна бухалка — продължи колегата му. — Ако те беше халосал, сега ти щеше да лежиш на неговото място.


	Даниъл се появи и накара всички да излязат, с изключение на един, който да пази тялото — макар да нямаше кой да наруши покоя му, освен прилепите. Минути по-късно пристигна линейката. Двамата лекари се спуснаха по брега и бяха отведени до местопроизшествието, за да излязат само минута по-късно. Скрейп беше мъртъв.
	След тях дойдоха криминалистите и докато правеха първоначалния оглед, Даниъл дръпна Лукас настрана.
	— Как го откри?
	Лукас му разказа историята за обаждането на Карън Фрейзър, за последвалия разговор с Милард и за това как идвайки тук, бе чул някой да помръдва в мрака на тунела.
	— Смяташ ли, че този Милард още чака в закусвалнята?
	— Сигурно. Доста го сплаших. Но и да не е там, лесно ще го открием. Живее в приюта за бездомни.
	— Добре се справи с тази задача — потупа го по рамото Даниъл. — Ще поговоря с началника. Разбирам от Дел, че нямаш търпение да приключиш с патрулната служба.
	— Вярно е. А и да си призная, не вярвам, че Скрейп стои зад отвличането. Останаха твърде много неизвестни.
	— И аз имам същото чувство. Ето защо ще те помоля да седнеш и да съставиш пълен отчет. Напиши всичко, което мислиш по въпроса. Дел вече сподели някои неща и те ме притесняват.
	— Ако само можехме да пипнем оня тип Фел. Така ми се ще да го поразпитам…
	— А на мен ми се ще да открием момичетата — каза Даниъл. — И няма да мирясам, докато това не стане. Ако трябва, ще обърнем всички проклети канали наопаки, ще разровим целия бряг…
	— Но той не може да ги е похитил без превозно средство. Постоянно се препъвам в този факт. Къде му е колата? Да не би да ги е уловил за ръчичка и да ги е довел тук?
	— Да, да. По дяволите, толкова много неща има за вършене. Слушай, сега искам да се върнеш в участъка. Заеми се с този Уилард. Нали така му беше името, Уилард?
	— Милард — поправи го Лукас.
	— Същият. Изцеди от него всичко, което можеш… О, боже, погледни само това.
	Покрай брега се задаваше фургонът на Канал 3. Те явно първи бяха надушили новината, но и останалите медии скоро щяха да ги последват.
	Даниъл улови Лукас за лакътя.
	— Качвай Милард в колата и го карай в участъка. Чакайте ме в моя кабинет, а аз ще дойда веднага щом се освободя. Ще ни трябват показания. Много показания.


	Той завари Милард да седи отвън пред закусвалнята.
	— Никога не ме пускат да си пия кафето вътре, дори да имам пари — оплака се онзи.
	— Налага се да ти взема показания — рече Лукас. — Ставай, да вървим.
	— Но нали няма да ме арестуваш?
	— Не, не, никакъв арест, както ти обещах. Само ще поговорим.
	— Какво стана със Скрейп? — попита бродягата, докато крачеха към джипа. Наоколо вече се бяха струпали десетина полицейски коли, два телевизионни фургона и цяла тълпа зяпачи.
	— Нападна ченге с железен прът и стреляха по него.
	— Скрейп? Направо не ми се вярва. Та той се бои от всички.
	— Е, това е, което стана.
	— Зле ли е улучен? Ще се оправи ли?
	— Мен ако питаш… надали.


	Пред отдел „Убийства“ се бяха събрали неколцина полицаи, дочули вестта, че издирваният вече не е между живите. Лукас повери Милард на един от тях, намери свободно бюро и седна да пише доклада си. Даниъл се върна и заедно с един инспектор разпитва Милард около четвърт час, след което го пусна да си ходи.
	Лукас приключи доклада и му го даде, а той го прочете, добави пет-шест въпроса и го върна за преработка.
	Докато се трудеше върху втория вариант, Лукас дочу един от колегите си, на име Дик, да говори с Даниъл за Роналд Райс. Той прелистваше папка с документи и усърдно обясняваше нещо.
	— Ей — подвикна Лукас и двамата обърнаха глави към него. — Какво за Роналд Райс?
	— Намушкали са го с нож — рече кратко колегата му и се върна към обясненията.
	— Това го знам. Дошъл ли е в съзнание?
	— Не, ритнал е камбаната — отвърна другият.
	— Умрял е?
	— Лукас, пиши си доклада — смъмри го Даниъл.
	— Чакайте, вчера един тип ми каза кой е наръгал Райс и кои са свидетелите, но аз… — Той разпери ръце в неопределен жест. — Нали още беше жив и затова реших, че може да изчака.
	— Какво? — възкликна Дик.
	Лукас им предаде накратко фактите.
	— За бога, Девънпорт, как можа да си траеш досега? — поклати глава Даниъл. — Дик, върви да разпиташ тази Делия… По дяволите, ама че бъркотия!


	Докато Лукас приключи с писането, Даниъл вече бе излязъл, за да се срещне с кмета и началника на полицията.
	На прага се появи Дел.
	— Е, значи все пак му видя сметката — подхвърли на Лукас.
	— Не бях аз, Тед Хю стреля. Неволно, според мен. Не е имал намерение да го убива, просто се е паникьосал.
	— Искам да кажа, че ти успя да го откриеш — уточни Дел, като се настани върху един стол на отсрещната страна на бюрото.
	— Знаеш ли какво? Всички тези прословути доказателства на Даниъл — кашонът с дрехите, отпечатъците и така нататък… аз не им вярвам. Искам да намеря Фел.
	— Защо не изчакаш по-добър момент?
	— Мислех си, че тази вечер…
	— Чуй ме, Лукас — поклати глава Дел. — Те имат мъртъв заподозрян и достатъчно улики срещу него. Ако уликите не бяха толкова много или ако той не беше толкова мъртъв, можеше и да те оставят да гониш своя Фел. Но след като Скрейп е застрелян, налага се тъкмо той да бъде злодеят.
	— Но момичетата…
	— Момичетата вече ги няма. Всеки го знае. По онази блузка имаше кръв… човече, те просто не могат да си позволят Скрейп да се окаже невинен. Това би разбунило същинско гнездо от оси. Ще излезе, че безпричинно са убили човек и че са прецакали цялото разследване. Мисълта ми е — приеми, че всичко е приключено.
	— Не звучи много справедливо.
	— Не твърдя, че е справедливо, а само че така ще кажат. Почакай и ще се убедиш.
	— А ти какво мислиш? — попита Лукас.
	— Също бих искал да открия Фел. Наистина. Но от друга страна, срещу Скрейп има куп доказателства. Така че… вече и аз не знам.
	Лукас прокара пръсти през косата си.
	— И все пак ще продължа да търся този задник. Ще го открия и пет пари не давам кой какво казва.
	— Твоя работа — сви рамене Дел. — Хубаво е да си имаш хоби. Ела сега, ще те черпя една кока-кола, а ти ще ми разкажеш за Роналд Райс. Чух историята от Рой Патерсън. Решил си, че може да изчака? — Той се засмя. — Значи, разкриваш убийства между другото, но нямаш време да ги съобщиш на полицията, а?
	Лукас не можа докрай да схване шегата.


	По-късно същия ден бе изнесена пресконференция. Той стоеше в дъното на претъпканата зала, докато началникът на полицията с опечалено лице съобщаваше:
	— Ликвидирахме похитителя, но за съжаление, има всички признаци, че няма да върнем малките момичета. Те са били убити. За момента не знаем къде са, но ще работим в тази насока с всички налични ресурси. Рано или късно ще ги намерим…


	Но така и не ги намериха.


	Същата вечер Даниъл дръпна Лукас настрани и му каза:
	— Говорих с началника. Временно ще те зачислим към моя екип. Все още не можем да те направим инспектор, защото няма свободен щат, но ще бъдеш следващият за повишение. Ще чакаш максимум шест месеца, а междувременно забрави за патрулната служба. Дявол да го вземе, от теб ще стане страхотен детектив. Ти ни поднесе случая на тепсия, а междувременно пое убийството на Райс и реши и него. Никога не съм виждал някой да се справя по-добре, а си още новобранец.
	— Но така и не хванах онзи, когото издирвах — отвърна с горчивина Лукас. — Не успях да открия Фел.
	— Човек трябва да има приоритети — рече Даниъл. — Фел представлява интерес, вярно. Но в крайна сметка разполагаме с кашона и отпечатъците на Скрейп върху него. Липсва ни единствено свидетелят, който е видял как го изхвърля в контейнера. Е, ще продължим да го търсим.
	— Аха…
	— Слушай, във всеки случай, който ще имаш в кариерата си, ще остава по някоя въпросителна. Неща, които няма да можеш да обясниш. Но нашата работа не е точна наука. Движим се в мъгла, която само от време на време се разпръсва, колкото да зърнем нещо, а после се спуска отново. Ще трябва да се научиш да живееш с това. Но пък е по-сложна и по-интересна от всяка друга професия на света. В сравнение с това, което ние правим, Шерлок Холмс е същински аматьор.
	Шерлок Холмс, помисли си Лукас. Това бе детективът, когото бе имал предвид Ранди Уиткъм. С шапката с две козирки.


	Лукас прие съветите, дадени от Даниъл. Още от следващия ден работеше в цивилни дрехи, подобно на останалите инспектори, но в свободното си време продължи да търси Фел.
	Последният никога повече не използва кредитната си карта, както показваха компютърните проверки на Андерсън. Не се появи и в бар „Кенис“, нито в салона за масажи. На моменти Лукас се чудеше защо. Дали случайно не знаеше, че го следят? Дали някой не го бе предупредил?
	Постепенно обаче новите задължения затрупаха Лукас. С развихрилата се мания по крак кокаина случаите се трупаха един подир друг.
	И след година той заряза търсенето.


>	Сега

>>	10

	Лукас се отърси от обхваналото го съзерцание — ако това бе правилната дума — и се обади на Санди, служителката, работеща с базата данни, да открие родителите на момичетата. Даде й информацията, с която разполагаше, и се зае да преглежда чернова на изявление на губернатора относно престъпността. В него той, като цяло, си приписваше заслугите за нейния спад. Направи някои бележки по текста и го предаде на секретарката си.
	Междувременно Санди му върна обаждането. Родителите се казваха Джордж и Глория — нещо, което вече напълно се бе заличило от паметта му.
	Той позвъни на Марси Шерил в Минеаполис, съобщи й имената и попита:
	— Ти ли ще говориш с тях, или ще помолиш някой друг?
	— Уредих местният свещеник да се свърже със семейството. Джон Клинг. Има нужния подход, а и е бил край тях още навремето, когато момичетата са изчезнали.
	— Да знаеш, че съвсем скоро ще се появя по телевизията — рече Лукас.
	— Той е в готовност, може да им звънне още сега… Ти как си?
	— Справям се. Горе-долу.


	Лукас не можа да се откъсне от случая Джоунс през целия следобед. Трябваше да присъства на дълга среща с множество юристи, където се обсъждаше вариантът за вземане на ДНК проби от всички лица, арестувани някога в Минесота, с изключение на дребните пътни нарушители. Защитниците на гражданските права възразяваха, че това е неправомерно нахлуване в личното пространство, докато противниците им твърдяха, че не се различава от фотографиите и пръстовите отпечатъци, вземани рутинно при всеки арест.
	Позицията на Лукас бе неутрална. Всеки път, когато слушаше подобни дискусии, изпитваше непреодолимо желание да легне по гръб и да захърка.
	Все още под влияние на откриването на телата, той спомена историята по време на вечеря, предизвиквайки дълга и заплетена дискусия на тема съдебномедицински експертизи. Имаха гости — един банкер на име Боун и съпругата му — и приключиха с ядене на курабийки и разговори за портфейли от акции, фондови пазари и риболов.
	Уедър, жената на Лукас, беше хирург и имаше дежурство следващата сутрин, затова си легна скоро след като семейство Боун си тръгнаха. Той самият излезе да се поразходи из квартала, побъбри с един-двама собственици на кучета, после се прибра, поседя малко на компютъра и най-сетне си легна, унасяйки се в сънища за сестрите Джоунс.
	Когато се събуди в четири часа, Уедър спеше дълбоко, а сънят му се пукна като сапунен мехур и изчезна завинаги. Няколко минути той се опитва да го върне, но накрая се отказа и се обърна към Уедър. Тя бе отметнала завивката си и лежеше с нозе, обгърнали дългата, мека възглавница, служеща за подпиране на наедрелия й корем. Отново беше бременна, в шестия месец, и ехографът показваше, че тригодишният им син Сам и петнайсетгодишната Лети ще си имат по-скоро сестричка, отколкото братче.
	По-скоро Габриела, отколкото Габриел.
	Лукас бе също толкова развълнуван от предстоящото събитие, колкото и Уедър: щеше да им се роди още една дъщеря. Момичетата винаги бяха хубаво нещо. Колкото повече момичета, толкова по-добре. Той имаше една дъщеря от предишен брак, която виждаше само два пъти в месеца за по няколко часа, и я обичаше безумно. Тя живееше заедно с майка си, щастливо омъжена втори път.
	Лети пък беше осиновена от него и Уедър. Намираше се в трудна възраст, но Лукас бе точно толкова привързан към нея, колкото и към биологичните си деца, и бе сигурен, че тя му отвръща със същото, въпреки склонността си да го тероризира.
	Сега се загледа в жена си — бедрото й, качено върху възглавницата, дребното тяло, сгърчено край ръба на леглото. Тя не спеше добре напоследък, но от друга страна, бе имала такива периоди и през първата си бременност — от средата на петия месец докъм седмия. Стрес, безпокойство, бог знае какво… Той нямаше как да й помогне, затова бе доволен, че я вижда потънала в дълбок сън тази сутрин. Притесняваше се за нея, понеже и двамата вече не бяха млади — тя бе прехвърлила четиресетте, а Лукас наближаваше петдесет.
	Неусетно затвори очи и задряма, а видението се върна отново — от годините на младостта му, когато обикаляше в патрулната кола заедно с Фред Картър. Вечно мърморещият Фред, с упоритото му нежелание да се забърква в конфликти…
	Лукас го бе видял преди няколко месеца, работещ като охрана в щатския Капитолий. Вече не така младолик, но все още с пистолет на кръста. До пенсията, към която толкова се бе стремил през цялата си служба, вече му оставаше по-малко от година.
	— Лошото е — му бе казал Фред тогава, — че никога не знаеш коя ще е следващата мишена на терористите. Представи си, че решат да ударят голям град, но не някой от ключовите за страната? Такъв, който никой не очаква.
	— Като Минеаполис или Сейнт Пол — подсказа му Лукас.
	— Именно. И коя сграда ще взривят? Капитолия, естествено. — Той вдигна поглед нагоре. — Тоя голям, шибан купол. Направо го виждам с очите си. Два дни преди пенсия съм, а някой откачен ислямист с пояс експлозиви влиза и ми го събаря на главата.
	— Е, поне жена ти ще получи обезщетението.
	Другият размаха показалец като автомобилна чистачка.
	— Дори не си прави майтап с тия неща, човече. Не си прави майтап.
	Цялото съществуване на Картър бе съсредоточено върху пенсионирането, но той вече имаше такова огромно шкембе, че не изглеждаше вероятно да му се наслаждава твърде дълго.
	Мисълта за Картър отново извика образа на двете мъртви момичета, хилещи се с пергаментовите си усмивки през пожълтелия найлон на дъното на изкопа за новата сграда. Сестрите Джоунс…


	По изгрев-слънце Лукас се измъкна от леглото и зашляпа по шорти и тениска надолу по стълбите, към предната веранда. Открехна вратата и надникна навън. На пътечката се въргаляха три вестника — „Сейнт Пол Пайъниър Прес“, „Стар Трибюн“ и „Ню Йорк Таймс“.
	Най-близкият, „Ню Йорк Таймс“, не го интересуваше в момента. „Пайъниър Прес“ се намираше на два метра след него, а най-далеч от всички лежеше „Стар Трибюн“. Поколеба се дали да изприпка навън по бельо — в случай че по улицата минеше група ученички например. Но тъй като ученички не се забелязваха, отвори по-широко, притича и взе „Стар Трибюн“, а на връщане грабна също и „Пайъниър Прес“, като успя да влезе секунда, преди вратата с щракване да се затвори.
	Някой ден, мина му през ума, положително щеше да се заключи отвън. Най-вероятно през зимата. Очевидното решение бе да подпре вратата с нещо, но пък малката сутрешна надпревара с нея му носеше определена спортна тръпка.
	„Стар Трибюн“ бе отпечатал историята на първа страница, по средата. В „Пайъниър Прес“ тя се намираше на вътрешна страница, доста по-оскъдно отразена. Редакторите, явно узнали за нея от вечерните новини, не бяха успели да реагират навреме.
	Лукас захвърли „Пайъниър Прес“ на пода в антрето, отнесе „Стар Трибюн“ в кабинета си, настани се в креслото и зачете. Репортерите се бяха добрали до двамата родители. Те се бяха развели и всеки се бе задомил отново. Джордж Джоунс имаше още деца, а бившата му съпруга — не. Още една трагедия, рече си той с мисълта за бременната Уедър в спалнята и за децата, които щяха да го утешават на старини.
	След статията имаше коментари на началника на полицията в Минеаполис — за това как ще хвърлят всички сили и средства за разкриване на случая. Нищо ново. Все още сънен, Лукас се качи отново горе и завари Уедър да се облича.
	— Къде ще работиш днес?
	— „Рийджънс Хоспитал“ — прозина се тя.
	— Нещо интересно?
	— Всичко е интересно… но всъщност, не.
	— Е, аз ще се връщам в леглото — каза Лукас.


	Заспа почти моментално и три часа по-късно се събуди бодър и отпочинал. Взе мобилния си телефон от нощното шкафче, включи го и набра номера на Дел.
	— Чете ли сутрешния вестник? — попита.
	— Да, и се чудех дали ще се обадиш.
	— Искам да се заемем с това.
	— Нямам нищо против, но ще възникнат търкания с колегите.
	— Те няма да се справят толкова добре, колкото нас.
	— И това е вярно — съгласи се Дел.
	— Още повече, не е нужно да им казваме… поне в началото.
	Между Бюрото за криминални разследвания и полицейското управление на Минеаполис и Сейнт Пол съществуваше негласно съперничество. Ако попитаха някой старши инспектор от управлението, той вероятно щеше да каже: „Ония от Бюрото вероятно разглеждат двайсет убийства за цялата си кариера. А на мен ми минават през ръцете по толкова на година“. „Как ли не, биха реагирали от другата страна. Вие умеете да хващате бандитите седнали на дивана, с пистолет в ръка и бутилка бира. Но възникне ли по-сложен случай, опирате до нас.“ На което и двете страни биха отвърнали: „Глупости“.
	— Помниш ли Джон Фел? — попита Лукас.
	— Да, сещам се за името — отвърна Дел. — Мъжът, когото ти търсеше.
	— Има голяма вероятност той да е убиецът. Дори навремето ми се струваше така, но сега, когато Тери Скрейп напълно отпада като вариант, смятам, че трябва да го намерим.
	— Доста време мина оттогава.
	— Така е.
	— Най-добре да седнем и да го обсъдим.
	— В кафето след час? — предложи Лукас.
	— Става. Донеси си и бележника, ще ни е нужен списък на нещата, които знаем.


	Те се настаниха в едно сепаре в заведението на Снелинг Авеню, с чаша кафе за Дел и диетична кола за Лукас, разтвориха бележника и се заловиха да съставят своя списък.
C>
	1. Фел е бил доста млад през осемдесетте — вероятно на двайсет и няколко.
	— Това означава, че не се е спрял след двете сестри — отбеляза Дел. — Много психопати забавят темпото на средна възраст, но е продължил поне още десет или петнайсет години. Трябва да разгледаме други нерешени случаи на изчезнали слаби, руси момичета.
	2. Може да е бил арестуван за сексуално престъпление в един или друг момент, както се случва с повечето насилници.
	— Доколкото си спомням описанието му — каза Лукас, — бил е тъмнокос, възпълен и е разказвал вицове, вместо да се впуска в обичаен разговор. Също така има липсващо кутре на едната ръка. Тези признаци може да са достатъчни, за да го разпознае някой от следователите или евентуалните му съкилийници.
	3. По времето на изчезването на сестрите може да е бил наскоро уволнен от учебно заведение.
	— Надали се е задържал дълго на преподавателското място — разсъждаваше Лукас. — Не бих се учудил, ако причина за уволнението му е било задяване с ученичките или поне подозрение в такова. Значи, търсим човек с досие за сексуални провинения, който да е бил учител в началото на осемдесетте.
	4. Стари чекове, с които Джон Фел е погасявал задълженията по кредитната си карта.
C$
	Дел смяташе, че ако открият такива, по тях може да има ДНК, което да сравнят с базата данни на сексуални престъпници.
	— Не пречи да потърсим — поклати със съмнение глава Лукас. — Но мисля, че вече не пазят хартиени чекове.
C>
	5. Къщата, под чието мазе са били погребани телата.
C$
	— Трябва да проверим всички документи за нея от онова време — каза Дел. — Битови сметки и други такива. Името му все трябва да присъства някъде.
	— Ченгетата положително ще се заемат с това — отвърна Лукас. — Не знам само дали ще се разпрострат и до съседните къщи.
	— Би трябвало, ако действително запретнат ръкави, както обещават.
	— Смяташ ли, че Марси ще ни осигури достъп до данните по случая? — попита Дел.
	— Ако ги поискаме, ще й е неудобно да откаже, но не вярвам да й стане приятно.
	— Тогава да я стимулираме с нещо…
	— Какво ще кажеш за това… — замисли се Лукас. — Познаваш ли Джеймс Хейуърт от Сейнт Пол?
	— Чувал съм за него.
	— Той току-що се върна от академията на ФБР в Куантико и е един от водещите експерти по поведенчески науки. Ако му уредим интервю в „Стар Трибюн“, той ще каже, че хора като Фел не спират просто ей така. Тогава всички ще си глътнат езиците от страх.
	Дел се подсмихна над чашата си.
	— Ако Марси разбере, че ти си го скроил, направо ще ти откъсне главата.
	— Да, но няма защо да разбира. А ако след това предложим услугите си, бас държа, че ще бъдем поканени. За да споделим отговорността, един вид.
	— Откъде предлагаш да започнем?
	— Ще заръчам на Санди да събере данните за изчезнали момичета — каза Лукас. — Тя ще се справи много по-бързо от нас. Не искам да си кръстосваме шпагите с полицията по-скоро от необходимото, но… мисля да тръгнем от училищата.
	— Кога?
	— Още днес следобед. Ще издействам чрез Роуз Мари да те освободим от оперативна работа за известно време. Бюрократите в образователната система водят подробни трудови досиета, но не обичат да ги показват, затова сигурно ще ни трябва съдебно разпореждане. Трябва да разберем колко училищни района има в Минеаполис и околностите и къде са разположени.
	— Добре, ти се заеми с това, а аз имам да довърша още някои неща. Ще съм готов утре сутринта.


	Щом стигна в офиса, Лукас повика Санди, която отговаряше за информационните проучвания, и й разясни теориите си за Фел и предполагаемия му сблъсък с наркопласьора Смит, довел до смъртта на последния. Тя веднага се залови с издирването на случаи на изчезнали момичета, отговарящи на даденото описание.
	След това Лукас направи няколко справки по телефона и откри, че в града и околностите има над петдесет училищни района, всеки с отделна администрация. Пробва първо по-големите и централни от тях, но както и очакваше, му бе казано, че се нуждае от съдебна заповед, за да разгледа трудовите регистри.
	— А трябва ли ми заповед — попита, — за да разбера дали сте уволнявали някого в определен промеждутък от време? Или можете да ми отговорите само с „да“ и „не“?
	— Това не е проблем — отвърна администраторката. — Ако ми кажете датите, ще проверя и ще ви върна обаждането.
	Така той прекара следващите пет часа, с прекъсване само за обедна почивка, в търпеливо набиране на телефонни номера и повтаряне на едни и същи реплики. Към края вече бе научил, че през съответния период в дванайсет от общо петдесет и петте района са уволнявани учители мъже.
	— Не мога да ви разкрия името — каза един от събеседниците му, — но виждам, че поводът е бил родителско оплакване, без по-нататъшни обяснения… което може и да означава сексуално посегателство.
	— Към момче или момиче?
	— Хм, не ми мина през ум, че може да е към момче, но няма как да ви дам повече подробности. Ако искате моя съвет, вземете си съдебно разпореждане и тогава ще получите пълен достъп до документацията.
	— Ще се чуем утре — каза Лукас.
	В още два от дванайсетте района причините за уволненията не бяха конкретизирани, което според администраторите означаваше потенциално сексуално провинение.
	— Тези неща не се пишат или говорят, защото има риск от завеждане на дела.
	Другите девет уволнения бяха заради употреба на алкохол, наркотици и различни други нарушения, нямащи връзка със секса.


	В края на деня той се свърза с Марси Шерил в участъка.
	— Нещо ново по случая със сестрите Джоунс?
	— Работим по въпроса. Нещата се придвижват бавно, така че може би ще се наложи да включим повече хора.
	— Медиите досаждат ли много?
	— Не толкова, колкото очаквах — отвърна тя. — Историята се е разиграла, преди репортерката от Канал 3 да се роди, а нещата, случили се преди нейното раждане, явно не я интересуват толкова… Обаждат се хора, да, но засега е търпимо.
	— С една дума, не сте стигнали до никъде.
	— Все още е твърде рано. Съдебният лекар смята, че има шанс да открием следи от ДНК по телата.
	— Не бих се надявал прекалено — рече скептично Лукас.
	— Но ако извадим късмет, можем да идентифицираме извършителя в рамките на дни. Всяка чужда ДНК положително ще е от него. Момичетата са били отвлечени, вероятно изнасилени многократно… все нещо трябва да е останало.
	— Е, успех. Събрахте ли някакви имена на живущите от онова време?
	— Да. Разглеждаме и битовите сметки, разбира се, но те всички се водят на името на Марк Таун, собственика на имотите. Явно при отдаването им токът и водата са били включени в наема… но не и телефонът. Проблемът е, че не разполагаме с телефонния номер за този адрес, но продължаваме да търсим. Издирваме стари съседи и така нататък.
	— Добре, Марси. Ще поддържаме връзка.
	— Не ме баламосвай, Лукас — каза Шерил. — Пределно ясно ми е, че ровиш за нещо. Какво е то?
	— Нищо особено, просто правим някои проучвания. Една колежка събира данни за изчезнали момичета от същия период. Първо ще покрием територията на града, после на щата, а след това и на съседните щати. Не знам дали ще ти бъде от полза.
	— Естествено, всяка подкрепа ще е от полза. Кажи ми, ако изскочи някое име.
	— Имена изскачат колкото искаш. Вече сме събрали към двайсет, а докато приключим, вероятно ще станат петдесет. Проблемът е да разберем кое девойче е избягало от къщи, кое е отишло при другия си родител, а кое е отвлечено и убито. Тук вече нещата стават мътни.
	Поговориха още около минута и накрая Лукас затвори телефона с мисълта как ли ще побеснее тя, когато разбере, че наистина я баламосва.
	Колкото и потресаващо да бе престъплението, то нямаше спешния характер на убийство, извършено вчера. Интересът към него бе едва ли не археологически. Разкриването му щеше да донесе лаври на Марси, но й липсваше вътрешният импулс, който би я тласкал, ако злодеят в момента върлуваше на улицата.
	При Лукас беше различно — донякъде защото бе свидетел на грешката, допусната някога. Той се отпусна назад в креслото и затвори очи, мъчейки се да си спомни миналите дни. Къде бе отишло онова време? Понякога изглеждаше толкова близо, че едва ли не можеше да протегне ръка и да го докосне, а друг път му се струваше като древна история.
	В лятото на изчезването на момичетата той бе имал кратка, но възбуждаща връзка с една адвокатка по бракоразводни дела, десетина години по-възрастна от него. Неотдавна бе чул, че се е оттеглила да кара с пенсията си във Флорида.
	Пенсия…


	Вратата се открехна и Санди подаде глава.
	— Имаш ли минутка?
	— Разбира се. — Той й посочи посетителския стол.
	— Попаднах на нещо интересно. — Тя имаше пясъчноруса коса — нито много светла, нито кестенява — и се носеше в хипарски дрехи от рода на тънки, свободни рокли до глезените и сандали на бос крак. Отдолу прозираше фигура, която Лукас намираше за привлекателна. Беше красива по един ненатрапчив начин, с кафяви очи зад старомодните, кръгли очила с телени рамки. Зад всичко това се криеше интелект, хладен и остър като бръснач.
	Мнозина я подценяваха и се порязваха на него, като например един от агентите на Бюрото на име Върджил Флауърс…
	— Случаят е толкова специален, че реших да те занимая с него — каза Санди, след като се настани и разгърна голям бележник с жълти страници. — Нападение от непознат, с опит за отвличане, в Анока Каунти през 1991-ва. Името на момичето е Кели Бел, а от снимките, с които разполагаме, изглежда като близначка на сестрите Джоунс. Дванайсетгодишна, слаба и руса. Прибирала се през парка от училище, когато била пресрещната от мъж, въоръжен с нож. Тъмнокос, с пълно телосложение. Опитал се да я вкара в бус, но тя започнала да се дърпа и да пищи. Получила порязвания по дланите и ръцете, но в крайна сметка успяла да се отскубне. Според описанието й, бусът бил закрит и червен на цвят. Ти спомена черен бус, но като се изключи цветът, всичко друго съвпада. Жертвата, техниката на нападението, а съдейки по външността, престъпникът спокойно може да е бил въпросният Фел.
	— Успели ли са да го идентифицират? — попита Лукас.
	— Не. Което е още един интересен детайл. Както и в случая Джоунс, никой не е видял нищо. Избрал е усамотено място, през което е знаел, че ще премине жертвата, и й се нахвърлил. Било е твърде добре планирано за импулсивна постъпка. От шерифския офис са взели отпечатъци от гумите. Марка „Файърстоун“, доста износени. Бусът също е бил стар, имал е нужда от реглаж.
	— Как беше отново името на жената?
	— Кели Бел.
	— Искам да знам къде живее и кой е водил разследването. Не е стигало до нас, нали?
	— Не. Полицейският участък в Анока. Регистрите по гражданско състояние показват, че Кели се е омъжила през 2005-а и е сменила фамилията си на Баркър. Съпругът й се казва Тод Баркър. Живеят в град Блумингтън.
	— Имаш ли адреса им?
	— Разбира се — каза Санди. — Също и телефона.
	— Някога да си се замисляла да станеш ченге? — попита Лукас. — Ще ти се повиши заплатата, а и винаги ще ти намерим място тук.
	Тя поклати глава.
	— Смятам да завърша право. А след това, може би ФБР.
	— Като Кларис Старлинг… „Мълчанието на агнетата“.
	— Тъкмо това си мислех и аз — рече тя със свенливата си, хипарска усмивка.


	Понеже денят вече преваляше, а и натоварването в офиса не беше особено високо, Лукас се прибра вкъщи за вечеря. Дъщеря му Лети бе залитнала по вегетарианството, затова ядоха соева имитация на пилешко, която дори донякъде му хареса, макар и да не си го призна. Той узна последните новини около бременността на жена си и от смяната й в болницата, а после, докато домашната помощница подреждаше съдовете в миялната машина, тихомълком се измъкна в кабинета си, откъдето позвъни на Кели Баркър.
	Тя вдигна на третия сигнал и след като той й се представи и каза, че иска да поговори с нея за нападението през 91-ва, го попита:
	— Това има ли нещо общо с онези момичета, които изровиха?
	— Може би да — каза Лукас. — Мъжът, когото подозирам за убийството им, е бил доста млад по онова време, а този вид насилници не се отказват скоро. Ако не ги хванат, продължават да го правят. Вашият инцидент е доста сходен с онова, което вероятно се е случило с момичетата, а и описанието на престъпника съвпада. Така че ако е възможно да се срещнем и да го обсъдим…
	— Това ще включва ли медийни изяви? — попита Баркър.
	— Не бих казал — отвърна леко учудено Лукас. — Интервютата обикновено не са част от разследването.
	— Питам, защото поддържам отношения с Канал 3. Те ми направиха биографичен очерк след нападението, а после, около ареста на Майкъл Макканлин, отново на няколко пъти излизах в ефир.
	Лукас си спомни за Макканлин, който бе убил три деца и ранил двама възрастни в спор, възникнал около граници на имоти и шумна футболна игра.
	— Макканлин не е имал връзка с вашия инцидент, нали?
	— Не, но заради нападението срещу мен ме каниха да коментирам и по други подобни случаи.
	— В случая не търся гласност, макар Дженифър Кери от телевизията да ми е стара приятелка. Познавате ли я?
	— И още как! — възкликна тя. — Тя ми е любимка. Кога искате да се срещнем?
	— Още сега, ако ви е удобно.


	Семейство Баркър живееха на двайсет минути от дома на Лукас в Сейнт Пол, затова той се обади на Уедър, че излиза, качи се в своето „Порше 911“ и подкара към отвъдния бряг на Мисисипи.
	Пое по магистрала I-494 на запад, покрай летището и „Мол ъв Америка“. Адресът се намираше в предградията на Блумингтън, в заможен квартал от шейсетте. Нямаше много хлапета по улиците, само край една улична лампа се виждаше зарязано детско колело.
	Къщата бе широка и ниска, подобна на ранчо, с алея, водеща към двоен гараж. От нея се отклоняваше плочеста пътека до входната врата.
	Той натисна звънеца и отвътре се показа мъж, явно съпругът на Кели.
	— Не искам да прозвучи неучтиво, но бихте ли се легитимирали?
	— Разбира се. — Лукас извади служебната си карта и му я показа.
	— Благодаря, заповядайте — рече Тод Баркър, като прочисти гърло. — Аз… сега ще прибера пистолета. Не бяхме съвсем сигурни кой се обажда.
	— Естествено.
	На дивана във всекидневната пред телевизора с изключен звук седеше жена.
	— Тод малко се притесни, щом разбра, че ще ни посетите — каза тя.
	— Не става дума за притеснение. — Тод сложи късоцевния револвер „Смит и Уетсън“ в чекмеджето, подаващо се отстрани на високия старинен часовник с махало, и го затвори. — По-скоро за предпазливост. Човек трябва да е подготвен… Мога ли да попитам вие какво оръжие носите?
	— Няма проблем. — Лукас отгърна сакото си и показа своя автоматичен „Колт Голд Къп“, пъхнат в раменния кобур.
	— Страхотно. — В гласа на домакина се прокрадна ентусиазъм. — Зареден и на предпазител ли?
	— Не, не държа патрон в цевта.
	— А, ясно. По израелски маниер. Така не е много ефективно…
	— Досега не ми се е налагало да го вадя чак толкова бързо — каза Лукас. — Ако реша, че се задава опасност, просто го зареждам.
	— Аха — кимна Тод. — Е, аз имам разрешително, но шефът ми не разрешава да носим оръжие на работа. Дано един ден не му се наложи да съжалява за тази грешка.


	Семейство Баркър изглеждаха малко над трийсетте и явно тепърва обзавеждаха дома си. Повечето мебели бяха сравнително нови и евтини, като се изключи гордостта на всекидневната — внимателно полираният старинен бюфет, намиращ се под окачения на стената телевизор с плосък екран.
	Тод Баркър се настани до съпругата си и посочи на госта към креслото. Лукас седна и им предаде накратко подробностите около случая Джоунс, включително откриването на телата и описанието, доколкото го помнеше, на мъжа, известен под името Джон Фел.
	— Доста едър, с възпълно телосложение. Къдрава коса, тъмнокафява или черна на цвят. Широко лице. Ако той е отвлякъл момичетата, може да е виновен и за смъртта на един дилър на дрога, който е станал неволен свидетел. Това убийство също остана неразкрито. Наръгал го е многократно с нож.
	— Съдейки по външността, не е изключено да е същият — каза Кели Баркър. — Колкото до ножа, сами можете да се убедите — тя протегна ръце към Лукас и прокара пръст по дългите, тънки белези по предмишниците си. После вдигна дланта си, където имаше клинообразен белег от пронизване. — Здравата ме накълца. Аз пищях и се дърпах, а той се препъна и това ми даде възможност да избягам. Той ме подгони, но беше прекалено дебел и не успя да ме настигне. Тогава хукна обратно към буса си. Щом стигнах края на парка, минувачите ме видяха и един мъж ме откара в болница.
	— Странно как си се престрашила да се качиш в колата на непознат след всичко това — отбеляза Тод.
	— Той всъщност беше много мил възрастен човек. Казваше се Нейтън Дън. Помня, че изпоцапах цялата му тапицерия. Боях се да не умра от загуба на кръв. Лекарите се обадиха в участъка и полицията в Анока веднага започна търсене на червен бус, управляван от пълен, тъмнокос мъж. Но така и не го откриха.
	— Смятате ли, че го помните достатъчно добре за изготвяне на фоторобот?
	— Вашите колеги го направиха още тогава — отвърна Кели. — Изчакайте минутка…
	Тя стана от дивана и отиде в съседната стая, откъдето се чу отваряне на чекмедже. След малко се върна с кафяв плик и извади от него лист хартия.
	— Ето, заповядайте.
	Лукас го пое и дори примигна — дотолкова точно изображението пасваше на неговата представа за Фел. Като се изключи подробността, че лицето, пресъздадено от старомодния софтуер, бе малко по-слабо. Това често се случваше при изготвяне на портрети по описания на очевидци, защото художниците имаха склонност да използват усреднени стойности.
	— Сега имаме по-добри технологии — вдигна глава към нея Лукас. — Ако намерите време да прескочите до Сейнт Пол…
	Тя обеща да го стори.
	От продължилия разговор изникнаха още няколко детайла. Нападателят беше паркирал досами пешеходната пътека в парка, вкарвайки го на заден ход в храстите.
	— Видях го съвсем отблизо — рече Кели. — Задната врата беше отворена, а прозорците бяха затъмнени и препречени с решетки, за да не можеш да ги счупиш, също както и прозорчето към кабината на шофьора. Странични прозорци нямаше. Това си спомням… Приличаше на… затворнически фургон.
	— Какво каза той, докато се опитваше да ви сграбчи?
	— Не знам. Това ми се е изтрило от паметта. Знам, че вървях през парка, а на това място имаше гъсти люлякови храсти. Той изскочи от тях и ме хвана. Извади ножа и ме затегли към буса, а аз се дърпах с всичка сила, докато накрая не се отскубнах. Започнах да отстъпвам заднешком, а той говореше нещо, но в същото време размахваше ножа. После посегна да ме улови отново, но аз хукнах колкото ми държат краката. Той опита да ме настигне, но се отказа, и щом погледнах през рамо, го зърнах да се скрива обратно в храстите. Чух го да пали двигателя и свърнах от пътеката, защото се боях да не ме подгони с буса. Виждах улицата пред себе си и исках само да стигна до нея… Но той не се появи повече.
	— Значи, за момент сте били очи в очи.
	— О, да. Той говореше и… — тя постави ръка върху лицето си — плюеше. Беше толкова близо, че усещах по себе си пръски от слюнката му.
	— Помните ли как изглеждаше ножът?
	— И още как — потръпна тя. — Беше дълъг, извит нож, като онези за разрязване на печено месо на масата. Не голям и тежък, като касапските, а дълъг и извит.
	— Тоест домакински, а не примерно ловен или сгъваем?
	— Определено. Приличаше на кухненски нож, с дървена дръжка.
	— Значи, сте побягнали, а въпросният Нейтън Дън е спрял с колата си. Той успя ли да зърне нападателя?
	— О, не — поклати глава Кели. — Аз тичах по пътеката, през храстите. Изскочих на улицата толкова внезапно, че господин Дън едва не ме прегази. Но знам друго — докато се борех с мъжа, го одрасках и имах кожа и кръв под ноктите. Полицията взе проби. Беше останал и косъм — помня как служителят го извади изпод нокътя ми в болницата и каза: „Намерих черен косъм“.
	— Виж, това може да е важно — рече Лукас. — Благодаря, че го споменахте.
	— Има ли начин да се извлече ДНК от толкова стари улики? — попита Тод.
	— Да, стига да са ги запазили — отвърна Лукас. — Хубавото е, че хора, които вършат подобни неща, рано или късно биват залавяни, а ние поддържаме база данни за сексуалните престъпници. Както и ФБР. Ако някога е бил арестуван или осъждан, има шанс да го открием.
	— Това би било чудесно — плесна с ръце Кели.
	Говориха още няколко минути, но тя не разполагаше с нищо друго, което да може да допринесе към разследването. Не помнеше и за липсващо кутре.
	Възможността за ДНК пробите бе интригуваща. Чрез тях бяха оправдани доста хора, несправедливо обвинени в изнасилвания и убийства, но имаше и не един и двама, застигнати от отдавнашни свои престъпления, за които смятаха, че са се отървали безнаказано.
	Срещата убеди Лукас, че Фел, каквото и да бе истинското му име, е убиецът на сестрите Джоунс, както и че опитът за отвличане на Кели Баркър е друго негово дело. Колко още имаше преди или след това, можеше само да гадае.
	— Слушайте — каза му Кели на раздяла, — имате ли нещо против да се свържа с моите хора в Канал 3? Сигурна съм, че ще се заинтригуват, а може да поканят и вас.
	Думите бяха изречени делово, като от една личност от шоубизнеса към друга.
	— Не мога да правя официални изявления на този етап — отвърна Лукас. — Ако все пак говорите с тях и те решат да излъчат някакъв материал, непременно ми се обадете. Имайте предвид, че престъпникът също гледа телевизия. Има една жена, с която ви препоръчвам да се свържете — Марси Шерил, началникът на отдел „Убийства“ в Минеаполис. Тя може да ви даде полезни съвети. И помнете — нищо чудно вие да сте единственият жив свидетел, способен да го идентифицира.
	— Не се тревожете, знаем как да се грижим за себе си — увери го Тод Баркър със сдържана усмивка. Огледайте се наоколо — в тази стая има четири пистолета. Мога да стигна до някой от тях за две секунди, броено от възникване на заплахата до натискане на спусъка.
	— Стига да имате толкова време — кимна Лукас.
	— Защо? Две секунди са нищо.
	— Един прогимназист може да пробяга сто метра за петнайсет секунди. Това прави тринайсет метра за две секунди… колкото оттук до задния ви двор.
	— Смятате ли, че трябва да си купя пушка? — попита Баркър.
	— Смятам, че трябва да си поставите здрави ключалки.


	Лукас отиде до колата си, застана на тротоара и близо минута се взира замислено в смрачаващото се небе. Маниаците на тема оръжие винаги го изнервяха. Всички повтаряха през стиснати зъби едно и също: „По-добре да го имаш и да не ти трябва, отколкото да ти дотрябва и да го нямаш“. Звучеше логично, но зад това сякаш се криеше потиснато желание да открият огън по нещо.
	От друга страна, идеята, че са защитени, бе пълна илюзия — всеки задник, скрит зад някой храст в нощта, можеше да ги гръмне като пилци.
	Лукас бе стрелял неведнъж по хора в кариерата си и това неизменно му бе носило изписване на цели кофи мастило, както и заплаха от съдебни дела. Затова намираше, че като цяло, с редки изключения, е по-разумно да държи пистолета в кобура си. Много по-важно за него бе самото преследване на дивеча.
	А сега чувстваше, че пулсът му се ускорява.
	Защото бе попаднал на следа. Поне с осемдесет процента вероятност Джон Фел бе мъжът, нападнал Кели Баркър. Ловът можеше да започне.


>>	11

	Когато влезе в офиса на следващата сутрин, завари Дел да си играе с нов фотоапарат.
	— Твоят човек Флауърс ме запали — каза. — Даже тръгнах на вечерен курс по фотография.
	— Да, голяма краста е — отвърна Лукас. — И на мен Уедър ми подари един. Щеше ми се да имам повече време за това… Е, успя ли да се освободиш?
	— На твое разположение съм. Какво откри вчера?
	Лукас му предаде за разговора с Марси Шерил, обажданията до училищата и вечерното си посещение при Кели и Тод Баркър.
	— Може и да греша — завърши накрая, — но ми се струва, че ако се разгърнем с всички сили, доста бързо ще стигнем до него. Почти със сигурност човекът, нападнал Баркър и убил сестрите Джоунс, е един и същи и това е Фел. Ако изскочи потенциален заподозрян, единственото, което трябва да направим, е да му вземем ДНК проба и да я сравним с пробата от Анока.
	— Така няма непременно да го впримчиш и за убийството на момичетата — рече Дел.
	— Защо? Нали навремето ме учеше, че важното е да знаеш кой е извършителят. От там нататък нещата по един или друг начин се нареждат…
	— Това е вярно по-скоро при крадци с взлом, наркодилъри и други подобни. Хора, които вършат престъпления по пет дни в седмицата. Знаеш ли кои са, рано или късно ти падат в ръцете. Но ако някой е търсил жертви само веднъж годишно и е спрял преди десет години… проблемът е съвсем различен.
	— Но не и нерешим — настоя Лукас.


	Те седяха в неговия офис около час, в кроене на планове и правене на телефонни обаждания. Свързаха се с участъка в Анока, където след няколко препращания попаднаха на инспектор на име Дейв Карсън. Лукас му обясни набързо за сестрите Джоунс и евентуалната връзка със случая Баркър, след което получи лошата новина:
	— Да, имаше събрани тъканни проби, но ДНК анализът се провали… заради вас, момчета — каза Карсън. — Току-що бяхте открили лабораторията в Бюрото за криминални разследвания и стана някакъв гаф. Не знам точната причина.
	— Има ли още запазени тъкани? — попита Лукас.
	— Не, всичките отидоха. Тогава ни обяснихте, че ако сме изчакали още няколко месеца или година, докато технологията навлезе напълно, всичко е щяло да бъде наред. А така… останахме с празни ръце.
	— Кой знае за това?
	— Един-двама от по-старите служители тук — отвърна Карсън. — И може би някой от вашите лаборанти, стига да са останали оттогава. Все пак минали са повече от двайсет години.
	— Добре. Слушайте, ако се повдигне въпросът, не го споменавайте. Няма да навреди да упражним малко натиск върху заподозрения — нека си мисли, че имаме неговото ДНК.
	— Ясно, никакъв проблем — рече полицаят от Анока.
	— Това не ми прозвуча много добре — изкоментира Дел, щом разговорът приключи.
	— Да, не беше — измърмори Лукас, затваряйки телефона. — По дяволите, ако имахме пробите, трябваше само да идентифицираме тоя мръсник и щяхме да го закопчаем.
	Той се обърна и зарея поглед през прозореца. Долу един полицейски микробус спираше пред входа за прием на веществени доказателства.
	Денят беше чудесен. Ясен и слънчев, но не прекалено горещ.
	Те седяха и напрягаха глави.
	— Защо не звъннеш на Ръф? — предложи Дел след малко. — Да видим дали пък той няма да успее да разбуни духовете.
	Ръф Игнас беше относително надежден репортер в „Стар Трибюн“. Надежден, защото имаше силно развит нюх за това от къде, как и от кого идва маслото върху хляба му. Относително, защото в същото време страдаше от безмерна амбиция.
	— Може и да си прав. Ако му се обадим сега… — Лукас погледна часовника си, после намери телефона на Игнас в компютъра и вдигна отново слушалката.
	— Ало? — чу се гласът на Игнас отсреща.
	— Обажда се Девънпорт, от Бюрото за криминални разследвания.
	— Един такъв висок, с тъмна коса. Постоянно се връща към славните си дни в аматьорския хокей, като същевременно печално надценява възможностите си на баскетболното игрище.
	— Същият. Виж, имам нещо, което може би ще те заинтересува, а може би не.
	— Днес е пълен застой — рече Игнас, — така че ако имаш котка, качена на дърво, ме интересува. Всъщност дори бих те насърчил да качиш котка на някое дърво.
	— Ами случаят Джоунс?
	— Вече е изтъркана новина. И никакво развитие. Пратихме наш човек да издири роднините на Скрейп, да ги пита дали няма да заведат дело. Те обаче казали, че не им се занимава. Дори не го помнели много добре.
	— Не им се занимава? В коя държава живеят, за бога?
	— Не знам. Сигурно в някоя примитивна, където още не са измислили съдебните искове и адвокатите.
	— Доста примитивна трябва да е — каза Лукас.
	— Виж — отбеляза Игнас, — вече започнах да се прозявам. Естествено, винаги се радвам да си побъбря със стар познат, но трябва и да си лъсна обувките…
	— Добре, добре. Не си го научил от мен, но в Сейнт Пол има един човек, който току-що се върна от академията на ФБР в Куантико.
	— Да, добро утро. Джеймс Хейуърт. Но по-скоро бих си прерязал китките, отколкото да разтягам локуми за някакъв си лектор в академията на ФБР.
	— Работата е там, че той е луднал по поведенческите профили. Вече вижда серийни убийци дори в кофите за смет. Затова ми хрумна, че ако го питаш за случая Джоунс, ще ти каже, че извършителят не е спрял дотам, а е продължил да трепе наляво и надясно. И че има куп други жертви, заровени в запустели стари мазета.
	— Хм. Но случаят е в Минеаполис, а той е в Сейнт Пол. — В гласа на Игнас трепна заинтригувана нотка. — Смяташ ли, че ще ми даде интервю?
	— Ще го даде дори на Рудолф, шибания елен на Дядо Коледа, ако той го пита за кръвожадни сексуални маниаци — увери го Лукас. — Затова ти предлагам да поговориш с него, да видиш какво има да каже, а после да го раздуеш извън всякаква пропорция.
	— Това е една вълнуваща и достойна цел сама по себе си. Но не по-малко вълнуващ е и въпросът какво печели Девънпорт от цялата история?
	— Удоволствието да помогне на свой стар приятел вестникар — отговори Лукас.
	— Толкова често лъжеш, че ти се е превърнало в условен рефлекс — каза Игнас. — Трябва да обмисляш лъжите си по-внимателно.
	— Все пак си имам работа с представител на медиите. Е, допада ли ти идеята?
	— Зависи дали ако я приема, накрая ще изглеждам като кръгъл глупак. Или е вярно, че оня тип е убил още хора?
	— Неофициално ли?
	— Засега — съгласи се Игнас.
	— Има поне още едно подобно нападение, поради което смятаме, че е продължил да го прави. И не се притеснявай, няма да изглеждаш като глупак. Ако излезе фалшива тревога, никой няма да си спомни за твоята статия. Просто поредното парче вестник за застилане на клетката с канарчета.
	— Така ли?
	— Абсолютно. Е, какво мислиш?
	— Мисля, че утре ще излезе на първа страница.
	— Браво, добро момче — похвали го Лукас.


	— Ако Марси разбере… — започна Дел.
	— Не бой се, Ръф умее да си държи устата затворена. Което ми напомня, че трябва да й се обадя относно Кели Баркър. — Лукас вдигна отново телефона, но се наложи да остави съобщение, защото Марси Шерил беше на бюджетна среща.
	— Обикалят ли ти се училища? — попита той Дел.
	— Не, но какво друго ни остава?
	Въоръжени с цял сноп съдебни заповеди, уредени от Санди, те започнаха от най-отдалечените места, в Уошингтън Каунти и Маундс Вю, за да се върнат постепенно към Минеаполис.
	Първото уволнение, на четиресет и четири годишен учител на име Хосфедер, бе всъщност двойно. Хосфедер и негова колежка с фамилия Дюбоа се бяха простили с работата си заради извънбрачна афера. Връзката им, според училищния администратор, била консумирана поне веднъж, в един съботен следобед през късната есен, върху маса в лабораторията по химия. За нещастие на влюбените, свидетели на акта станали група ученици, намиращи се в сградата за музикална репетиция, които по неизяснени и предполагаемо несвързани със случая причини тихомълком слезли в лабораторията.
	— Вероятно да се натискат — предположи Дел.
	— Най-малкото — съгласи се администраторът.
	— Но самият Хосфедер не е имал забежки с непълнолетни, нали? — попита Лукас.
	— Поне тук не пише нищо — отвърна мъжът, прелиствайки папката.
	Вторият случай касаеше сексуален контакт между преподавател на име Луис и седемнайсетгодишната ученичка Пелетсън. Дел обаче почука замислено с пръст по досието.
	— Хюстън, мисля, че имаме проблем.
	— Мда — рече Лукас, вглеждайки се в страницата. — Възрастта на Луис по време на инцидента е била петдесет и три години. Похотлив стар козел.
	Благодариха на директора за съдействието и си тръгнаха.


	Марси се обади, докато шофираха обратно към Минеаполис, и Лукас й разказа за срещата си с Кели Баркър.
	— След като поговорих снощи с нея — завърши, — определено мисля, че е била нападната от същия тип.
	— От онзи, който според теб е накиснал Скрейп.
	— Именно.
	— Добре — въздъхна Марси някак отегчено. — Ще помоля колегите да се свържат и да проверят.
	— Някакъв напредък около обитателите на къщата?
	— Засега не. Открихме името на една от съседките, но още не сме стигнали до нея. Преместила се е във Фарго.
	— Дръж ме в течение — каза Лукас и затвори.
	— Май не е твърде ентусиазирана — подхвърли Дел.
	— Трябва й малко време, за да загрее.
	— Обикновено е като ловно куче. Сама дърпа каишката.
	— Това е, защото не вярва в случая. Смята, че ще се превърне просто в поредния трън в задника. На нея й дай хубаво убийство с гонитба, когато може да надене бронежилетката и да изкара бандита от някое мазе.
	— Че то си е забавно — отбеляза Дел след минута.
	— И още как.


	Третото училище беше в града и уволнението отново беше заради секс между учител и ученичка, но този път мъжът беше черен.
	— Не ни върши работа — рече Лукас.
	Отбиха се в „Макдоналдс“ да похапнат и към средата на следобеда се върнаха в Бюрото. Тод и Кели Баркър тъкмо излизаха от сградата.
	— Направихте ли фоторобота? — попита Лукас.
	— О, да — отвърна тя. — Техниката е далеч по-съвършена отпреди. — И му подаде разпечатан лист с портрета на заподозрения. Той го погледна и го показа на Дел с думите:
	— Трябва да изровим хора, които са контактували с него по онова време. Да видим дали ще го разпознаят. Надявам се да са още живи.
	— Е, щом ние сме живи, сигурно е останал и още някой — отбеляза Дел, връщайки листа на Кели. — Например онези проститутки. Те бяха доста млади. Пазиш ли им още имената?
	— Вероятно ги има в старите ми доклади. Ще се наложи да ги изискам от полицейското управление. — Лукас се обърна отново към семейство Баркър: — Какво стана с идеята за телевизията?
	— Свързах се с тях и очаквам да ми се обадят обратно — каза Кели. — Мисля, че ще я лапнат като топъл хляб с това тук — тя размаха портрета — и особено сега, след изравянето на момичетата.
	— Все още не сме сигурни, че има връзка — предупреди я Лукас.
	— Всички възможности трябва да се проучат — отговори му тя.


	Щом се качиха в офиса, Дел попита:
	— Е, какво мога да свърша аз?
	— Провери кредитната карта на Джон Фел и разбери как е правил погасяванията по нея. Ако е било с пощенски запис, както подозирам, сме прецакани. Но ако е имал текуща сметка, нещата стават по-интересни. И по-заплетени…
	— За тази цел ще трябва да е имал документ за самоличност — каза Дел. — Някой проверявал ли е дали случайно не си е вадил шофьорска книжка на това име?
	— Тогава проверихме, но нямаше — отговори Лукас. — Не пречи да опитаме отново. Но ти се заеми с плащанията му. Ако изскочи някоя банкова сметка, можем да разберем много от нея.
	— А ти какво ще правиш?
	— Ще се чуя отново с Марси. А после ще се прибера у дома, за хубава вегетарианска вечеря с жената и децата си.
	— Ще се поболееш от тая храна.
	— Не, не, нищо й няма. Докарват я съвсем като истинска. А като полееш имитацията на месо с малко сок от дюли и го гарнираш с ронена царевица, става направо чудесно — увери го Лукас. — За десерт, предполагам, ще има органично ябълково пюре.
	— Е, аз пък ще хапна свинска пържола. И ще позвъня да ти кажа дали е била крехка.
	— Ти си добър приятел.
	Дел се ухили и си тръгна.


	Ако щеше да прави нещо, бе по-добре да не губи време.
	— Искам да мина и да погледна старото досие по случая Джоунс, ако не възразяваш — каза той на Марси по телефона.
	— Какво ще търсиш?
	— Моите доклади оттогава. Трябват ми едно-две имена.
	— Май наистина си задълбал в този случай.
	— Просто защото е интересен. В момента не съм особено зает и ми се ще да си поразгледам записките. Стига да нямаш нищо против, разбира се.
	— Не, нямам. При условие че не си прекрачваш правомощията и ни държиш в течение. Заповядай, папката е на бюрото на Бъстър.
	Лукас стигна до Градската палата на Минеаполис за двайсет минути и паркира на едно от служебните места. Беше влизал и излизал от тази сграда хиляди пъти по време на кариерата си и всеки път се бе чудил как архитектите са успели да сътворят здание, което да е едновременно грозно, неефективно, студено, стерилно, непривлекателно и мораво на цвят. Голяма част от него бе предоставена на полицейското управление и дългите коридори със заключени врати съвсем не правеха мястото по-приветливо.
	Той стигна до отдел „Убийства“ и надникна в кабинета на Марси. Нея я нямаше, но за сметка на това един самотен инспектор, четящ „Ню Йорк Таймс“, вдигна глава, изсумтя за поздрав и поясни, че тя пак е на среща за обсъждане на бюджета.
	— Кое е бюрото на Бъстър? — попита Лукас.
	— Ей онова, с дебелите папки — рече инспекторът, наречен Робъртс, Уилямс, Ричардс, Джоунс или нещо подобно. Лукас го познаваше, но името все му убягваше. — Марси заръча да те наблюдавам да не крадеш прекалено много.
	— Ще гледам да се въздържа — каза той и в този миг го озари прозрение: мъжът се казваше Кларк Ричардс.
	— Ти как я караш, Кларк?
	— Горе-долу. Имаш ли нужда от помощ?
	Лукас огледа петте кашона, наредени върху бюрото на Бъстър.
	— Стига да не си твърде зает. Всъщност търся собствените си писмени доклади около отвличането на сестрите Джоунс.
	Започнаха да ровят из прашасалите, лъхащи на мухъл папки и между тях Лукас попадна на два пощенски плика, пристегнати с ластик и надписани: „Обаждания на 911“. Той ги отвори и откри две касетки със записи.
	— Има ли някъде тук касетофон? — попита.
	— Да, Родригес държи един в долното си чекмедже.
	Те продължиха с търсенето и във втория кашон Ричардс попадна на дебел сноп евтини машинописни листове, захванати с канцеларска щипка.
	— Да не е това тук?
	Лукас ги взе, седна и започна да прелиства. Някъде към средата попадна на собствените си творения. В тях бе отбелязано, че имената на проститутките са Луси Ландри, Доркас Райън и Мери-Ан Анг. Беше взел също и номерата на шофьорските им книжки.
	— Още съм бил дете, а вече толкова добър — промърмори, докато ги преписваше в бележника си.
	— Намери ли каквото търсеше? — поинтересува се Ричардс.
	— Да — кимна Лукас. — Дали ще можеш да ми извадиш от твоя компютър няколко справки от базата данни? А също искам да прослушам и касетките…


	Той се настани в кабинета на Марси с чифт слушалки на главата и след като се ориентира в бутоните на касетофона, пусна първия запис. Той не беше по-дълъг от трийсет секунди:
	— Деветстотин и единайсет. Това спешен случай ли е?
	— Може би. Така мисля. Чух за изчезналите момичета и не исках да се замесвам, но в квартала има един скитник, който обикаля наоколо с баскетболна топка. Говори се, че бил арестуван за сексуални престъпления.
	— Как се казва?
	— Не знам, не съм говорил с него, само съм го виждал. Но трябва да го разпитате.
	— А знаете ли къде можем да го открием?
	— Не точно. Мисля, че живее в някакви кашони край реката, недалеч от Уест Ривър Роуд.
	— Вашето име, господине?
	— Не, не. Не искам да се замесвам. Просто намерете човека с баскетболната топка.
	Тук разговорът свършваше и глас, различен от първите два, казваше датата и часа на обаждането, добавяйки още, че то е проследено до телефонна кабина на Четвърта улица на източния бряг на Мисисипи — тоест на около половин километър от мястото, където бяха открити труповете на сестрите.
	Второто обаждане:
	— Деветстотин и единайсет. Това спешен случай ли е?
	— Да. Така мисля. Вие търсите Тери Скрейп, скитника, отвлякъл момичетата. Аз знам кой е, защото постоянно ходи с една баскетболна топка. Снощи го видях в уличката зад „Пицария Том“. Носеше някакъв кашон и го хвърли в контейнера зад пицарията. Не знам дали е важно, но реших, че трябва да ви се обадя.
	— Благодаря ви. Ако мога да запиша името ви…
	— Не искам да се замесвам. Просто проверете кашона, става ли?
	Секунди по-късно отново различен глас произнесе датата, часа и мястото на обаждането — този път уличен телефон край Университета на Минесота. Различно от първото, но достатъчно близо, за да се стигне пеша.
	Лукас прослуша записите по два пъти, като си водеше бележки. Свери данните с тези от собствените си доклади и установи, че първото обаждане е дошло по времето, когато той, Даниъл и останалите вече са дебнели пред квартирата на Скрейп, тоест с нищо е нямало да ускори събитията. Не че обаждащият се е имало как да го знае. Второто бе направено същата нощ, докато той е спал. Затова и Слоун го бе измъкнал от леглото да рови из контейнера за смет…


	Докато изключваше касетофона, Ричардс се появи и се облегна на касата на вратата.
	— Всичките излязоха — каза. — Издирих ги по номерата на шофьорските книжки, които ми даде. Имена, адреси, телефони. Двете живеят наблизо, а третата се е преместила в Стилуотър.
	— Страхотно — похвали го Лукас. — А сега искам от теб още нещо. Седни и чуй записите. Ще ти отнеме само минутка-две.
	Ричардс надяна слушалките и се заслуша. Щом приключи, смръщи вежди.
	— Малко е странно — мъжът и двата пъти е един и същи, нали?
	— Надявах се да го кажеш. — Лукас погледна бележките си. — В едното обаждане започва с „може би“, а в другото с „да“, но после произнася точно думите „така мисля“. И накрая, когато отказва да си даде името, изразът също съвпада: „Не искам да се замесвам“.
	— На мен ми направи впечатление по-скоро гласът. Един такъв превзет, ако разбираш какво имам предвид.
	— Като на учител по английски?
	— Нещо подобно.
	Лукас прибра касетките обратно в пликовете им, извади мобилния си телефон и позвъни на Марси.
	— В среща съм — вдигна тя.
	— Знам, но трябва да те питам нещо. Искам да взема двата записа от обажданията на 911 и да ги дам на наш гласов експерт за сравнение.
	— Защо?
	— Защото ми се струва, че идват от един и същи човек. А съдейки по съдържанието им, това е много малко вероятно, освен ако той не е убиецът. Тъй че, ако не възразяваш… Ще оставя разписка на Кларк.
	— Защо просто не изчакаш пет минути? — В слушалката се чу хрупане, тя навярно гризеше морков или стрък целина. — Почти приключваме, ще дойда при вас.
	— Наистина ли пет минути, а не двайсет?
	— Да, наистина.


	Тя се появи след четвърт час, понесла в ръка найлоново пликче с нарязан на пръчици морков. Отидоха в кабинета й и тя също прослуша записите.
	— Няма спор, един и същи е — заключи накрая и побутна касетките към него. — Добре, взимай ги.
	— Благодаря ти — кимна Лукас.
	— Май здраво си захапал случая, а?
	— Да. Щеше ми се и ти да беше.
	— Отделям му време, колкото мога — увери го тя. — Разпределила съм Хоут да работи изцяло по него, а ако се получи развитие, ще заделя и още някого. Но на главата ми са се струпали още разследването на Магнусен, издирването на Джим Харисън… знаеш как е.
	— Да, виждам, че си заета. Затова и няма да ми пилиш на главата, ако ровя из случая Джоунс. Не бой се, ще те държа в течение, а успеем ли да идентифицираме човека, ще те оставя ти да обереш лаврите.
	— Само да си го арестувал вместо мен — вдигна пръст Марси.
	— Аз? — разпери невинно ръце той. — Познаваш ме!
	Тя се засмя и го разпита за Уедър и Лети, след което разговорът се отклони към доброто старо време. Веднъж двамата се бяха запилели из провинцията, а Лукас се беше сбил с местен заместник-шериф.
	— Добре че бях аз да те отърва — рече Марси. — Иначе и досега щеше да чукаш чакъл някъде.
	— Ти си ме отървала? Глупости, аз сам се оправих.
	— Оправил си ми задника.
	— И него също, ако не ме лъже паметта. Когато се прибрах, бях толкова изцеден, че едва плетях крака…
	Продължиха да се шегуват и да си припомнят стари случки, докато накрая тя каза:
	— Да, хубави дни бяха. Между другото, знаеш ли… само между теб и мен, но демократите ми предлагат да се кандидатирам за щатския сенат. Мястото на Роуз Мари се освобождава и искат аз да го заема.
	— И ще го направиш ли?
	— Замислям се. Започвам да гледам на сегашната си работа — а трябва да признаеш, че се справям страхотно с нея — като на един вид трамплин. Плюс това имам имидж, показват ме и по телевизията. Може да съм родена за общественик.
	— Ще трябва да общуваш с всякакви мазни политици — предупреди я Лукас.
	— Казваш го, сякаш ти не правиш по цял ден същото.
	— Действай тогава. Искаш ли да прошепна някоя добра дума за теб в ухото на губернатора? Той си пада по засукани колежки.
	— Ами ако някой път устата ти се окаже край ухото му, вместо да е залепена за онова, другото място… да, може да споменеш за мен.
	Преди да го изпрати, тя посочи към пликовете с касетките и попита колко време ще отнеме гласовата експертиза.
	— Най-късно вдругиден ще е готова.
	— Тогава обади ми се утре, за да ми кажеш докъде сте стигнали.
	— Да, скъпа — отговори той.


	Добрите стари дни, помисли си той по пътя към дома, невинаги бяха чак толкова добри. Марси бе прострелвана на два пъти през годините, и двата пъти сериозно. Имаше късмет, че още е жива. Но всъщност това важеше и за Лукас.
	Вкъщи го чакаше вегетарианската вечеря, след която побъбриха с децата, а той прекара известно време със Сам в тоалетната, за да го обучава на хигиенни навици.
	— Той знае какво да прави, но просто се инати — каза Уедър. — Нуждае се от малко бащински съвет.
	По-късно вечерта Лукас се усамоти в кабинета си и отново се впусна в разсъждения по случая Джоунс. Имаше няколко потенциални следи, които можеха да ги отведат до Фел. Може би най-обещаващата сред тях бе жените от салона за масажи да го разпознаят чрез фоторобота, изготвен по описанието на Кели Баркър.
	Ако това не сработеше, следващата стъпка бе да тиражират образа му в медиите. Така шансът някой да го идентифицира бе висок, особено ако все още живееше в района.
	От друга страна, ако Канал 3 действително излъчеше интервю с Кели, а Фел го видеше и решеше, че тя е единствената свидетелка, способна да го тикне зад решетките, и ако беше достатъчно луд… дали нямаше да се изкуши да се отърве от нея завинаги?
	Това също бе тема за размисъл.
	Да му устроят капан?
	По-скоро не. Щеше твърде много да прилича на филм.


>>	12

	Убиецът на сестрите Джоунс седеше на дивана, вперил невиждащ взор в телевизора. На екрана вървеше епизод от сериала „Зайнфелд“, който бе гледал поне двайсет пъти. Той дъвчеше царевичен чипс, като го топеше в бурканче със сос, и пиеше бира, докато чакаше старецът да се появи. Често примигваше, защото се чувстваше смъртно уморен.
	Беше едър на ръст, облечен в широки джинси и сива тениска. Гънки от мазнина се диплеха около кръста и трептяха като желе над лактите му. Имаше къдрава черна коса, гъсти вежди, тъмни очи, малък ъгловат нос и капризна уста с провиснали надолу ъгълчета, които говореха, че нищо не се е случвало така, както той го иска. Никога.
	Стаята бе малка и претъпкана. В единия ъгъл бяха струпани пет-шест бръмчащи компютъра, които неумолимо повишаваха температурата. Той я понасяше до двайсет и осем или двайсет и девет градуса, но станеше ли по-топло от това, не можеше да спи. Струваше му се, че вече достига трийсет — и сякаш в потвърждение на неговата мисъл, климатикът се включи.
	И започна да изразходва парите му.


	Не че и без това щеше лесно да заспи.
	Никога не бе спал повече от пет-шест часа на нощ, освен когато гълташе ксанакс — тогава можеше да стигне и до седем, но само за няколко дни. Подозираше, че липсата на сън рано или късно ще го погуби. Събуждаше се уморен, прекарваше целия ден уморен и си лягаше уморен, за да продължи да гледа тавана в тъмното.
	Страдаше от потиснатост и тревога и не без основание. Имаше високо кръвно, висок холестерол, наднормено тегло, както и хемороиди, които му причиняваха пареща болка и вероятно се нуждаеха от операция.
	Като капак, сестрите Джоунс бяха изникнали от миналото подобно на призрак, за да го преследват.
	А сега и старецът…



	Някога, навремето, убиецът почти бе успял да завърши колеж. После бе работил на половин дузина места, все свързани с електрониката. Компютрите, бяха казвали всички тогава, са машините на бъдещето и всеки, който разбира от тях, положително ще постигне успех.
	Реалността се бе оказала друга. Няколкото курса по специалността, които бе изкарал, му бяха донесли доходи, сравними с тези на телевизионен техник — дори по-ниски, защото хората скоро бяха осъзнали, че компютърът остарява бързо и когато се повреди, е по-лесно да си купиш нов, отколкото да поправяш стария.
	След десетина години, прекарани на това поприще, той постепенно — и всъщност неизбежно, имайки предвид по-дълбоките му интереси, бе преминал към порнографския бизнес. От своята бърлога поддържаше няколко порносайта, едва печелейки достатъчно, за да плаща за храната, данъците и ипотеката си. Предполагаше се, че порното е основният стълб на интернет, лесен начин за забогатяване. Може би — но в такъв случай къде бяха парите? В началото, когато онлайн комуникациите тепърва изгряваха, той правеше всичко сам — събираше хиляди снимки от целия свят, стотици кратки видеофилми.
	Сега сървърите вършеха повечето работа. Беше си намерил едно момче в университета, което поддържаше сайта — подреждаше ежедневните оферти така, че да не се повтарят твърде често, и крадеше каквото успее от други сайтове в замяна на безплатен достъп за себе си и своите приятели и сто долара на седмица. Самият убиец се грижеше за счетоводството, обработваше номерата на кредитните карти, които се точеха по няколко на ден като тънка и все по-пресъхваща струйка.
	Парите не достигаха.
	Порното му носеше две хиляди месечно след данъци. Кажи-речи, нищо.
	Останалите приходи идваха от e-Bay, където той препродаваше всичко, за което някой някъде бе готов да плати. През годините бе развил нюх към стоките, събиращи прах в задните стаички на магазините за употребявани вещи. Познаваше всеки такъв магазин от Сейнт Луис до канадската граница и от Скалистите планини до Мисисипи. Последната му находка бе партида копринени кимона. Беше ги купил по дванайсет долара парчето, за да ги продаде след това между петдесет и сто, в зависимост от състоянието и цвета.
	Достатъчно, за да закърпи положението още месец-два.
	Но му трябваха пари за пътуванията, а нуждата от тях нарастваше с всеки изминал ден. Искаше му се да пътува в първа класа, защото бе станал толкова едър, че седалките в икономичната вече му причиняваха схващания, особено при дългите полети.


	Убиецът се намираше на ръба на маниакална депресия, като постепенно се плъзгаше по наклонената й плоскост. И това, че ченгетата бяха открили телата на двете момичета в мазето на старата му къща край университета, изобщо не облекчаваше състоянието му.
	Притесняваха го най-вече някогашните съседи. Не бе общувал много с тях, но все пак, ако ченгетата ги откриеха, някой можеше и да го помни. Хазаинът, починал отдавна, не представляваше проблем. При това той винаги си бе плащал наема в брой, срещу десет процента отстъпка, която собственикът после си компенсираше, укривайки данъците.
	Убиецът бе прекарал последните двайсет години в поддържане на порносайтове, търсене на стоки за препродажба и лов на непредпазливи млади момичета. От средата на осемдесетте до началото на деветдесетте бе отвлякъл общо седем, като едно от тях бе държал живо близо месец. Три, включително сестрите Джоунс, бяха от Минесота, а останалите — от Айова, Мисури и Илинойс. Тази от Илинойс, кльощава и чернокожа, представляваше по-скоро експеримент. Беше я отвлякъл от Източен Сейнт Луис, за да провери дали черните момичета са различни в сексуално отношение, както беше чувал. Оказа се, че не са, и той реши, че не харесва черни. Още същата нощ й преряза гърлото и я захвърли в една канавка в Гранит Сити, нагоре по Мисисипи.
	После, в средата на деветдесетте, бе открил секс туризма до Тайланд.
	В Тайланд човек можеше да получи всичко, което пожелае, стига да има нужните контакти. Безпроблемно, без риск и суетене… а той ги харесваше малки и жълти.


	Главата го цепеше.
	Убиецът стана, отиде в банята и разви към два метра тоалетна хартия от рулото. Сгъна я на топка и попи с нея потта от челото и гърдите си. Къщата навярно вонеше, мина му през ума. На пица, бира, черен боб и бирено-бобени пръдни. Би отворил прозореца, но навън бе прекалено горещо.
	Влезе във втората спалня, където държеше стоката си, и взе чифт старинни, дървени индийски бухалки. Беше ги предложил на e-Bay за 99 долара, но нямаше купувачи. Щеше да изчака още седмица-две и да ги пусне отново, под различно име, за 69 долара или срещу най-добрата оферта.
	Бухалките наподобяваха по форма кегли за боулинг и бяха предназначени за съчетания от гимнастически упражнения — размахване и жонглиране, изграждане на гъвкавост и сила. Бяха внесени в края на деветнайсети век от Индия в Европа, а после от Европа в САЩ. Тежаха около килограм, колкото тези за бейзбол, но бяха с една трета по-къси — приблизително петдесет сантиметра. Той ги пъхна зад дивана във всекидневната.


	Отвън проблеснаха фарове и той отиде до прозореца, за да надникне иззад пердето. Старецът спря своя „Кадилак“, отвори вратата и слезе. Убиецът го наблюдаваше как стои пред къщата и се чеше по задника — хемороидите бяха наследствен дар, предаван от поколение на поколение в семейството.
	После се заклати с плоските си ходила към вратата. Още един наследствен дар. Те всички се клатеха при ходене.
	Убиецът отиде да му отвори, а той влезе, подуши въздуха, огледа се и направи укорителна физиономия.
	— С какво се занимаваш? — попита.
	— С нищо особено — рече убиецът. — Разполагай се. Искаш ли бира? Имам „Будвайзер“ и „Будвайзер“.
	— Да, ще взема един „Будвайзер“. — Старецът се отпусна на дивана и погледна към телевизора. — Какви са тия глупости?
	— „Зайнфелд“ — подвикна убиецът от кухнята; той отвинти капачката на една бутилка, върна се и я подаде на другия, който отпи глътка и каза:
	— Ама че жега.
	— Е, какво ново? — попита убиецът, сядайки в креслото срещу него. — Звучеше ми малко притеснен по телефона.
	— Помниш ли онези две момичета, които бяха отвлечени в Минеаполис? Мина много време оттогава — двайсет или двайсет и пет години. Сестрите Джоунс. Тогава полицията застреля някакъв скитник, чиито отпечатъци бяха открити по кашон с техните дрехи.
	— Забравил съм — поклати глава убиецът.
	— Не четеш ли вестници? Тогава доста се интересуваше от случая. Говорехме за него всяка вечер.
	— Да, да, сега мисля, че си спомням. Скитникът беше убит в пещера, нали?
	— Именно — наклони бутилката към него старецът. — Работата е там, че вчера са изкопали телата на момичетата. Събаряли някакви стари сгради край университета и ги открили в едно от мазетата. Очевидно онзи, който го е направил, ги е погребал в пода и е залял бетон отгоре им.
	Е, не беше точно така, но почти, помисли си убиецът.
	— Не знам — каза на глас. — Рядко следя новините.
	Старецът го изгледа с бледите си, воднистосини очи.
	— Къщата обаче се намира съвсем близо до мястото, където живееше ти навремето. А нали тогава се случи и оня проблем с училището, в което преподаваше. Затова ми мина през ума… ако започнат да душат наоколо, могат да дойдат и да ти досаждат с въпроси.
	— Но аз нямам нищо общо, за бога! — извиси протестиращо глас убиецът. — Нали са намерили отпечатъците на скитника? Значи, всичко е уредено.
	— Не, не всичко — рече старецът. — Едно-две от по-старите ченгета казват, че Марси Шерил… тя е шефът на отдел „Убийства“, не вярвала, че скитникът го е извършил. Той не е имал кола, затова остава въпросът как ги е прекарал през целия град от техния квартал? Има и един тип Девънпорт, от Бюрото за криминални разследвания. Тогава е работил по случая и чувам, че сега пак е започнал да рови. Двамата заедно няма да мирясат, докато не го разнищят докрай. Ще разпитат всеки задник, живял на километър от оная къща.
	— Мамка му — изпъшка убиецът, като се изправи и прокара ръка през дългата си коса. После небрежно доближи дивана и извади една от бухалките иззад него.
	— Мен ако питаш… — започна старецът.


	Широкият, плосък размах на бухалката го улучи в слепоочието. Ударът размаза черепа му и той бе мъртъв още преди тялото му да докосне пода.
	Убиецът надигна своята бутилка бира и погледна трупа, превит надве в нозете му. Никога не бе харесвал този човек, дори като дете. Колкото до насоката на тазвечерния им разговор, той я бе предусетил още по хленчещия му тон по телефона. А щом старецът се увереше, че догадките му са верни, положително щеше да сподели със своите приятелчета в участъка.
	Това не биваше да се допуска.


	Убиецът въздъхна, приведе се над мъртвия и измъкна ключовете за колата от джоба му. Взе също портфейла и дребните пари, а после го улови за яката на ризата и го повлече надолу по стълбите. Кръв почти нямаше. Трябваше да намери място, където да го скрие…
	Дори искрица жал не трепваше в съзнанието му. Беше го забелязал и при убиването на момичетата — можеше да му дожалее, че вече няма как да прави секс с тях, но не и затова че ги е убил. Щом веднъж бяха мъртви, рядко се сещаше за тях.
	Той стигна до фризера, отвори капака и стовари трупа върху клатеща се купчина от замразени бургери и пакети с царевични зърна. После се пресегна, изгреба храната встрани и продължи да натиска и сгъва отпуснатото тяло, докато не го направи толкова компактно, колкото беше възможно. След като приключи, разхвърля опаковките отгоре му. Те не го скриха напълно, но ако някой надзърнеше само бегло, можеше и да не го забележи. Може би. А и ако ченгетата дойдеха да проверяват фризера му, той бездруго беше свършен.
	По-късно щеше да се отърве от него. Убиецът имаше достатъчно опит в това.
	Сега се чувстваше уморен. Безкрайно уморен. Докато чакаше появата на стареца, бе работил върху следващите си стъпки, което го бе изтощило още повече. Но независимо от всичко, те трябваше да бъдат предприети.
	Той се върна обратно в хола, взе шапката на стареца и я нахлупи на главата си. Сетне угаси осветлението на верандата и щом се увери, че отвън няма никой, отиде до кадилака, качи се в него и го изкара на заден ход на улицата.


	Четири часа по-късно, в един без десет сутринта, в страничното стъкло на колата му се виждаха далечните светлини на градчето Тауър, Минесота. Той направи рязък ляв завой към езерото Вермилиън, където старецът имаше малка хижа — една от няколкото, наредени по един полуостров на южния бряг. Убиецът влезе вътре, запали лампата, постоя малко и я угаси отново, давайки си сметка, че всеки миг ще заспи. Нагласи будилника за три сутринта и два часа по-късно неговият звън го изтръгна от дълбок сън.
	Ставането от кушетката бе болезнено, но той стисна зъби. Излезе отвън и като се стараеше да се движи тихо, вдигна изтегления на пристана каяк и го постави в рибарската лодка, привързана отстрани. После се настани в лодката и с помощта на веслото на каяка загреба навътре в езерото.
	Нощното небе бе ясно, обсипано с милиони трепкащи звезди. Водната повърхност бе спокойна и тиха, като се изключат леките плясъци и бълбукания, които винаги се носят край езерата. Видя само една друга лодка, далеч на север, която премина бързо с мотора си от ляво надясно и се изгуби от поглед. Вермилиън бе необятно място и човек лесно можеше да се изгуби в него.
	След десетина минути, когато се отдалечи на няколкостотин метра от брега, запали сравнително тихия четиритактов двигател на лодката и продължи още около километър, до плитчината, където старецът често ходеше да лови риба. Не че мястото имаше особено значение…
	Беше тъмно като в рог, само няколкото редки светлинки по брега му служеха за ориентир. Той хвърли шапката на стареца на дъното на лодката, после спусна каяка върху водата и се прехвърли в него. Насочи носа на лодката към вътрешността на езерото, постави руля приблизително в средно положение и бутна лоста за газта леко напред. Тя започна с пърпорене да се отдалечава. Остана да я наблюдава известно време, след което пое с каяка на обратно. Трийсетина минути по-късно го изтегли на пристана и влезе в тъмната хижа.
	Всичко му бе отнело около час. Не можеше да си позволи повече сън. Заключи вратата и отиде в гаража отстрани, откъдето изкара кросов мотоциклет и започна да го бута по посока на шосето.
	Упражнението бе по-тежко, отколкото изглеждаше, и докато стигне асфалта, целият бе плувнал в пот. Едва там яхна мотора и го запали.
	Чакаше го дълъг път до Минеаполис.
	А той беше уморен… толкова уморен.


>>	13

	Рано на другата сутрин, докато убиецът на сестрите Джоунс навлизаше в северните предградия, Лукас тъкмо ставаше с протягане от леглото. Никой от двамата не знаеше какво прави другият, но убиецът страдаше. Дори за опитен мотоциклетист щеше да е абсурдно да кара кросова машина от езерото Вермилиън до Минеаполис, а той не беше такъв, а освен това беше дебел. На моменти му се струваше, че седалката влиза на половин метър навътре в задника му.
	Най-сетне се добра до дома си, вкара мотора в гаража отзад и влезе в къщата. Струпа дрехите си на камара на пода и се пъхна под душа. Не можеше да се наведе достатъчно, за да види протритите места от вътрешната страна на бедрата си, но ги чувстваше. А колкото до хемороидите…


	Лукас, от своя страна, се чувстваше напълно свеж и бодър и дори леко самодоволен, особено след като изскочи навън, за да вземе броя на „Стар Трибюн“. Както Игнас бе обещал, историята го гледаше от първа страница: „Според специалист, похитителят на сестрите Джоунс вероятно е убил и други момичета“. Отлично. Марси щеше да изпадне в истерия, като го прочете, а полицията на Минеаполис може би най-сетне щеше да запретне ръкави по случая.
	Час по-късно той излезе от дома, а в бележника в джоба му бяха записани имената и адресите на трите бивши момичета от салона за масажи — Луси Ландри, Доркас Райън и Мери-Ан Анг, чиято фамилия вече бе сменена на Морган. Някога бе разпитвал първите две самостоятелно, а третата — заедно с Дел. Не можеше по памет да свърже имената с някакви лица, но когато Доркас Райън му отвори вратата на къщата си в Сейнт Пол Парк, я позна веднага.
	— Божичко, колко време мина — възкликна тя, щом Лукас й се представи.
	— Да, наистина.
	Жилището й бе леко занемарено, но той си даде сметка, че ако живееше сам, и неговото би имало не по-спретнат вид. Както повечето хора, той също градеше в съзнанието си определени представи за своите стари познанства. Често бе виждал проститутки да се превръщат от свежи, току-що изкласили момичета в жалки, повехнали създания още на двайсет и пет, с наркомански привички, които бе вероятно да ги вкарат в гроба, преди да са навършили трийсет.
	Райън, от своя страна, приличаше на учителка или счетоводителка на средна възраст, която полага грижи за себе си. Носеше джинси, изгладена блуза с якичка и мокасини. Тя го покани да влезе и му предложи кока-кола, но той отказа.
	— Помниш ли, когато дойдох да те разпитвам навремето? — попита, след като седнаха един срещу друг в дневната.
	— О, да. За сестрите Джоунс. Бях потресена, когато прочетох, че са открили телата им. Предполагам, ти също.
	— Разбира се — кимна той. — Тогава търсех един човек, Джон Фел.
	— Да, сещам се. Седмици наред го обсъждахме в салона, но той така и не се появи повече.
	Лукас извади сноп листа от чантата, която носеше със себе си, и го постави на масата.
	— Искам да разгледаш тези лица и да видиш дали ще го разпознаеш сред тях.
	— Добре. Хм, това не са истински фотографии. — Тя бавно запрелиства образите, изготвени от фоторобота. — И доста си приличат.
	Лукас бе подбрал дузина лица, всичките пълни, месести и тъмнокоси.
	Накрая Райън отдели две от тях, сравни ги за още секунда и му подаде едното.
	— Ето, това ми се струва познато. Може да е той.
	Портретът бе онзи, изготвен по описанието на Кели Баркър, и Лукас усети възбуждаща ловна тръпка в стомаха. При повечето разследвания настъпваше момент, когато фактите и идеите изведнъж идваха на фокус, когато човек разбираше, че е на прав път — и това бе един от тези моменти.
	— Благодаря ти — кимна той.
	— Ще говориш ли с други от бившите ми колежки?
	— Да, с Луси Ландри и Мери-Ан Анг. Само тях успях да открия, освен теб.
	— На Луси не й провървя — каза Райън. — Първо, преди петнайсетина години откри Исус, но се разочарова и се обърна към сциентологията. Тя също не й помогна, затова пък й костваше доста пари. После опита будизъм, йога, но и там не стана нищо и накрая започна да пие. Предполагам, това й се е понравило, защото още го прави.
	— Съжалявам да го чуя. А Мери-Ан?
	— Не съм се сещала за нея от години. Честно казано, почти не помня как изглеждаше. Знам, че си намери богат мъж — доктор, или нещо подобно. Народиха си деца и според мен никой няма представа с какво се е занимавала. А и тя стоя при нас само два-три месеца.
	— Смяташ ли, че ще я притесня, ако я посетя?
	Райън наклони глава встрани.
	— Онези времена не бяха добри за никоя от нас. Имаме късмет, че ги преживяхме. Ако тя си е изградила хубав живот… наистина ще бъде срамота да се бъркаш в него.


	Луси Ландри живееше в квартал Лоуъртаун в Сейнт Пол, където градските проектанти бяха превърнали старите складове в блокове с апартаменти, с идеята да създадат артистична атмосфера. Той й звънна от улицата и сполучи — тя си беше вкъщи и му отвори с домофона. Апартаментът й се намираше на осмия етаж, докъдето се стигаше с древен товарен асансьор, едва кретащ и вмирисан на лук.
	Ландри отвори вратата по пеньоар и го изгледа с подпухнали, полузатворени очи.
	— Добре изглеждаш — каза. — Не си се отпуснал с годините.
	— Благодаря. Ти как си?
	— Чудесно — отвърна тя, загръщайки се по-плътно в пеньоара. — Хайде, влизай. Аз работя до късно, би трябвало още да съм в леглото.
	Жилището се състоеше от една спалня и малка всекидневна с кухненски бокс отстрани. Имаше кръгла дървена маса за хранене, тапициран диван и телевизор, окачен срещу дивана. Лукас приседна в края на дивана и извади снимките.
	Тя ги разгледа и извади същата, която бе избрала и Райън.
	— Тази прилича най-много.
	— Просто прилича, или си сигурна, че е той?
	— Ако трябваше аз да му направя портрет с компютър или каквото там използвате, щеше да се получи същото. Малко е сбъркано в устата, но иначе е доста сполучливо. — Луси стана и се озърна наоколо, почесвайки се разсеяно между краката. После зашляпа с чехлите си до спалнята и се върна оттам с молив и някаква книга. Подложи книгата под портрета и с помощта на молива се зае да ретушира устата. След един-два опита и малко триене с гумичката, каза: — Ето. Сега е по-добре.
	Лукас погледна корекцията. Беше дребна, но съществена — линията на устата бе променена и устните сега не бяха прави, а леко провиснали надолу.
	— Смяташ ли, че той е убил момичетата? — попита тя.
	— Доста е вероятно. И се надявам този път да успея да му задам въпроса лично.
	— Видях в програмата на Канал 3, че днес по обед ще дават интервю с някаква жена, която била нападната от него, но се отървала.
	Желанието на Кели Баркър за медийна изява все пак се бе изпълнило, рече си Лукас.
	— Да, именно по нейно описание е изготвен портретът.
	— Значи и години по-късно пак се е опитвал да отвлича момичета — каза Ландри. — Дали има и други, за които никой не знае?
	Лукас стана и пъхна снимките обратно в чантата си.
	— Дори не ми се ще да си го помислям.


	На излизане се спусна пеша по стълбите, вместо да хваща асансьора. На една от площадките се размина с двама мъже, навярно художници, понесли двуметрова шперплатова плоскост. Когато я обърнаха, за да вземат завоя, той видя, че на нея е изобразена танцуваща фигура, подобна на онези върху картите таро.
	Щом стигна до колата, реши да не търси Мери-Ан Анг, по съпруг Морган. През кариерата си бе вгорчил не един и два живота поради чиста неопитност. Нямаше нужда да вгорчава и нейния, като се появява на прага й с въпроси, касаещи някогашното й битие като проститутка.
	Вече разполагаше с достатъчно сведения, за да идентифицира Фел, и показанията на Мери-Ан надали щяха да ускорят нещата. Сега всичко опираше до търсене.


	Докато Лукас разговаряше с Ландри, убиецът лежеше по лице на своя диван. На излизане от банята бе получил серия мускулни спазми в кръста и краката и се боеше, че може да си е увредил гръбнака. Намери шишенце оксикодон, останало след някаква зъбна операция, и глътна три таблетки.
	След един час, прекаран в легнало положение, се почувства достатъчно добре, за да се храни. Включи телевизора и влезе в кухнята. Тъкмо си приготвяше три сандвича с пържени яйца и лук, когато чу да обявяват предстоящо интервю с жена, която можела да разпознае похитителя на сестрите Джоунс.
	Върна се в хола и седна да гледа, като ядеше сандвичите и пиеше диетично пепси. Трябваше да изчака десет минути, докато приключи някакво предаване за градинарство и започнат обедните новини. Историята на Кели Баркър бе още в началото.
	Спомняше си с пределна яснота малката кучка. Беше я нарязал, но тя въпреки всичко бе успяла да се отскубне. Това се бе удавало само на две от набелязаните му жертви. Втората беше в Канзас, но тогава изобщо не се бе стигнало до физически контакт. Докато тази вече му бе паднала в ръцете, преди да започне да се дърпа като побесняла и да побегне. Виждайки, че няма да я стигне, той бе взел благоразумното решение да се омете час по-скоро.
	И ето че сега я показваха по телевизията да размахва портрет, който действително имаше известна прилика с него.
	Той несъзнателно облиза мазнината и яйчения жълтък от пръстите си и поклати глава. Щом интервюто свърши, отиде да си легне и да размисли.


	Лукас стигна обратно в Бюрото в дванайсет без пет и включи телевизора на Канал 3. Докато чакаше началото на обедните новини, в офиса му влезе Дел.
	— Говорих с един от служителите по сигурността в банка „Уелс Фарго“ — каза той. — Те имат досие за три кредитни карти, издадени по различно време, които е вероятно да са свързани с един и същи човек. Едно от имената е Джон Фел, а другите са Роналд Джеймс Хъбард и Том Пайпър.
	— Все детски стихчета — повдигна вежди Лукас. — Старата майка Хъбард и Том, синът на гайдаря*.
	[* Пайпър (англ. piper) — гайдар. — Б.пр.]
	— Да, на човека от „Уелс Фарго“ също му беше направило впечатление. Картите са издадени навремето от „Нортуест Банк“, още преди тя и „Уелс Фарго“ да се обединят, но и трите вече са закрити. Не се знае кой стои зад тях, но е действано по един и същи начин — клиентът е давал адрес при изваждане на картата и я е свързвал с разплащателна сметка, открита няколко години по-рано. После е сменял адреса с пощенска кутия, изпразвал е сметката и е пропускал да плати последната вноска по картата. В първите два случая е ставало въпрос за дребни суми, но при последния ги е завлякъл с четири хиляди долара. Проявил се е като едър мошеник.
	— Някакви запазени чекове?
	Дел поклати глава.
	— Всичко е електронно. Можем да получим сканирани копия, но не и оригиналите. Отдавна са унищожени.
	— Значи, поне се знае за какво е плащал…
	— Да, но повечето са доставки от различни места, които не говорят нищо. Може да е било порнография, но нищо чудно да са били книги или музика. Все малки поръчки. С изключение на онази последната, когато е купил голямо количество аудио- и видеотехника — за търговия, според мен.
	— Но защо ще ползва карти под фалшиво име за книги и музика?
	— Тъкмо затова си мисля, че е било порнография, секс играчки или нещо подобно. Дребни неща, които е можел лесно да прибира. Не намерих никой от живелите на адресите по онова време, но ще продължавам да търся.
	Новините започнаха и Лукас се пресегна за дистанционното, за да усили звука. След историята за жена, опразнила касата на местно благотворително дружество, за да задоволи комарджийските си страсти във Вегас, на екрана се появи и Баркър. Бе седнала в студиото лице в лице с Дженифър Кери — жената, с която Лукас имаше обща дъщеря.
	— Бившата ти още изглежда страхотно — отбеляза Дел.
	— Да, сякаш пие хапчета против стареене — съгласи се Лукас.
	Дадоха в едър план Баркър, която говореше:
	— … поканата ми дойде като изненада, но аз, разбира се, приех да съдействам. Посетих Бюрото за криминални разследвания в Сейнт Пол и там, с помощта на експерта Джон Ритрийф, изготвихме фоторобот на моя нападател.
	Камерата показа портрета, а после отново се върна към двете жени.
	— И мъжът, когото издирват, въпросният Джон Фел, изглежда по същия начин, така ли?
	— Според агент Девънпорт съвпадението е пълно — произнесе с искрено изражение Баркър.
	— Господи, никога не съм казвал това — възкликна Лукас.
	— Е, вече си — подсмихна се Дел.
	— А ако сте чели „Стар Трибюн“ тази сутрин — продължаваше тя, — на първа страница бе публикувано мнението на специалист по серийните престъпления, според когото той почти със сигурност е убивал и още момичета. Аз вероятно съм единствената оцеляла… — Операторът промени ъгъла, за да открои лицето й. Брадичката й потрепери, а в очите й се появиха сълзи, докато вдигаше двете си ръце към камерата. — И съм белязана за цял живот…
	— Бива го момичето — похвали я Дел. — Ако я кара така, ще получи покана от Опра.
	— Може и наистина да получи, ако благодарение на нея хванем Фел и докажем, че е убил сестрите Джоунс.
	— Надявам се само голямата уста да не й докара неприятности. Убиецът сигурно също гледа телевизия…
	— И на мен ми мина през ума — отвърна Лукас. — Но още не съм направил нищо по въпроса.
	Водещата Дженифър Кери взе думата:
	— Ако някой от нашите зрители разполага с информация за самоличността на този Джон Фел, неговото истинско име или настоящ адрес, нека незабавно се свърже с полицейското управление в Минеаполис или с агент Лукас Девънпорт от Бюрото за криминални разследвания на телефоните, показани на екрана. Не предприемайте никакви самостоятелни действия по задържане…
	След Канал 3 останалите местни телевизионни станции също подеха новината и Баркър се появи в емисиите им. Една от тях направи дори репортаж за Джеймс Хейуърт, полицейския експерт от Сейнт Пол, интервюиран от „Стар Трибюн“. Хейуърт повтори твърденията си, че почти със сигурност има още мъртви момичета.
	Следобед Дел откри четири фирми, наследили бизнеса на онези, от които Фел бе правил поръчките си.
	— Бяхме прави — каза на Лукас. — Занимават се с порнография и секс играчки. Никоя обаче не пази архив оттогава. Било е прекалено отдавна.
	До края на работния ден в резултат на телевизионното предаване Лукас получи седем обаждания с имена на хора, наподобяващи Джон Фел. Отделно, в полицията се получиха още дванайсет.
	Той правеше нужните проверки в движение — шофьорски книжки, криминални регистрации, кредитни досиета, биографични данни. Четирима имаха дребни провинения, но несвързани със секс. Съдейки по снимките и датите на шофьорските книжки, двама от седемте нямаха тъмна коса, а четирима, включително и един от тъмнокосите кандидати, бяха твърде млади. Оставаха две възможности и нито една от тях не му вдъхваше доверие.
	Привечер се чуха с Марси Шерил. От дванайсетте души, за които бяха постъпили обаждания, само трима все още не бяха отхвърлени.
	— Ще продължават да звънят и през нощта — каза тя. — Предполагам, че шансовете ни да го хванем по този начин са около двайсет и пет процента.
	— Сигурно си права — съгласи се Лукас. — Но ако все още е наоколо, здравата ще го подплашим и може сам да се издаде.
	Малко по-късно операторът му прехвърли още едно обаждане.
	— Не искам да разкривам името си — изрече мъжки глас в слушалката, — но човекът, когото търсите, се казва Робърт Шърман. Той е сексуален маниак, прилича на портрета от телевизията като две капки вода и е на правилната възраст — малко над петдесетте.
	Лукас провери входящия номер — мъжът се обаждаше от бар.
	— Живее на Айова Авеню — продължи онзи. — В Сейнт Пол.
	И затвори.
	Лукас погледна часовника си. Все още имаше време да мине оттам на път за дома. Или може би след вечеря…
	След кратко ровене в базата данни откри въпросния Робърт Шърман и реши, че наистина прилича на Фел, но Фел с мустаци. Записа си адреса и датата на раждане и провери за криминално досие, но такова нямаше.
	Странно за сексуален маниак.
	Той звънна на мобилния на Дел.
	— Какво правиш?
	— Прибирам се вкъщи за вечеря. Защо?
	— Ходи ли ти се по-късно на разходка до Айова Авеню?
	— Стига да не ме гръмнат. Кого ще търсим там?
	— Искам да проверя един човек. Да те взема от вас към седем?
	— Става. До скоро.


	Той се прибра в шест и гледа новините по телевизията заедно с Лети и Уедър.
	— Като цяло — им каза, — денят беше задоволителен. Скоро ще хванем престъпника за топките.
	— Лукас, мери си приказките — смъмри го Уедър.
	Домашната помощница подаде глава откъм кухнята.
	— Хайде всички на вечеря. Храната изстива.
	— Добре, ще го хванем за тестисите — поправи се Лукас, докато отиваха към трапезарията.
	— Каква е цялата тая история с мъжките топки? — обади се Лети.
	— Слушайте… — започна Уедър, но тя я прекъсна.
	— Не, наистина ми е любопитно. По филмите постоянно дават как някой получава удар в чатала и веднага пада на земята. Но аз веднъж пробвах с едно момче и то не падна. Просто се обърна и си отиде. Затова искам да знам, толкова ли е силен ефектът, или е само мит? Какво да правя, ако един ден ме нападнат? Да ритам ли в топките, или не?
	— Говорейки като медицинско лице… — отвори уста Уедър.
	Лукас й махна с ръка и се обърна към дъщеря си.
	— Ето как стоят нещата. Ако ритнеш някого в слабините, но здравата и без той да те усети — например изотзад, — ще го заболи. И то много. Но имай предвид следното. Мъжете, още от малки, се удрят понякога на това място и затова са си изработили доста добри рефлекси. Опитай да го направиш отпред и противникът ти просто ще се свие. Тогава ще го улучиш в крака и само ще го вбесиш. Второ, дори да му вкараш добър, силен шут, реакцията не настъпва веднага. Той не пада като чувал с картофи, а трябва да минат една-две секунди. А ти вече си се приближила достатъчно, за да може да те докопа с ръце. Независимо от болката, ако се вкопчи в теб след онова, което си му сторила, може да те убие. Затова запомни: средният мъж е много по-едър и силен от средната жена. Най-добрият начин да се защитиш, е, като пищиш и бягаш. Ако те хване и те придърпа към себе си, цели се в носа. Опитай да го ухапеш — но силно, сякаш е прекалено жилава пържола. Тогава неминуемо ще те пусне. Щом имаш свободна ръка, издери с нокти очите му. Ритникът в топките е труден за изпълнение, а дори да успееш, има голяма вероятност само да си навредиш.
	— А ако не искаш действително да го нараняваш, а само да спре с онова, което прави? — попита Лети.
	— Щом представлява сериозна заплаха, трябва да го нараниш — каза Лукас. — Ако ли не, ако само се лигави, не му прави нищо. Не му отхапвай носа, не му издирай очите, не го ритай в топките. Иначе — никаква милост. Всички средства са разрешени. Ясно? Това ли искаше да знаеш?
	— Горе-долу да — кимна Лети.
	— Надявам се малката тук да не ви е чула — потупа се по изпъкналия корем Уедър.


	Докато Лукас и Лети обсъждаха уязвимостта на мъжките тестиси, убиецът обикаляше покрай дома на семейство Баркър в Блумингтън. Беше издирил Кели във Фейсбук, оттам и съпруга й, а по неговото име бе открил адреса в телефонния указател.
	И ето го сега тук.
	В колана му бе затъкнат автоматичният „Глок“ на стареца. Нямаше нужда да си гений, за да го използваш, а и бе стрелял понякога с него в гората зад хижата. Тринайсет патрона. Достатъчно, за да започнеш малка война.
	Просто се прицелваш и натискаш спусъка.
	Чувстваше се леко уплашен, но не много. Кварталът бе тих, близо до магистралата, по която можеше бързо да изчезне.
	Стига да решеше да го направи.


>>	14

	Лети щеше да ходи на снобско парти у своя приятелка. Тя самата не беше сноб, но нещо в затворените малки общества разпалваше изследователския й инстинкт. Затова се облече внимателно и внимателно подхвърли, че няма да е зле, ако я откарат с поршето. Със свален гюрук.
	Лукас, безсилен пред нейния чар, отстъпи и Уедър я откара, със свален гюрук. За него остана джипът „Лексъс“, с който той отиде да вземе Дел. Завари го на тротоара пред дома му да разговаря с мъж с бейзболна шапка, водещ дакел на каишка. Щом го видя, той се сбогува с мъжа и седна в колата с думите:
	— Може би трябва да си взема дакел.
	— Нали имаш внуче, за какво ти е дакел? Научи него да носи пръчки.
	— Дакелите не носят пръчки. В тяхната природа е да влизат в хралупи и да вадят оттам язовци и лисици.
	— Малкият не би имал нищо против да върши и това, доколкото го познавам.
	Дел пусна шегата покрай ушите си.
	— Наистина смятам, че е добре децата да отрастват с домашни любимци. Това подобрява социалните им умения.
	— Откога всички започнаха да се грижат за социалните умения? — изсумтя Лукас. — Ето виж, ти изобщо ги нямаш, а все се оправяш някак. Имам предвид, че още не си влязъл в пандиза.
	— Опитвам се да разсъждавам сериозно — рече Дел.
	Бъбрейки така, те шофираха към адреса на Робърт Шърман — или поне натам, където Лукас смяташе, че се намира. Въпреки налудничавата номерация на улиците в Сейнт Пол, той не си бе направил труда да го вкара в навигационната система на автомобила. Когато Айова Авеню свърши, без да са го открили, той свърна обратно и започна с тихи ругатни да влиза в задънени пресечки. Накрая се отказа и бавно, с един пръст, въведе адреса в компютъра.
	Оказа се, че улицата, като нарязана змия, съществува на няколко места. Парчето, което им трябваше, бе в сравнително приятен квартал от стари къщи, с впоследствие добавени гаражи. Имаше големи, разлистени кленове и ясени, както и пощенски кутии покрай бордюра.
	Къщата на Шърман беше над нивото на улицата, с нова бетонна алея, водеща към гараж за четири коли в някогашния заден двор. Те слязоха от джипа и Дел повдигна панталона си, което му даде възможност да докосне пистолета и да се увери, че е на правилното място.
	— Някой свири на пиано — каза Лукас и двамата се озърнаха към отсрещната къща, откъдето се носеше звукът. Мелодията бе позната, леко дрънчаща, като от стар филм.
	— Другаде пък правят барбекю — подуши въздуха Дел.
	— И аз смятам да опека малко наденички и сладка царевица през уикенда. Ако всички останали продължават да се правят на вегетарианци, ще си ги ям сам.
	— Така те искам — одобри Дел.
	Двамата закрачиха към вратата на Шърман, а нотите падаха като дъждовни капки подире им.


	Вратата им отвори едър мъж, облечен в долнище на анцуг и тениска на Университета „Сейнт Томас“. Още щом го видя, Лукас реши, че това не е техният човек. Вярно, имаше сходство с портрета на Фел, но също така имаше и ведро, открито лице, което съвсем не се връзваше с идеята му за сериен убиец. В едната си ръка държеше кутийка бира.
	— Не ми изглеждате като свидетели на Йехова — рече Шърман иззад мрежата на комари.
	— Не — отвърна Дел, като показа служебната си карта. — От Бюрото за криминални разследвания сме. Искаме да поговорим с вас, ако е удобно.
	Мъжът огледа картата, после бутна рамката на мрежата и излезе на верандата.
	— За какво става въпрос?
	— Получихме обаждане от източник, който смята, че може да ни помогнете в разследването на убийството на сестрите Джоунс.
	— О, боже, това е заради приликата, нали? И жена ми я забеляза. Още щом показаха снимката по телевизията, каза: „Този тип прилича на теб“.
	Значи е женен, помисли си Лукас. Не му се вярваше истинският Джон Фел да има съпруга.
	— Според сведенията ни е възможно да сте имали сексуални провинения в миналото…
	— Сексуални провинения? — пламна Шърман. — Какво означава това? Някой ме е натопил, че съм извратеняк, така ли?
	— Източникът ни просто спомена, че…
	— Това са глупости — прекъсна го онзи, повишавайки глас. — Аз никога… никога не съм имал проблеми със закона. Вярно, спирали са ме за превишена скорост, но… — Тук той млъкна, извъртя глава наляво, някъде над раменете им, и изкрещя: — Ах ти, копеле мръсно!
	Лукас се обърна нататък и видя човек, надничащ от отворената врата на гаража си. Лицето му бе разкривено от ярост и злорадство.
	— Сега ще си го получиш, педал такъв — викна в отговор онзи. — Сега ще си го получиш!
	— Чакайте, успокойте се. — Дел понечи да улови Шърман за лакътя, но беше твърде късно. С огромни скокове масивното му тяло вече се носеше през моравата. Съседът, по-дребен, но също толкова разярен, се впусна насреща му. Когато бяха на около три метра разстояние, Шърман метна кутийката бира и улучи другия по главата. Половин секунда по-късно двамата се въргаляха вкопчени по земята, нанасяха си неловки удари и скубеха косите си.
	Докато Лукас и Дел тичаха да ги разтърват, зад тях излезе жена и извиси глас:
	— Боб, спри, недей…
	Почти в същия момент друга жена, слаба и разчорлена, изникна от съседския гараж и с крясък „Ти да мълчиш, курва недна“ се устреми към границата между дворовете.
	Нейният съпруг бе по-дребен и лек, затова Лукас избра да улови него за яката. Откъсна го от противника и го блъсна към Дел, който го събори по лице на тревата и изви едната ръка зад гърба му.
	Шърман опита да се надигне, но Лукас му викна:
	— Долу! Стой долу! — После побърза да застане между двете жени, които кръжаха една около друга като бойни петли и си разменяха обиди. — Млъкнете! Всички да млъкнат или ще ви арестувам.
	Съседът, проснат по корем, съскаше:
	— Ръката ми. Ще ми счупиш ръката.
	Шърман, вече на крака, извърна подивял взор към Лукас:
	— Всичко е заради гаража. Заради шибания гараж.
	— Слушай — отвърна му спокойно той. — Смяташ ли, че можеш да озаптиш жена си?
	Онзи изсумтя, но отиде да прегърне половинката си през кръста и да я отведе към верандата. После се върна и викна на разпенения си съсед:
	— Скроил си ми номер заради гаража, нали? Затова си викнал ченгетата.
	Бяха нужни към пет минути, за да се изясни историята. Двете двойки никога не се бяха харесвали една друга. Синът на Шърман бе училищната футболна звезда, докато момчето на съседите бе отпаднало от отбора в десети клас. После Шърман бе построил огромния гараж, хвърляйки в сянка половината от другия двор.
	— Къде се очаква да си гледам доматите? — жалваше се на Лукас вече поукротилият се съсед. — Доматите искат слънце. На всичко отгоре той постоянно стърже с проклетия си ъглошлайф. Преди тук си беше тихо и спокойно, а сега денонощно му слушам стърженето.
	Разтърваните бойци отупваха пръстта от дрехите си, а жените им стояха със скръстени ръце всяка в своя двор, на пет-шест метра разстояние от групата, и само от време на време подхвърляха по някоя пиперлива реплика.
	— Вижте — рече Лукас накрая. — Нека забравим за случая. Ако възнамерявате да се съдите един друг — ваш проблем. Но не искам да ви карам в участъка, а повярвайте ми, и на вас няма да ви хареса…
	Те закимаха неохотно и той им предложи да си стиснат ръцете. Шърман пристъпи напред и съседът стори същото, но когато Шърман протегна ръка, другият неочаквано замахна и го улучи право в носа. Едрият мъж залитна и само след секунда те се вкопчиха отново, а жените се разпищяха. Лукас сграбчи съседа през кръста и го тласна към Дел:
	— Слагай му белезниците.
	По улицата се задаваха тичешком още двама души и той вдигна длани, за да ги спре:
	— Полиция… ние сме полицаи… не се намесвайте.
	— Това е заради гаража, нали? — попита запъхтяно един от новодошлите.
	Шърман бе защипал с пръсти носа си, който кървеше, макар и не твърде зле.
	— Влез вътре, легни и му сложи лед — посъветва го Лукас. — Ако не спре, нека жена ти те откара в болница. Ясно?
	— Знам, не ми е за първи път — отвърна гъгниво онзи. — Ами Бърг?
	— Той отива в ареста.


	Пътуваха обратно в джипа със съседа, който се казваше Ерик Бърг, на задната седалка, когато мобилният на Лукас иззвъня. В слушалката се чу звук, наподобяващ форсиран автомобилен двигател, а на неговия фон — лаещият глас на негов колега на име Дженкинс:
	— Къде си?
	— На Айова Авеню, близо до пресечката с Райс Стрийт.
	— Тогава идвай на ъгъла на „Райс“ и „Мериленд“, при сервиза за гуми. Пускай светлините и сирените, човече. Живо!
	— Защо, какво става?
	— Просто… просто си довлечи задника там. Тръгвай, чакаме те след две минути.


>>	15

	Марси Шерил бе пропуснала интервюто на Кели Баркър в обедните новини, но го хвана по вечерната емисия. Беше подозирала, че случаят Джоунс ще се окаже главоболие, но сега Девънпорт допълнително го влошаваше със своите номера.
	Даваше си сметка, разбира се, че Лукас има личен интерес в разследването, а в подобни случаи навикът му бе да мачка наред, като танк. Несъмнено бе манипулирал медиите, за да упражни натиск върху полицията и тя да изрови всяка възможна улика за неговия мистериозен Джон Фел.
	Той не даваше пет пари за другите й проблеми — а и ако трябваше да бъде честна, те не бяха чак толкова тежки. Броят на убийствата спадаше от година на година, както и на изнасилванията и въоръжените грабежи. Епохата на бандите залязваше. Това навярно се дължеше отчасти на факта, че продажбите на крек и метамфетамини спадаха, а качеството на марихуаната постоянно се покачваше.
	По нейно скромно мнение един гражданин, пушещ джойнт трева на пода в хола си, хрупащ чипс и зяпащ риалити шоу по телевизията, представляваше далеч по-малка обществена опасност от пощръклял наркоман в абстиненция, готов на всичко, за да си набави поредната доза.
	Трябваше да признае още, че Девънпорт бе използвал медиите със същия успех и като ченге в Минеаполис, преди да постъпи в Бюрото за криминални разследвания. А и тя самата често му бе помагала…
	И все пак беше дразнещо. Всеки момент очакваше шефът да й се обади и да попита с престорено сърдечния си глас: „Успя ли вече да се срещнеш с онази Баркър? Дават я по всички канали“.
	Шефът й прекарваше доста време в щракане на каналите.


	Тя седеше в кабинета си, качила крака върху бюрото, когато по малкия плосък телевизор, окачен на стената, започнаха да дават интервюто. Щом го изгледа, тя викна на колегата си в съседната стая:
	— Ей, Бъстър. Намери ми адреса и телефона на тази Кели Баркър. Живее някъде в Блумингтън.
	Бъстър Хил, дебел мъж, който предпочиташе да обяснява, че просто е с едър кокал, дойде и се облегна на вратата.
	— Ще говорим ли с нея?
	— Ще се наложи — рече тя. — Подлудила е целия град с този неин фоторобот.
	— Сериозно или колкото да замажем очите?
	Марси се прозина. Приятелят й беше в Далас и тя се чувстваше самотна и леко напрегната.
	— По-скоро второто. И без това вече запомних наизуст историята й.
	— Искаш ли аз да го направя?
	— Не, но искам да дойдеш с мен. С твоята кола, защото после се прибирам вкъщи. Ще водиш бележки. Все някой трябва да води бележки.
	След като се сдоби с координатите, Марси се обади на Кели Баркър и последната й каза, че ще се радва да се видят и че цяла вечер ще си бъде у дома.
	Така Марси и Бъстър потеглиха с двете коли по магистрала I-35 през Южен Минеаполис, покрай летището, а после свърнаха на запад по I-494 — половин час леко шофиране, озарено от полегатите лъчи на слънцето, спускащо се над хоризонта.
	Тя си мислеше за Девънпорт и за това какъв арогантен кучи син е той — богат, добре изглеждащ, фукащ се с колата и с абсурдно елегантните си италиански костюми. Но навремето те бяха работили заедно по случай, който почти веднага ги бе вкарал в леглото — „четиресет дни и четиресет нощи“, както наричаше връзката им той. Кратка, но оставила у нея сладък спомен, заради който не можеше истински да му се сърди.
	Ако Лукас някога напуснеше Уедър, дали можеха да се съберат отново? Но не, преди всичко той никога нямаше да я напусне. Беше толкова лоялен, че станеш ли веднъж негов приятел, си оставаш такъв завинаги, дори и да не искаш… Бракът им с Уедър щеше без съмнение да трае до гроб. Но говорейки за гроб, ако Уедър примерно бъдеше прегазена от влак, а той след подобаващ срок отново потърсеше женска компания…
	Тогава, може би. Ами Рик? Е, Рик беше интересен, но си изкарваше парите, като звънеше на хора по телефона и им говореше за инвестиции. Харесваше му да има ченге до себе си и настояваше тя винаги да носи пистолет, когато излизаха вечер. Не че тя не би го носила и без това, защото открай време си падаше по оръжията.
	И все пак, не й беше твърде по вкуса да бъде нечий трофей. Известно време бе излизала с един художник, нещо като по-неопитомена версия на Девънпорт. Всъщност той бе участвал в университетския отбор по борба по същото време, когато Лукас бе играл хокей, и двамата се познаваха.
	Да, художникът беше… възбуждащ. Може би малко луд, но възбуждащ. След раздялата им се бе оженил за някаква своя стара позната и тя дори му бе родила дете.
	Дете…
	Тя би искала дете, но в този случай трябваше да побърза, а Рик не беше точно най-добрият кандидат за баща. Падаше си малко вятърничав и Марси не си го представяше да сменя пеленки или да подгрява среднощни бутилки мляко.
	Имаше и друг мъж — хирург-ортопед, който носеше каубойски ботуши, имаше ранчо северно от града и ходеше там да язди през уикендите. Беше разведен и от доста време й правеше намеци, а тя усещаше трепване под лъжичката в негово присъствие. Освен това също обичаше конете.
	Възможности.
	Тя се усмихна сама на себе си и пусна радиото. Разнесоха се звуците на песента „Радост“ на Лусинда Уилямс, напълно в съзвучие с нейните размисли за хубавите моменти в живота.


	Докато Марси пътуваше към Блумингтън, убиецът вече бе там и обикаляше с колата си наоколо, връщайки се отново и отново към къщата на семейство Баркър, без да знае какво точно планира да прави. Каквото и да беше, трябваше да изчака, докато Кели се прибере. А тя вече се бавеше доста и това започваше да го изнервя.
	Той си даваше сметка, че е един намусен, зъл неудачник и нещата не се подобряват с годините. Имаше говняна къща, говнен бус, говнени приходи и никаква перспектива за бъдещето. Изкарваше си хляба със събиране и продаване на боклуци. Беше толкова дебел, че не можеше да види собствения си член, а плешивото петно върху темето му се разрастваше със скоростта на горски пожар. Въпреки възрастта си все още страдаше от периодични пристъпи на акне, а кардиологът го бе предупредил, че ако не свали четиресет килограма, ще умре. На всичкото отгоре имаше и пърхот. Лоша работа.
	Обречен злощастник. Дори в Тайланд долавяше неуважението, презрението в очите на малките момичета, които използваше. Сякаш се гнусяха от него, вместо да се боят.
	Дали пък просто да не лапне дулото на пистолета?
	Но не, някой друг път. Тъкмо сега бе в злобно настроение, което се подхранваше от само себе си. Имаше оръжие, имаше и адреса на единствената жена, способна с положителност да го идентифицира.
	Обиколи още веднъж квартала и когато се върна, прозорците светеха, а зад завесите се движеха сенки. Кели и съпругът й си бяха у дома.
	Е, сега бе време за малко тактика.
	Той направи още няколко обиколки. Улицата изглеждаше достатъчно тиха и спокойна, но от тази страна почти във всички домове грееха запалени светлини. Затова пък на следващата успоредна пряка, зад къщата на семейство Баркър, имаше две тъмни къщи. Ако паркираше там, можеше да мине между тях, да прекоси задните дворове и да стигне до входната им врата.
	Да натисне звънеца, да застреля кучката и да отпраши с мръсна газ. Ако пък отвори мъжът й — да очисти първо него с един-два изстрела, после да я намери вътре, да убие и нея и да излезе през задния вход.
	Той спря колата и постоя около минута, събирайки кураж. Сетне се пресегна към жабката и извади фалшивата брада. Тя нямаше да заблуди никого от метър разстояние, но от пет или десет щеше да свърши работа. Махна предпазните хартиени лентички от лепящата повърхност и ги захвърли на пода на колата. Използва огледалото за обратно виждане, за да нагласи брадата върху лицето си. Щом реши, че изглежда достатъчно добре, притисна силно, задържа десет секунди и раздвижи челюсти, за да се убеди, че стои здраво.
	Беше почти готов. Нямаше да остави следи. Никакви отпечатъци или ДНК. Щяха да говорят единствено куршумите.
	След като огледа наоколо, за да се увери, че не го наблюдават, изпразни пълнителя върху седалката и изтърка всеки патрон с хартиена кърпичка, като внимаваше да не ги докосва, докато ги вкарваше един по един обратно.
	Общо тринайсет на брой.
	Нещастното число на Кели Баркър.


	— Като я гледах преди малко по телевизията — каза Бъстър Хил, — ми се стори, че почти й доставя удоволствие. А го прави вече колко години — двайсет?
	— Там някъде — съгласи се Марси.
	— Явно се изживява като знаменитост, задето е станала жертва навремето.
	— По-добре това, отколкото да е просто поредната безлична домакиня.
	Щом стигнаха до вратата, тя позвъни и Кели Баркър отвори с вид на кученце, готово да заподскача при вида на стопанина си.
	— Полицай Шерил? Заповядайте, влезте. Съжалявам за бъркотията, но не ми остава и секунда да разтребя, откак започна всичко това.
	Съпругът й също се усмихваше приветливо отзад. Носеше се мирис на прясно изпечени кифлички и кафе и Марси охотно улови Бъстър под ръка.
	Малко домашна храна щеше да й дойде добре.


	Убиецът още не можеше да повярва, че го прави, но… просто го правеше. Паркира на съседната улица и слезе от колата. Навън нямаше хора, макар вечерта да бе чудесна. Всички си бяха у дома, вечеряха или гледаха телевизия.
	Обиколи още веднъж квартала пеша. Пред дома на семейство Баркър се бе появил още един автомобил, но вътре не се виждаше никой. Това бе последният момент, когато можеше да размисли и да се върне обратно, но не го стори.
	Вместо това стисна дръжката на лежащия в джоба на якето му „Глок“ и свали предпазителя. Мина между двете тъмни къщи, проправи си път през хилавия жив плет и се озова в задния двор. Продължи покрай стената, свърна покрай ъгъла на верандата и застана на прага.
	Хвърли още веднъж поглед нагоре и надолу по тротоара и натисна звънеца. Отвътре се носеха приглушени гласове, чу се звук от приближаващи стъпки по пода. Дръжката на вратата се завъртя и отвътре се показа мъж с бяло, приветливо лице над разкопчаната яка на ризата.
	Убиецът стреля в него три пъти — бам-бам-бам и след като онзи се свлече на пода, пристъпи напред, следвайки дулото на пистолета. На дивана в гостната седяха трима души. Тъмнокоса жена и едър, дебел мъж започнаха да се движат. Изглеждаха въоръжени и той изреди оставащите десет изстрела, без да спира. Пръстът му дърпаше спусъка максимално бързо, а пред подскачащата му ръка падаха тела. После нещо го жегна отстрани и той побягна.
	Не мислеше, не чуваше нищо, просто тичаше…


	Когато на вратата се звънна, Марси тъкмо отхапваше парче кифличка — от обяд не бе слагала нищо в уста, а тези тук имаха апетитен вид.
	— Аз ще отворя — изправи се Тод Баркър. — Най-вероятно е Джим.
	— Джим живее наблизо — обясни Кели. — Обеща да ни запише…
	После се разнесоха трите изстрела. Тод Баркър падна, а чернобрадият мъж тръгна към тях. Марси се пресегна за пистолета и с периферното си зрение долови, че Бъстър прави същото. После сетивата я напуснаха, бързо и безвъзвратно, както светлината напуска строшена електрическа крушка.
	Нямаше го вече Девънпорт с неговите костюми, нито Рик, нито възбуждащия художник, нямаше ги обядите с колегите от участъка, нямаше вече гонитби на престъпници, нито яздещи коне ортопеди, нямаше политически амбиции. Всичко потъна в мрак.
	Петият от куршумите на убиеца, запращани напосоки из стаята, улучи Марси Шерил под брадичката, мина през гърлото и раздроби гръбначния й стълб. Тя умря, преди дори да разбере какво става, със сладкия вкус на кифличката върху езика си, без се сбогува и без да изпита жал за нищо.


>>	16

	Лукас натисна газта на джипа и се понесе по Райс Стрийт, като на пресечката с Арлингтън Авеню само след миг колебание мина на червен светофар.
	— Ей, ей! — клатушкаше се уплашено на задната седалка окованият с белезници Бърг.
	— Какво ли ги е прихванало този път? — измърмори Дел, вкопчен в страничната дръжка над вратата.
	— Не знам. Но се чудя защо не ми казват.
	— Мериленд Авеню… Това не е далече, но какво има там? Нещо да се е случвало напоследък?
	— Нямам такъв спомен — каза Лукас. — Последно станаха една-две жилищни кражби в Южен Сейнт Пол…
	Шрейк и Дженкинс може да имаха много недостатъци, но склонността към паника не беше сред тях. Щом се намираха почти в истерия и споменаваха светлини и сирени, значи се бе случило нещо наистина лошо или пък беше на път да се случи.
	Дел се приведе напред, извади пистолета си и го провери.
	— Какво става, какво става? — обади се повторно Бърг.
	— Млъквай, задник — сряза го той.
	Личният „Форд“ на Дженкинс се появи със занасяне на кръстовището на стотина метра пред тях, а после изчезна, явно влизайки в някакъв паркинг.
	След десетина секунди ги настигнаха и завариха Дженкинс и Шрейк, вече слезли от колата.
	— Те просто стоят — каза Дел и върна пистолета в кобура.
	Лукас направи маневра и рязко спря до двамата едри агенти.
	— Кой е този? — попита го Дженкинс, сочейки към надничащия през задния прозорец на джипа Бърг.
	— Какво става, за бога? — попита нетърпеливо Лукас.
	— Кой е човекът? — настоя Дженкинс и нещо в гласа му накара Лукас да забави темпото и да му отговори.
	— Просто някакъв побойник. Водим го в участъка.
	— Изкарай го оттам — кимна онзи към Шрейк. — Ние ще го отведем.
	Колегата му се подчини и отиде да отвори задната врата.
	— Слушайте, по дяволите… — започна Лукас, но Дженкинс го прекъсна.
	— Марси Шерил е улучена от куршум. Била е в дома на онази Кели Баркър, когато някой нахлул и направил цялото място на решето. Общо трима души са пострадали, а може би и нападателят. Всичко е една шибана бъркотия.
	Лукас го сграбчи за лакътя.
	— Колко зле е ранена? В коя болница са я откарали?
	Дженкинс поклати глава.
	— Няма да я карат в болница.
	Съзнанието на Лукас замръзна за секунда, преди той да успее да отвори отново уста.
	— Защо?
	Дженкинс се приближи и го прегърна през рамото.
	— Защото няма смисъл, човече. Тя си е отишла. Това научихме от радиостанциите.


	Лукас впери продължителен поглед в него, сетне се обърна с разтреперан глас към Дел.
	— Отиваме там. Махнете тоя шибаняк от колата.
	Шрейк дръпна слабичкия Бърг от задната седалка, а Дел се упъти към шофьорската врата на джипа.
	— Не си и помисляй, че ти ще караш — възрази на опитите на Лукас да го спре. — Просто се качвай.


	Трябваше да преминат през целия град и Дел шофираше бързо, но не и безразсъдно, докато Лукас час по час му даваше напътствия. Качиха се на магистрала I-94, слязоха от нея на Кретин Авеню и продължиха със сто километра в час до моста, после покрай летището и „Мол ъв Америка“, докато навлязат в лабиринта на предградието Блумингтън.
	Въпреки нарастващото чувство на обреченост в гърдите си, Лукас не спираше да измисля доводи защо проклетият Дженкинс вероятно греши. Една от най-добрите болници в града се намираше на пет минути разстояние, Марси положително бе откарана там и в бързината той просто бе схванал всичко погрешно.
	Дел само поклащаше мълчаливо глава, знаейки, че Дженкинс не би допуснал подобна грешка. Въпреки грубоватия си вид, той бе умно ченге и не му липсваше чувствителност.


	Улицата пред дома на семейство Баркър бе блокирана и гъмжаща от полиция. Дел показа служебната си карта, подмина оградителната лента и спря колата на едно празно място на половин пряка от къщата.
	С подтичване стигнаха до прага, където сред влизащите и излизащи униформени се открояваше цивилен инспектор.
	— Мисля, че се познаваме — доближи той, щом ги зърна.
	— Девънпорт и Капслок от Бюрото за криминални разследвания — представи ги Лукас. — Чухме за Марси Шерил. Какво е състоянието й?
	Онзи поклати глава.
	— По-рано работехте в управлението на Минеаполис, нали?
	— Да, и двамата. Нейни близки приятели сме.
	— Аз съм Джон Раймс и отговарям за местопрестъплението. Ще ви пусна да влезете, но… ще трябва да заобиколим през кухнята.
	— Кажете ми, тя… — протегна ръце Лукас в умолителен жест.
	— Мъртва е — потвърди Раймс. — Има още двама ранени — друг полицай, на име Бъстър Хил и Тод Баркър, собственикът на имота.
	— О, боже — Лукас спря и допря длан до челото си. — Не мога да повярвам…
	— Съжалявам — рече Раймс, като ги поведе покрай къщата към задния вход.
	— Аз разпитвах тези хора едва онзи ден, във връзка със случая Джоунс. А с Марси се чувах няколко пъти днес.
	— Успокой се — сложи Дел ръка върху рамото му.
	— Нищо ми няма — дръпна се Лукас.
	— Хил също е стрелял два пъти и явно е улучил нападателя — обясни Раймс. — Има следи от кръв, макар и оскъдни, водещи към съседната улица.
	— Някакви свидетели? — попита Дел, докато влизаха в къщата.
	— Само един, който смята, че е видял бял микробус… Естествено, в града сигурно има трийсетина хиляди такива.
	— Пак микробус — подхвърли Лукас на Дел. — Това е нашият човек.
	— Кой? — повдигна вежди Раймс, но той премълча.
	Прекосиха кухнята и стигнаха тълпа от хора, скупчени в хола.
	— Направете път — нареди Раймс и те отстъпиха встрани. Лукас погледна надолу и внезапно, с шок, взорът му се спря върху Марси — просната с отворени очи върху килима, само с една малка дупка в шията, но с голяма локва кръв, стекла се под главата и раменете й. Носеше бяла копринена блуза, с червени отпечатъци от ръце по предницата, оставени от някой, който се бе мъчил да й помогне.
	— О, господи — промълви той и започна да трепери неудържимо.
	В стаята наоколо цареше хаос — преобърнати мебели и кървави следи, говорещи за разигралата се драма.
	— Полицай Хил е бил улучен в крака — каза Раймс. — Успял е да повика линейка, но още при вида на раната й е разбрал, че тя няма шанс. Тод Баркър е в тежко състояние, с два куршума в гърдите и един в рамото, но вероятно ще оцелее.
	— Гръбначният й мозък е прекъснат — вметна съдебният лекар, гледайки към Марси. — Смъртта е настъпила мигновено, все едно е била обезглавена. — После видя изражението върху лицето на Лукас и мълчаливо се отдалечи.
	— Съпругата, Кели Баркър, се е отървала невредима — продължи Раймс. — По думите й стрелецът бил едър, дебел мъж с черна брада. Ще вземем ДНК от кръвта му, така че пипнем ли го, с него е свършено.
	Лукас слушаше тихия, напрегнат глас, безпристрастно изреждащ фактите. Самият той не можеше да изрече и дума, имаше чувството, че езикът му е залепнал за небцето. Накрая кимна и като мина обратно през кухнята, излезе в задния двор и седна върху тревата.
	Скоро се появи и Дел, разговарящ по мобилния си телефон. След като приключи, го прибра в джоба си и приклекна до него.
	— Няма какво повече да правим тук. Тези момчета си знаят работата. Ела, да вървим.
	— Ами семейството й? — промълви най-сетне Лукас и по бузите му се стекоха сълзи. — Някой трябва да им съобщи.
	— Някой, но не и ти. Хайде, ще те закарам у дома.
	Лукас го последва, без да се противи, и седна на пътническата седалка, неспособен да спре сълзите си.
	— Как можа да се случи това — поклати глава Дел. — Как изобщо можа да се случи…


	Телефонът на Лукас иззвъня.
	— Къде си? — попита гласът на Уедър.
	— В колата. Ще се прибера до десет минути.
	— Ти ли шофираш?
	— Не, Дел.
	— Добре, след десет минути.


	Уедър и Лети ги чакаха на пътеката пред къщата. Дел паркира и каза:
	— Ще отскоча до участъка да уредя преписката около Бърг. Ще ми се изобщо да не бяхме срещали този глупак.
	Лукас кимна и слезе от джипа, а Уедър приближи и го прегърна през кръста.
	— Шрейк ни се обади, а после и Дел. Толкова съжалявам…
	Лети от своя страна попита:
	— И какво ще правиш сега?
	— Не знам — отвърна той. — Трябва да помисля. Сега направо не съм на себе си. Това е бил случаен куршум, нападателят просто е гърмял напосоки. Стрелял е в съпруга три пъти от метър разстояние, без да го убие, но е улучил Марси смъртоносно чак в другия край на къщата. О, боже…
	— Трябва да намериш онзи, който го е направил, и да се погрижиш за него. Лично.
	— Лети, престани — намеси се Уедър.
	— Не, няма да престана. Татко, ако не го направиш, това ще те преследва, докато си жив, разбираш ли? Първо сестрите Джоунс, а сега и Марси…
	— Стига, просто млъкни за момента — сряза я майка й. — Ще говорим за това по-късно. Лукас, ела да поседнем.
	— Трябва да се чуя с хората от управлението — отвърна той. — Да разбера от партньора й какво точно се е случило. Разполагам с достатъчно информация за престъпника, а след като имаме и неговото ДНК…
	— Няма да свършиш нищо тази вечер — настоя Уедър. — Ела да похапнем, ще си направим хотдог. Трябва ти време да помислиш.
	— Права си. Трябва да помисля. — Той прегърна и двете през раменете и заедно влязоха в къщата.


	Времето минаваше, както минава винаги, когато мъртвите не се връщат, а тяхната смърт само става по-реална.
	Лукас седеше в затъмнения кабинет, докато жените се суетяха из кухнята заедно с домашната помощница. Гласовете и тропането на съдове наподобяваха празнични коледни звуци, долитащи до слуха на бездомен скитник.
	Макар и близки, Лети и Уедър имаха коренно различни мирогледи. Като лекар жена му бе пропита от състрадателния манталитет на медицинската професия. Приемната им дъщеря, от своя страна, бе отрасла в провинцията, без баща и с полупобъркана майка алкохоличка. Нейната философия беше: първо удряй, а после, ако трябва, удряй отново. Грижи се за себе си и близките си, а ако си сбъркал, винаги можеш да се извиниш по-късно.
	Уедър би казала, че системата следва да се погрижи за убиеца на Марси и че ако Лукас се намеси, може само да си навлече неприятности. Според Лети той никога нямаше да заспи спокойно, ако не го намери и довърши сам.
	Той никога не бе обичал друга жена така, както обичаше Уедър, но личните му възгледи бяха по-близки до тези на Лети. Смъртта на Марси тежеше като къс чугун в стомаха му. Който нямаше да си отиде, а само щеше да става по-твърд и студен.
	Мъката и съжалението не отслабваха, но към тях се прибавяше бавно нарастващ гняв.
	Марси бе означавала много за него. Той я познаваше още от първите й дни в полицията — крехко младо създание, работещо под прикритие в разследвания за проституция и наркотици. Тогава тя изглеждаше страхотно в минижуп, на високи токчета и с тънка, изпъната на гърдите блузка.
	По-късно, с издигането й в службата, се бяха сближили, но твърде си приличаха, за да може сексуалната им връзка да изтрае дълго. И двамата бяха конкурентни, твърдоглави, манипулативни, цинични. Всеки искаше да бъде на върха, затова се нуждаеха от малко разстояние помежду си.
	Въпреки сходните си характери обаче имаха различен стил на работа. Марси беше роден лидер и при големи и сложни случаи събираше колкото се може по-големи екипи, които дружно и методично се движеха към разплитането им. При нея разследванията се превръщаха почти в социални събития.
	Лукас, противно на нея, не си падаше по колективните изяви и считаше бюрокрацията за чиста загуба на време. Беше самостоятелен, интуитивен и нямаше нищо против понякога да престъпва закона в името на справедливостта — такава, каквато я разбираше. При това се ползваше от помощта на един или двама доверени колеги, които знаеха как да си държат устата затворена, не се бояха да си поизцапат ръцете в името на добрата кауза и умееха да го озаптят, ако се увлече твърде много. Ченгетата на Лукас се отличаваха от останалите. Те в по-голямата си част бяха аутсайдери.


	Сега, в кабинета, той не мислеше за всичко това. Виждаше единствено лицето на Марси върху пода на къщата в Блумингтън, посмъртното посиняване, вече избиващо на тънки ивици по бледата кожа, очите й, вперени в нищото. Въпреки цялата болка трябваше да го види в съзнанието си, за да повярва, че тя наистина е мъртва.


	Уедър влезе при него и двамата поговориха. За Марси, за миналите времена, а също за училището на Лети и детската градина на Сам. Домашната помощница дойде да каже, че Сам е готов за лягане, и Уедър отиде да го сложи в леглото. След нея се появи Лети, придърпа един стол и седна срещу него.
	— Ти отговаряш за много хора — започна — и трябва да се грижиш за тях. Каквото и да направиш, то не бива да е прибързано. Нужен ти е план.
	— Не съм сигурен дали изобщо ще правя нещо — рече Лукас.
	— О, я стига — махна с ръка тя, сякаш искаше да каже: „Не съм малка, за да ме баламосваш“. — Мисълта ми е, че не можеш да си позволиш да останеш без работа или да влезеш в затвора. Затова си напъни ума. Недей просто да тръгваш и да мачкаш наред.
	Това извика подобие на усмивка върху устните му.
	— Благодаря за съвета. А сега може би е време да си приготвиш домашните.
	— В лятна ваканция сме, татко.
	— Ами „Големите надежди“ на Дикенс? Прочете ли я вече?
	— Майната им на книгите. Говоря ти сериозно. Ти си този, който трябва да реши как да действа.
	— Добре, ще го направя. Обещавам.
	— Откъде ще започнеш?
	Той затвори очи и се съсредоточи.
	— Ще се чуя с Кели Баркър. Още сега. Тази вечер.
	— Друго?
	— Знаем, че престъпникът живее в града. Бил е тук през цялото време. Гледа местната телевизия. Все някой трябва да го познава. До ден-два ще обработим ДНК-то му и тогава остава само да го идентифицираме. Той е ранен, а колегите са се свързали с всички спешни кабинети. Рано или късно ще потърси помощ или ще се издаде по друг начин. Всичко ще приключи много скоро.
	— Ще го понесеш ли, ако някой друг го арестува?
	Лукас помисли няколко секунди.
	— Да, ще го понеса. Бих предпочел да го направя сам, бих го застрелял, ако можех, но ако ченгетата от Блумингтън го пипнат първи — какво пък, така да бъде.
	Лети се приведе напред на стола си.
	— Най-добре действай с Дел. Ако стане така, че го очистиш, той е човекът, който ти трябва.
	— Имаш право — кимна Лукас, а сетне добави: — Впрочем може би е по-добре да не споделяш този разговор с майка си.
	— О, тя не е глупава. Много добре знае какво обсъждаме. Затова и се качи горе, за да не ни пречи.
	— Хм. Не бих се учудил.
	— Е, тогава стига си седял като истукан — каза Лети. — Хващай се да звъниш по телефона. Повикай Дел. Започни да правиш нещо.
	Лукас й отправи продължителен, немигащ взор, но тя не трепна. Мина му през ум, че е твърде млада, за да разсъждава така. Но от друга страна, с нейното минало, тя отдавна вече беше възрастна. Детството й бе приключило още на девет години.


>>	17

	Дел се обади, че идва, а после, малко след десет, се появи с джипа. Лукас, който чакаше отпред, го посрещна с думите:
	— Да вървим в болницата „Феървю“. Кели Баркър трябва да е там с мъжа си.
	— За какво ти е притрябвала?
	— Искам да чуя разказа й. И да я събера с Ритрийф, за изготвяне на нов портрет на убиеца. Ще го разпратим по медиите още тази нощ.
	— Колегите от Блумингтън вероятно вече са се заели.
	— Да, но трябва да съм сигурен. А също държа да чуя от собствената й уста за Джон Фел.
	— Ако е бил Джон Фел.
	— Няма кой друг да е… Ти приключи ли с Бърг?
	— Да. Ще го пуснат още днес. Не искам да му създавам ядове.


	Лукас седна зад волана и те се насочиха към болницата, намираща се на шест или седем километра северно от дома на семейство Баркър. Паркираха пред входа на спешното отделение, оставиха на таблото табелка „Полиция“ и влязоха вътре. Две униформени ченгета, които се облягаха на гишето на рецепцията, ги видяха и се изправиха. Лукас им показа картата си и попита:
	— Кели Баркър още ли е тук?
	— Чака горе, пред операционната — посочи единият към стълбището.
	Откриха Баркър, седнала в едно кресло, с клюмнала върху рамото глава, потънала в дълбок сън. На дивана срещу нея имаше полицай, четящ медицинско списание.
	— Нуждаеше се от малко почивка — каза той, след като Лукас и Дел се представиха.
	— Кели — побутна я Лукас и тя сепнато отвори очи. В първия миг не можа да го познае, но после прочисти гърло и попита:
	— Той добре ли е?
	— Току-що дойдохме — отвърна той. — Още не сме наясно със ситуацията.
	— Жената от полицията загина…
	— Да.
	— А изглеждаше мила. О, боже, толкова е ужасно. Всичко си вървеше добре от сутринта, и целия следобед, а после…
	Историята се изля от нея като отприщен поток — разговорът и кафето с кифлички, позвъняването на вратата, появата на брадатия мъж, а после канонадата от изстрели, писъкът на ранените, пристигането на линейките.
	— Казват, че нападателят също бил улучен, но не ми се вярва. Вторият полицай, Бъстър, стреля два пъти, но вече беше паднал на пода.
	— Имаме кървава следа — увери я Лукас. — Единствената хубава новина в цялата тази трагедия. Не ни трябва друго доказателство за самоличността му — стига само да го пипнем.
	— Но как ще го направите?
	— Джон Ритрийф от Бюрото идва насам с лаптопа си. Мислех си, че докато чакате, може да му помогнете да актуализира фоторобота.
	— Разбира се. За утре имам покани от Канал 3 и още две телевизии. Казах им обаче, че ще успея чак след обяд. И че ще ми трябва силен грим, защото съм ужасно разстроена…
	Лукас си помисли, че тя съвсем не изглежда толкова разстроена, и гневът отново се надигна в гърдите му. Той го потисна с усилие и попита:
	— Ами Тод? Какво казват лекарите?
	— Само че е ранен доста зле. Дробовете му били пробити, а рамото му се нуждаело от реконструкция, но чак след като се съвземе достатъчно. Иначе полицай Бъстър е добре — видях, че го изкараха от операционната. Ако не беше той, сега всички щяхме да сме мъртви.
	Поговориха още малко и тя му каза, че убиецът е имал гъста черна брада, подрязана отдолу като на някои иранци, които е виждала по телевизията.
	— Но съм сигурна, че беше той — добави. — Моят нападател. Зърнах очите му. Явно беше дошъл за мен.
	Лукас звънна на Ритрийф, който вече пътуваше към болницата.
	— Веднага щом приключиш с госпожа Баркър — му заръча, — разпрати копия от портрета до всички медии в щата. Също в Де Мойн, Фарго и Милуоки. Добави текст, че става въпрос за сериен убиец на момичета, за да привлечеш вниманието на онези, които не са запознати.
	— Няма проблем — отвърна другият. — Вече е късно за тазвечерните новини, но всички ще го тиражират още утре по изгрев-слънце.


	След като се разделиха с Кели, слязоха в палатата на интензивното отделение. Бъстър Хил бе полуседнал в леглото, в компанията на двама полицаи.
	— Очаквах да наминете — кимна по-възрастният от тях, на име Лес Макбрайд. — Това са агенти Девънпорт и Капслок, от Бюрото за криминални разследвания — представи ги на ранения и на по-младия си колега, който се казваше Кларънс.
	— Да, чувал съм за вас от Марси — каза Хил. — Господи, днес е най-ужасният ден от живота ми. Тя беше такова страхотно момиче.
	— А ти как си? — попита го Лукас.
	— Боли, но това се търпи. Случилото се с нея ме побърква.
	— Явно си се справил добре. Улучил си нападателя.
	— Ще ми се да го бях убил. Кой знае, може някой ден и да имам този шанс.
	Историята му се различаваше от тази на Кели Баркър единствено по гледната точка. След като чул изстрелите край вратата, той посегнал за оръжието си. Пистолетът на Марси бил в чантата й, затова й трябвало повече време да го извади. Още един от първите куршуми попаднал в крака му и той рухнал на пода. Разбрал, че Марси е улучена едва след като нападателят изчезнал.
	— Викнах за помощ, но тя не реагира. Претърколих се встрани и видях, че… си е отишла.
	По негови думи, стрелецът изпразнил своя „Глок“, обърнал се и побягнал.
	— Тъкмо тогава натиснах спусъка. Бях легнал по гръб, в много неудобна позиция, но той сам ми дойде на мушката. Мярнах го само за миг, но мисля, че го уцелих в лявата ръка, някъде над лакътя. Входната рана трябва да е отзад, изходната — отпред. Не мисля, че е раздробена костта, защото ръката почти не помръдна. По-скоро са меките тъкани.
	— Кървавата следа беше много слаба — отбеляза Макбрайд. — Едно по-голямо петно в началото, а после — само редки капки.
	— Добре че вече могат да извлекат ДНК от нищо — отговори му Лукас и пак се обърна към Хил.
	— Казваш „Глок“. Сигурен ли си?
	— Да, напълно. Повърхността му не беше лъскава като метал, а по-скоро матирана, като гума или пластмаса. Винаги съм се подигравал с тях заради това.
	— Изглеждаше ли, че умее да борави с него?
	— Не — поклати глава Хил. — Стискаше го така, сякаш помпа нещо, и той подскачаше на всички страни. Имам предвид, че се мъчеше да ни улучи, но просто не му се удаваше. С изключение на… сещате се.
	Не успяха да узнаят много повече. За Хил нещата се бяха развили така внезапно, сякаш бе блъснат от кола. В един миг бе разговарял с Кели Баркър, а в следващия се бе озовал на пода, с куршум в бедрото.
	— Държал си се мъжки — похвали го Дел, а Лукас кимна.
	— Точно така. Гордеем се с теб.
	— Благодаря — въздъхна Хил. — Само да беше станало малко по-иначе…


	— Значи, Фел е бил калпав стрелец — каза Лукас, докато шофираха обратно към Сейнт Пол. — И все пак той единствен е успял да убие някого.
	— Какво ще правим сега? — попита Дел след секунда мълчание.
	— Без Марси в отдела ще настъпи пълна бъркотия. Ще заровят носове в хиляди детайли, които няма да ги отведат до никъде. Искам да пипна престъпника преди тях.
	— Ако го убиеш, нещата рано или късно ще се разсмърдят. В Минеаполис има доста хора, които не одобряват напълно твоите методи, а и знаят, че между теб и Марси е имало връзка.
	— Да, нашите четиресет дни и четиресет нощи, както им казвахме.
	— Не сте били особено дискретни — изсумтя Дел. — Още се носят слухове как си я чукал върху бюрото си.
	— Стига глупости — махна с ръка Лукас.
	— Да не искаш да кажеш, че е лъжа?
	— Разбира се, че е лъжа. — Той се извърна за момент към прозореца и после добави: — Не можахме да се закрепим върху бюрото. Направихме го на пода.
	И двамата се засмяха, а Дел поклати глава.
	— О, боже. Тя правеше всичко правилно. Хранеше се правилно, спортуваше, не пушеше, почти не пиеше… А ето че ние сме още тук, докато нея я няма.


	При проектирането на своята къща Лукас бе предвидил кабинета като място, където да може да се усамотява, когато има нужда да помисли. Помещението не беше голямо, но разполагаше с всичко необходимо за един офис, както и с две кожени посетителски кресла с масичка помежду им. Щом се върнаха, цялото домакинство бе още будно и ги очакваше, с изключение на малкия Сам. Той взе от хладилника две бири за себе си и Дел, след което двамата отидоха в кабинета му.
	— Ето как стоят нещата — започна Лукас, изваждайки от чантата си папка с документи. — Това са копия от моите доклади около първоначалното разследване на случая Джоунс. Деветдесет и девет процента от тогавашните действия на полицията бяха пълна глупост, защото всички гонеха Скрейп. Единствено аз търсех Джон Фел, а бях още млад и зелен.
	— Поне си се ориентирал правилно.
	— Прецаках нещата, нищо повече. Но сега искам ти да прегледаш какво съм написал, а после да го обсъдим заедно. Не мисля, че пропускам нещо, но човек никога не знае…
	Лукас се облегна назад със своята бира, докато Дел се вглъби в тънкия сноп листа.
	— Не си допускал много печатни грешки — изкоментира по едно време.
	— Да, при това пишех, без да гледам клавиатурата. Бях си купил учебник.
	— Хм… не знаех, че притежаваш такива таланти.
	Уедър дойде да им пожелае лека нощ, а след нея се отби Лети, за да попита дали имат нужда от помощ. Лукас я изпрати да си легне.
	— Не — вдигна накрая глава Дел. — Нищо не ми идва наум.
	— Чуй и записите. Това са обажданията на телефон 911.
	— Виж ти — каза Дел, след като ги прослуша. — Гласът е един и същи, нали?
	— Да, нашият човек. Звънял е от улични автомати, разположени близо един до друг, но далеч от мястото, където е живял Скрейп.
	Поразсъждаваха още известно време, спирайки се на възможностите Фел да е бил учител или да е работил в някой от заводите за компютърни компоненти на север.
	После Дел щракна с пръсти.
	— Чакай, дойде ми една идея. Колко възрастен е бил според теб тогава?
	— Съдейки по описанията на хората от бара, на двайсет и пет-трийсет.
	— Добре… повечето хора постъпват в колеж на осемнайсет, но рядко се дипломират за четири години. Обикновено изкарват по пет или шест — сигурно и при теб е било така.
	— Е, и?
	— Представи си, че не е бил истински учител, а по-скоро стажант, или нещо подобно. Обзалагам се, че училищата няма дори да пазят сведения за него. И не е било нужно да го уволняват, а просто да го пратят да си върви. Тогава ще трябва да потърсим името му другаде, например в регистрите на колежите.
	— Това беше умно — вдигна показалец Лукас. — Не чак гениално, но умно. Още утре ще накарам Санди да провери.


	До един часа не се сетиха за нищо повече и Дел стана да си върви.
	— Как се чувстваш? — попита на вратата.
	— Честно казано, доста зле — отвърна Лукас. — Но ще се оправя.
	— Да знаеш, че се тревожа за теб. И не само аз. Дано не ти хрумне нещо глупаво.
	— Имай ми малко вяра, за бога. Може да съм чалнат, но не съм луд.


	След като остана сам, Лукас прегледа за сетен път книжата и въздъхна с мисълта, че информацията е твърде оскъдна. Разполагаха с гласа на престъпника, но той не значеше нищо, докато не хванеха самия човек.
	Същото важеше и за лицето. Кели Баркър можеше да го разпознае, както и съпругът й, стоял само на крачка от него. Но за целта трябваше първо да го пипнат. Тогава дори само ДНК-то от кръвта щеше да е достатъчно доказателство.
	Проблемът бе как да стигнат до него.
	Лукас тъкмо прибираше касетите в чантата, когато го озари нова идея. Гласът не говореше нищо, но датите и часовете на обажданията? Той се върна към своите доклади и бележките на останалите си колеги. По всичко личеше, че подсказките са идвали точно когато издирването се е забавяло поради липса на информация.
	Позвъняването за това къде живее Скрейп бе получено в момент, когато всички го издирваха, но не бе използвано, защото Лукас вече бе открил хралупата край реката.
	После, когато Скрейп бе освободен, неизвестният доброжелател веднага ги бе насочил към кашона с дрехи — доказателството, стегнало окончателно примката около скитника.
	И в двата случая бе телефонирал самият убиец.
	Сякаш е знаел за хода на разследването.


	Лукас се пресегна, угаси настолната лампа и затвори очи във вече напълно тъмния кабинет.
	Преди години, когато се бе занимавал с тежки престъпления като лейтенант в полицията на Минеаполис, в града бе вилнял сериен убиец, наричан от вестниците „Бясното куче“. Жертвите му бяха жени, умъртвявани по особено жесток начин. Следите бяха отвели до пистолет, откраднат от стаята с доказателства в участъка — стая, до която и Лукас имаше достъп.
	В резултат, вътрешният отдел го бе поставил под наблюдение, подозирайки, че той може да е убиецът. Несъпричастността му бе установена бързо — следващото престъпление бе извършено в момент, когато той доказано се намираше другаде. Но цялата история го бе вбесила силно, докато началникът не му бе обяснил обстоятелствата — за липсващия пистолет, както и за изготвения профил на убиеца. Според него той трябваше да е чаровен мъж, привлекателен за жените и с вкус към облеклото, с което е печелел доверието им… Профил, напълно пасващ на Лукас.
	Възможно ли беше Фел да е ченге? По думите на Бъстър Хил, нападателят в дома на семейство Бакстър бе използвал „Глок“ — доста разпространено оръжие, масово използвано от силите на реда.
	Историята, макар и в редки случаи, познаваше ченгета убийци.
	Противно му бе да си представи, че някой от колегите му е бил такъв. Съдейки по възрастта, той трябваше да е бил още на патрулна служба тогава и Лукас да го познава. Но не можеше да се сети за никой, отговарящ на характера и външността на Фел.
	Е, може би за един или двама…
	Щеше да преспи и да помисли.


	Да преспи — но сънят почти не го споходи през нощта. Съзнанието му постоянно се връщаше към Марси. Както и всяка сутрин, Уедър се събуди преди него. Щом тя излезе от банята, той също стана от леглото.
	— Не успя ли да си починеш? — попита го тя.
	— Случаят не ми дава мира — призна Лукас. — Най-добре да вървя. Искам да се уверя, че портретът е стигнал до всички телевизионни станции. И да свърша и едно-две неща в Минеаполис.
	— Успех — пожела му тя. — И се пази.


>>	18

	Побягвайки от вратата на семейство Баркър, убиецът се чувстваше объркан. От многото хора в помещението, от шума, дори от стрелбата, макар стрелящият да бе самият той. Също и от ченгето, извадило пистолет насреща му. В мозъка му не протичаше никаква рационална мисъл — поведението му бе сведено до нивото на влечуго, едновременно яростно и уплашено, тласкано от единствената цел да спаси кожата си.
	Бе видял в стаята падащи хора, а също и проблясък на изстрел. Нещо го бе парнало под мишницата, като удар от камъче на прашка. Ръбесто камъче. После вече тичаше покрай стената, пъхайки пистолета в джоба на панталоните си. През задния двор, после между съседските къщи и към своя бус.
	С разтуптяно сърце и свирене на гуми успя да се измъкне от квартала за по-малко от минута по посока на магистрала I-494. Ръката не го болеше много, но щом я докосна, по другата му длан остана кръв и той си даде сметка, че е улучен от куршум или сам се е наранил някъде.
	За момент му призля. Ако имаше нещо, което да не може да понася, това бе видът на собствената му кръв. Започна да лъкатуши между лентите, мъчейки се да установи откъде тече, но после се сети за пътната полиция. Щеше да е абсурдно, ако го спрат сега за каране в нетрезво състояние.
	Свърна на следващия изход, където имаше паркинг с търговски център, и спря пред магазин на „Бест Бай“. Кръвта беше много и като опипа мястото, установи, че изобщо не идва от ръката му, а от тялото, близо до мишницата.
	Озърна се наоколо и като се увери, че не го наблюдава никой, разкопча ризата си и намери раната. Тя изглеждаше почти като порязване от нож — права, но дълбока и с неравни краища. Не дупка, а по-скоро лизване от куршум.
	Можеше да е и по-зле. Но все пак трябваше да спре кървенето.
	Недалеч от него имаше автомат за вестници. Той извади шепа дребни монети, огледа се отново, слезе от колата и купи брой на „Стар Трибюн“.
	Беше чел някъде, че вътрешните страници на вестниците са стерилни — изработени от целулозна каша с висока киселинност, при висока температура и без да са докосвани от човешка ръка. Надяваше се да е вярно. Седна отново зад волана, извади спортната секция от средата и като я сгъна, наложи с нея раната.
	Трябваше да се прибере у дома…
	Брадата го дразнеше и той се зачуди дали ченгета вече не търсят чернобрад мъж с бял микробус. Отлепи я с рязко движение и я напъха между седалките. Погледна се в огледалото — по лицето му още имаше останки от лепенката. Опита да ги почисти, но бързо се отказа. Включи на скорост и подкара обратно към магистралата.


	Само ако…
	Целият му живот сякаш се въртеше около тази фраза. Само ако…
	Само ако бяха решили да копаят за нова сграда някъде другаде, телата на момичетата нямаше да бъдат открити. Тогава старецът щеше да е още жив, а той спокойно да си продава стоката и да събира пари за нова екскурзия до Тайланд.
	Само ако беше заварил онази Баркър сама вкъщи. Само ако не го бяха улучили при стрелбата. Какви изобщо бяха онези хора? И какво търсеше сред тях ченгето? Дали не му бяха заложили капан? Той се зачуди дали е убил някой от тях. Сигурно да, все пак бе изпразнил цял пълнител…
	Ако сред жертвите имаше полицай, никога нямаше да спрат да го търсят. Той пусна радиото и потърси новини, но всички станции предаваха само музика и реклами. Изключи го отново и опита да се концентрира върху шофирането. Болката в раната му се усилваше и той започна да се поти.
	С болката все някак щеше да се справи. Смяташе, че може да се справи и с раната. Все още имаше половин опаковка оксикодон, останал от лечението на зъбния канал, както и някакви дезинфектанти.
	Но трябваше първо да се прибере. Стигнеше ли веднъж у дома…
	Докато вкара буса в гаража, потта вече се стичаше обилно по лицето му. Не знаеше защо се поти толкова много — болката не беше особено силна, по-скоро тъпа, отколкото пронизваща.
	Щом влезе в къщата, се отправи директно към банята. Съблече ризата, отлепи вестника от кожата си и огледа раната. Още кървеше, но слабо. Всичко изглеждаше наред. Прерови аптечката и извади шишенцето с оксикодон, както и още едно с амоксицилин. Имаше също лейкопласт и антисептичен крем. Почти нищо друго.
	Тогава се сети за комплекта за първа помощ в буса. Никога не си беше правил труда да го отваря, но дали той нямаше да съдържа превързочни материали? Върна се да го вземе от гаража и откри вътре четири къса марля, както и руло бинт. Отнесе всичко в банята, намаза раната с антисептичния крем и я покри с марлята. Опита да бинтова мястото, но не му се удаде — получаваше се твърде хлабаво. Тогава взе целофанова опаковка от хляб, откъсна достатъчно голямо парче и го залепи към кожата си с дълги ленти лейкопласт.
	Огледа резултата в огледалото и остана сравнително доволен. Болеше го, но нямаше да умре, освен ако не получи инфекция. Глътна по една таблетка от оксикодона и антибиотика, после размисли и лапна по още една.
	Нямаше какво повече да стори, освен да търпи. Отиде в хола, легна на дивана и се нагласи колкото може по-удобно. После включи телевизора и започна да сменя каналите.
	Нищо. Новината още не бе излязла. Или пък не бе успял да улучи никого.
	Ако наистина бе извадил лош късмет, някой можеше да е видял регистрационните му номера. Но в такъв случай ченгетата вече щяха да хлопат на вратата му… а тях ги нямаше.
	С тази мисъл задряма, уморен от премеждията и замаян от лекарствата.


	Когато се събуди, известно време лежа объркано, после погледна часовника. Минаваше девет и половина вечерта. Новините скоро щяха да започнат.
	Той ги зачака трескаво, нетърпелив да види какво е направил. Как медиите ще отразят събитието, как ще опишат него самия. Да разбере колко знаят…
	Отиде до кухнята, извади от хладилника три кренвирша и буркан кисело зеле и ги сложи да се топлят в микровълновата фурна. Взе три разрязани хлебчета за хотдог и обилно ги напълни с горчица.
	Скоро фурната избипка — вечерята беше готова и той се настани пред телевизора. Изгледа края на сапунената опера и новините започнаха.
	На екрана заговори репортерка, застанала пред къщата на семейство Баркър:
	— Въоръжен мъж с брада, за който се предполага, че е убиецът на сестрите Джоунс, е открил стрелба тази вечер. Убита е служителка на полицейското управление в Минеаполис, а втори полицай е ранен, но в стабилно състояние. Ранен е още Тод Баркър, чиято съпруга, Кели Баркър, вероятно е била нападната от същия мъж през 1991 година в Анока. Състоянието на господин Баркър още е критично и той се намира в болницата „Феървю“…
	Убиецът наблюдаваше с вял интерес, докато репортерката описваше инцидента. Последва интервю с говорител на управлението, който каза:
	— Смятаме, че при престрелката полицай Хил е ранил нападателя. Открихме следи от кръв по маршрута на бягството му от къщата. Нашите екипи са взели проби от тях, които ще бъдат отнесени в Бюрото за криминални разследвания…
	И тук говорителят произнесе думата, за която убиецът не бе се замислял до момента, но познаваше твърде добре. Тя бе причината, която всъщност го бе тласнала към Тайланд.
	— … за анализ на ДНК. Така ще сме сигурни в самоличността му, щом го открием. А откриването му е само въпрос на време.
	Убиецът бе напълно наясно с ДНК. ДНК бе като облак, замърсяващ всичко, до което се докоснеш. Затова и се бе уплашил, че ако просто продължи да отвлича момичета, рано или късно ДНК ще го издаде. Сега стисна зъби, вторачен в телевизора. Идеше му да се разкрещи по него, да запрати някоя от индийските бухалки и да разбие екрана на парчета. Но не го стори.
	Просто остана да седи, а в главата му ехтеше неспирно: ДНК, ДНК, ДНК…
	Трябваше да изчезне оттук, мина му през ума, докато се оглеждаше наоколо. Да се махне от вонята, от мигащите светлинки на сървърите с порно, от вехториите, изпълнили цялата къща. Да напусне говнения си живот, да намери убежище, където да укрепне. Да се изцели.
	Искаше да зарови глава във възглавницата и да се откъсне от целия свят.
	Да се скрие.


>>	19

	На следващата сутрин полицейското управление в Минеаполис бе пълно с хора, бучащи като рояк разярени оси. Лукас си проправи път през навалицата пред отдел „Убийства“ до стаята, която търсеше. Тя се използваше за обучения и на стената й бяха окачени фотографии на всички випуски на академията.
	Свидетелите, с които бе разговарял по време на изчезването на сестрите Джоунс, определяха възрастта на Фел между двайсет и пет и трийсет. Дори ако е бил особено младолик и диапазонът се разширеше до трийсет и няколко, трябваше да е завършил академията в началото до средата на седемдесетте и да е бил ченге най-много десет години.
	Лукас прегледа снимките за десетгодишен период, отбелязвайки випускниците, които, повече или по-малко, наподобяваха описанието, направено от Баркър. Те не бяха много. По нейни думи, убиецът имаше масивно, почти квадратно телосложение. С тъмна, почти средиземноморска коса, но светла кожа.
	В крайна сметка списъкът му се сведе до девет имена. Той си ги записа и се отправи към кабинета на заместник-началника на управлението, Мерилин Барин, която отговаряше за личния състав. Беше на възрастта на Лукас и двамата се познаваха отдавна, макар и да не бяха близки приятели.
	Тя вдигна очи в отговор на почукването му по рамката на вратата.
	— Лукас! Очаквах да се отбиеш. Това е просто… чудовищно.
	— Да — отвърна той и седна срещу нея. — Виж, навремето аз работех по случая на сестрите Джоунс и смятах, че съм хванал дирите на убиеца. Но после стовариха вината върху един скитник и разследването приключи. Оказва се, че сме сбъркали. Похитителят е същият, който застреля Марси. А вероятно е отвличал и други момичета през годините.
	— Чух един-двама души да коментират твоята теория — кимна Барин. — А ти имаш ум в главата.
	— За ума не знам, но това вече се превръща в повече от теория. Иначе не бих дошъл да те безпокоя. Работата е там, че…
	И той й разказа последователността от събития, включително обажданията на 911, навели подозренията върху Скрейп.
	— Струва ми се — и тук вече говорим за догадка, — че престъпникът е имал контакт в отдела или дори сам е бил ченге. Според Бъстър Хил при стрелбата вчера е използвал „Глок“. Позволих си да съставя списък от хора — полицаи или кандидат-полицаи — и бих искал някой да провери досиетата им, за да разбера дали съм прав, или греша.
	Барин го изгледа продължително, после отмести очи към таблото със снимки на издирвани престъпници върху стената, а накрая отново ги сведе към него.
	— Трябва да говоря с началника. Ще му предам мотивите ти за искането. Но не мога да действам през главата му.
	— Колко дълго ще отнеме?
	— Стой тук — заръча му тя. После стана и излезе от кабинета. Пет минути по-късно се върна с думите:
	— Свободен си да действаш. Шефът се обади на Коди Райън във вътрешния отдел. Той те очаква.
	— Благодаря, Мерилин. Ще ви държа в течение…
	— Да, желателно е. Ще вкараме всички ресурси в разследването. Но ако излезе, че е наш колега… — тя въздъхна и потърка лицето си с длани. — Боже, дори не ми се мисли за това. Но честно казано, не вярвам да се окажеш прав.


	Коди Райън бе постъпил в полицейското управление на Минеаполис след напускането на Лукас — което бе добре, защото вероятно не знаеше причината за това напускане. А тя бе побоят, нанесен от него над сводника Ранди Уиткъм, след като той бе нарязал с ножче лицето на една от девойките си.
	Райън беше едър, грубоват мъж, с румено лице, очила със златни рамки, бяла риза, червена вратовръзка и син панталон.
	— Току-що прегледах досието ти — каза, след като се ръкуваха. — Бил си лошо момче.
	— Да — въздъхна Лукас. — Не биваше да го удрям последните трийсет пъти. Първите трийсет си бяха чиста самозащита.
	— Е, от друга страна, видях снимките на обезобразеното момиче. — Ранди му посочи към един стол. — Разбираемо е, че си се вбесил. Кого ще търсим сега?
	Лукас му даде списъка с имената и той започна да вади файлове от компютъра си. Оказа се, че служебни досиета има само за шестима от общо деветте.
	— Другите трима вероятно не са работили тук. Може да сме ги отхвърлили по една или друга причина. Ще трябва да провериш във федералния архив, но не знам дали са го поддържали по онова време.
	— С какво разполагаме за останалите?
	Райън натисна бутона за печат и започна да му подава страниците. Четири от шестте ченгета бяха чисти в очите на вътрешния отдел, като се изключат дребни оплаквания от граждани, които не значеха много. Само един продължаваше да е на служба като патрулен сержант към втори участък. Съдейки по датите, беше от последния випуск, включен в извадката, тоест сравнително млад, за да бъде убиецът. На снимката носеше очила и не приличаше твърде на фоторобота на Баркър. Беше едър, но не и дебел.
	Другите трима бяха по-възрастни, двама напуснали отдавна полицията, а третият — пенсиониран. Нищо в сведенията за тях не говореше, че някога са имали проблеми с жени.
	От онези с провинения в досиетата за единия бяха вписани три случая на прекомерна употреба на сила, но нищо, свързано със секс. Срещу последния, Уилард Пакард, имаше оплакване от танцьорка, която той притискал за секс, намеквайки, че ще й бъде от полза да спи с полицай.
	В обясненията си Пакард бе посочил, че е заподозрял жената в проституция, защото я сварил да привлича клиенти пред един клуб. Прогонил я, а тя подала оплакване, за да му отмъсти.
	Разследването на вътрешния отдел, проведено от някой си Джон Сийт, бе заключило, че и двамата може да казват истината — тя да е проституирала, а той да е искал безплатни услуги. Поради липса на доказателства накрая тя бе оттеглила жалбата и Пакард се бе отървал без последствия. После бе работил още три години в Минеаполис, преди да се премести в участък в предградията на Сейнт Пол.
	— Звучи ми, сякаш Сийт е бил доста сигурен във вината му — отбеляза Райън. — Но не е можел да стори нищо без свидетели, само въз основа на голи думи.
	Лукас погледна снимката. Имаше прилика, макар носът на Пакард да бе месест, а този на фоторобота — остър и ъгловат. Но свидетелите от рода на Кели Баркър често бяха пословично ненадеждни. Цяло чудо бе, че портретът, съставен по нейно описание, бе разпознат и от другите две жени. Можеше да се очаква, че в уплахата е видяла носа различен и „по-зловещ“.
	— Мисля да проверя ето този — каза. — Нашият човек също си е падал по проститутки и е навестявал и салони за масажи.
	— Било е доста отдавна — отвърна Райън. — Може вече да е умрял.


	На излизане няколко души го заговориха за Марси Шерил и накрая трябваше да побърза, за да се отскубне от тях. Двайсет минути по-късно стигна обратно в Бюрото в Сейнт Пол, където повика Санди при себе си и й описа идеята на Дел, че престъпникът може да е бил стажант-преподавател.
	— Не знам — присви замислено очи тя. — Ще опитам, но се обзалагам, че училищата не пазят документация за стажанти. Може да се наложи да прибегнем до архивите на колежите с педагогически специалности.
	— Провери все пак — каза й Лукас.
	Щом Санди излезе, той пусна в базата данни търсене за Уилард Пакард. Оказа се, че все още е на служба — едър, сто и двайсет килограмов мъж с оредяваща тъмна коса. Беше гладко избръснат, а на шофьорската му книжка имаше забрана да управлява автомобил без очила.


	Дел звънна, за да се осведоми как вървят нещата.
	— Ще прескоча до Удбъри, да поговоря с едно ченге — каза Лукас. — Ако искаш, може да ме придружиш.
	— Ще бъда при теб до десет минути. Да ти взема ли диетична кола?
	— Да, няма да е зле.
	Проверката на Пакард бе по-скоро за лично успокоение. Той надали беше убиецът — твърде много детайли не се връзваха. Вярно, оръжието на стрелеца бе разпространено сред силите на реда, но външността не съвпадаше, а и поведението му не бе като на обучен полицай.
	Може би. Човек трудно можеше да предвиди как някой ще се държи в реална критична ситуация. Нямаше гаранция дали ще си спомни наученото, или не.
	Той поседя още известно време в размисъл, давайки си сметка, че гони вятъра. После набра мобилния телефон на Боб Хилестад, свой стар приятел от отдел „Убийства“.
	— Кофти работа, а? — рече онзи без предисловия.
	— И още как. Докъде стигнахте там? Или само си го местите от единия крачол в другия?
	— Нещо такова. Чакаме резултатите от ДНК експертизата. Всички се надяват, че ще излезе съвпадение, но на мен не ми се вярва.
	— Някакви свидетели в Блумингтън?
	— Двама души са видели бял бус да напуска с висока скорост квартала приблизително по същото време. Така че местният участък съставя списък на собствениците на подобни возила. Доколкото разбирам, има всички шансове да излезе шестцифрено число.
	— Е, успех в начинанието.
	— Общо взето, само тъпчем на място. При вас някакво развитие?
	— Занимавам се с проверки, от които предварително знам, че няма да излезе нищо. Знаеш ли кой прави справката за онези бусове?
	— Не, но са я възложили на отдела за регистрация на МПС. Може да питаш там.
	Лукас затвори, набра нов номер и след няколко прехвърляния стигна до човека, изготвящ списъка за участъка в Блумингтън.
	— Аз не съм ченге — каза му онзи, — но това е направо абсурдно. За какво ще им послужи той? Не че ме е грижа, на мен ще ми коства десет минути да го извадя от базата данни. Дори няма нужда да го разпечатвам, ще им го изпратя като файл.
	— А можете ли да го сортирате по имена на собствениците? — попита Лукас.
	— Разбира се. — В слушалката се чу посръбване, човекът явно пиеше кафе. — Да го пусна ли и на вас?
	— Не засега… но може ли да проверите дали в него присъства името Уилард Пакард?
	— Ще ми трябва само минутка. Не затваряйте.
	Лукас зачака и в това време влезе Дел. Той му посочи един стол и не след дълго гласът в другия край на линията прозвуча отново.
	— В списъка няма такъв, но когато потърсих Уилард Пакард в Удбъри, излезе един, който притежава светлобежов бус „Тойота“ и син „Форд Експлорър“.
	— Благодаря. Запазете файла, може да се чуем пак — Лукас затвори телефона и погледна към Дел.
	— Човекът нямал бял бус, но имал светлобежов. Какво ще кажеш?
	— Че свидетелите са кьорави. Да вървим да го притиснем.


	Притискането обаче не подейства. Пакард, който живееше в апартамент недалеч от търговския център, им отвори вратата по шорти и сива тениска с петно от пот на гърдите.
	Косата му, или онова, което бе останало от нея, бе остригана до кожа и изглеждаше като малко по-тъмна сянка върху черепа. Доста далеч от портрета на убиеца.
	В антрето бе опряна торба със стикове за голф, а в гостната отзад се виждаха огромни тонколони. Застоялата миризма говореше за бърлога на мъж, останал сам след развода.
	— Господи — възкликна той, след като Лукас и Дел му обясниха повода за посещението си. — Дошли сте да ме тормозите за случай, по който преди двайсет години е установено, че съм невинен?
	— Проверяваме всички следи — рече неловко Лукас. — След убийството на Марси Шерил…
	— А, ясно. Защо не се чуете с Дан Бол от участъка в Удбъри? Можете да го хванете на радиостанцията след три часӚ, когато застъпва, или да му звъннете у дома. Потърсете и Бил Гарви, началника на вчерашната смяна. И двамата ще ви кажат, че вчера цял следобед съм бил в патрулката, до единайсет вечерта. А с Дан тъкмо обядвахме в една закусвалня, когато чухме за стрелбата.
	— Значи, всичко е наред — кимна Лукас. — Ако наминем пак за ДНК проба няма да бъде проблем, нали? Не е нужно никой да узнава.
	— Заповядайте, когато решите — отвърна Пакард. — Да разбирам ли, че засега сте с празни ръце?
	— Май е така, за съжаление.
	— Знаеш ли, аз май те помня покрай случая Джоунс — рече едрият мъж. — Ти беше новобранец, две-три години по-млад от мен. Детектив Хансън не участваше ли тогава в гонитбата?
	— Да, беше сред водещите разследването.
	— Мина ми през ума, защото само преди два дни умря. И то при малко странни обстоятелства.
	— Защо странни? — вирна глава Лукас.
	— Ами… знае се, че е мъртъв, но още не са открили тялото. Видели лодката му да плава насред езерото Вермилиън, северно оттук. Шапката му била вътре, но от него нямало и следа. Дори в тазсутрешния брой на „Стар Трибюн“ имаше няколко реда, на вътрешна страница. Дъщеря му казва, че имал навика да пикае през борда и всички го карали да престане, за да не се излага.
	— Хм. Преди два дни, казваш?
	— Да, малко след като откриха сестрите Джоунс. Странно, а?
	— Странно, наистина — съгласи се Лукас.


	— Хансън, значи… — произнесе замислено той, след като се качиха в колата. — Знаеш ли, може пък да не е бил ченге, а да е имал приятел ченге, който да го е информирал за случая.
	— Знам, че не съм закусвал — отговори Дел. — Защо не се отбием да хапнем по нещо и да го обсъдим?
	Те си взеха сандвичи от една закусвалня и докато ги ядяха отвън на паркинга, разговаряха за Хансън. После поеха обратно към Бюрото, но едва бяха изминали километър, когато Шрейк позвъни на мобилния на Лукас.
	— Специалните части са на Четиресет и втора улица, при пресечката с Портланд Авеню. Или Пето Авеню, някъде там. Нямам подробности, но слухът е, че са обградили човека, който е застрелял Марси.
	— Какво?
	— Така разбрах. Бил някакъв рокер, който й имал зъб, защото преди време го арестувала. Дженкинс и аз пътуваме натам. Ще държим връзка…
	— Но това е пълна лудост — извика Лукас. — Нападението няма нищо общо с Марси, той е искал да убие Кели Баркър.
	— Казвам ти само каквото знам — отвърна Шрейк. — Имал още и регистрация за дрога.
	— Добре, идваме. Сега сме на магистрала 94, ако можеш, дай ни по-точни координати. Може да обърнем и да влезем от южната страна.
	— Да, така ще е по-пряко. И най-добре побързайте.
	— Бас държа, че някой е натопил тоя тип на 911 — каза Лукас на Дел, щом затвори.
	— Защо ще го топи? Така нищо няма да постигне, нали обявихме публично, че имаме ДНК на извършителя.
	— Може и да не е гледал новините. Или пък нарочно да ни разиграва, за да спечели време. Да си събере партакешите и да се махне от града.


	Спецчастите бяха блокирали целия квартал около дома на заподозрения — стара къща с бяла мазилка, с отделен гараж отзад. Те спряха на две пресечки разстояние и като показаха служебните си карти, подминаха оградителната лента. Завариха Дженкинс и Шрейк да се навъртат недалеч от командния пост.
	— Какво става? — попита Лукас.
	— Още е вътре — обясни Дженкинс. — Преговарящият, който държи връзка по телефона, казва, че му звучал много надрусан.
	— Вероятно е зает да изсипва в тоалетната целия прах, който не успее да си натика в носа — вметна Дел. — Има ли още някой с него?
	— Жена му, Роксана, и може би дете. Той самият се казва Доналд Брет.
	— Ха, че аз го познавам.
	— Какво представлява? — попита Шрейк.
	— Истински задник.
	— Достатъчно луд, за да убие ченге?
	— Вероятно — кимна Дел. — Мозъкът му е изпържен, от години се тъпче с кокаин и метамфетамини.
	— Нищо не мога да видя оттук — измърмори Лукас, взирайки се надолу по улицата към къщата.
	— Двама души отидоха и тъкмо се канеха да разбият вратата, когато от двора изскочи питбул и им се нахвърли — каза Дженкинс. — Застреляха го, още лежи отпред. Брет пък в същото време задръсти антрето с някаква маса. Сега вратата вече не може да се отвори.
	— Много полезна маса — отбеляза Дел.
	— Вероятно го е правил и преди.
	— Отивам да видя кой командва операцията — каза Лукас.


	Откриха командващия, на име Хавиер Крус, седнал на сгъваемо столче зад фургона, в който се помещаваше щабът. В самия фургон, на пода, седеше друг мъж и говореше по мобилен телефон, запушил с показалец едното си ухо — специалистът по преговорите.
	Крус ги познаваше и щом ги видя да се задават, се изправи от мястото си.
	— Как стигнахте до заподозрения? — попита го Лукас.
	— Получихме обаждане на 911. Един мъж го чул да се хвали на приятелите си в бара.
	— Разполагате ли със самоличността на онзи, който се е обадил?
	— Не, не мисля.
	— Казал е, че не иска да се замесва? — предположи Лукас.
	— Да, нещо подобно — изгледа го Крус. — Защо?
	— Защото той е бил убиецът. Направи същото и с нас при случая Джоунс, преди години. И то на два пъти — още пазим записите.
	— Не знам — поклати глава Крус. — Може би е така, може би не.
	— Стегни се, Дон — нареждаше преговарящият в това време. — Трябва да се стегнеш. Имаш отговорности, имаш жена и дете. Ако не си го направил ти, бързо ще разберем и ще те пуснем.
	— Ако ми дадете телефона — каза Дел, — мисля, че до минута-две ще го изкарам оттам.
	Крус се поколеба, после попита:
	— Приятели ли сте?
	— Не точно. Но той ме познава. Не би се усъмнил, че го лъжа.
	— От него зависи — сви рамене Крус и посочи с палец към преговарящия.


	Когато онзи спря да си почине, Дел сподели идеята си и той не остана във възторг.
	— Отдавна го обработвам. Не искам някой да развали постигнатото.
	— Ако смяташ, че ще го разваля — каза Дел, — да не го правим. Но мисля, че по-скоро ще успея да го вразумя.
	— Какво пък толкова — намеси се Крус. — И без това ни е поставил в безизходица. Не можем да влезем, не можем да стреляме, не можем дори да пуснем газ, без да знаем кой е вътре. А има поне още двама души…
	Преговарящият помълча, после кимна:
	— Добре, ще ти дам две минути. Стига да вдигне още веднъж телефона.


	Успяха да се свържат отново с Брет и след няколко разменени фрази преговарящият подаде слушалката на Дел.
	— Здрасти, Дон, тук е Дел — започна той. — Да, Дел. Видях те в кафе „Айнщайн“ преди две седмици. Беше влязъл да си купиш кифлички и побъбрихме. Да, да, точно така. — Той послуша известно време, после продължи: — Слушай, Дон, аз знам, че не си го направил. Търсим един мъж и това не си ти. Нещо повече, вчера той е бил прострелян в ръката и ако нямаш дупка от куршум, значи всичко е наред. Освен това, тъкмо сега анализират неговата ДНК. Ако не съвпада с твоята, не могат да те пипнат с пръст. Да, да, същият случай, който даваха по телевизията. Гледал си го, така ли? Тъкмо за него става дума.
	Дел замлъкна за секунда и се обърна към останалите:
	— Отива да се посъветва с жена си.
	Скоро Брет се върна на линия и той продължи:
	— Разбира се, че няма да те застрелят. Ако искаш, аз ще дойда и можеш да излезеш зад гърба ми. Вече казахме на шефа на операцията, че не си го направил ти. Да, да, казахме му. Той е тук, до мен. Кой плаче там?
	Още една кратка пауза.
	— Разбира се, че е уплашена. Кое дете не би се уплашило? Но няма смисъл да се барикадираш вътре, те просто няма да си тръгнат… Да, ще те отведат в участъка, ще проверят дали си ранен и ще ти вземат ДНК проба… Нищо особено, търкат ти вътрешността на бузата с памучен тампон. Бузата на устата, не другата. Да, разбирам… Никой не е искал да убива кучето ти, но то се е нахвърлило да ги хапе… Не е много забавно питбул да ти гризе задника, нали? Какво? Добре. Ще го направя. Ще дойда и ще почукам.


	— Искаш ли бронежилетка? — попита Крус.
	— Няма да навреди. Разчитам, че ако ме гръмне, вие ще го застреляте.
	— Смяташ ли, че има такъв шанс? Защото ако има…
	— Не — махна с ръка Дел. — Не би го направил.
	— Все пак вземи жилетката за всеки случай — намеси се Лукас.
	— Имаш ли желание да дойдеш с мен?
	— Не, по дяволите. Нямам желание да ме направят на решето.
	— Е, жалко. Аз пък се надявах да се крия зад теб.
	— Вие двамата направо ще ме уморите от смях — каза Крус без следа от усмивка. — Не бях виждал по-големи майтапчии.


	И така, Дел отиде до къщата, изкачи стъпалата на верандата и почука. Известно време разговаря с някого през вратата, после тя се отвори и на прага се показа Брет. Беше едър мъж, с черна брада.
	— Изглежда точно като описанието — отбеляза Крус.
	— Да, вярно — съгласи се Лукас. — Но не е той.
	— Може и да грешите.
	— Не би излязъл, ако имаше рана от куршум.
	— Ще видим — каза Крус.
	Брет пристъпи отвън на верандата, Дел му каза нещо и той вдигна ръце отзад на тила си, като военнопленник. После Дел започна да върви към двора и брадатият го последва. Тежковъоръжен полицай се показа иззад ъгъла на къщата, после още един и минута по-късно Брет вече седеше с белезници на моравата, а екипът беше вътре в къщата.
	— Мога ли да му задам един въпрос? — обърна се Лукас към Крус, докато вървяха нататък.
	— Нищо против, стига да иска да ти отговори.
	Лукас доближи арестувания и приклекна до него. Откъм вътрешността на къщата се носеше плач на момиче.
	— Прочетоха ли му вече правата? — вдигна очи към стоящия отстрани Дел.
	— Да, докато го закопчаваха.
	— Добре… Слушай — обърна се той към наркомана. — Някой се е обадил на ченгетата и им е казал, че ти си убиецът. Искам да знам дали имаш представа кой те е натопил. Трябва да е към петдесетгодишен. Дебел и тъмнокос, с голяма черна брада. Познаваш ли такъв човек?
	Брет тръсна отчаяно глава.
	— Човече, аз съм рокер. Всичките ми познати са едри, дебели и имат бради.
	— Но този е… добре, зарежи, по дяволите. — Лукас се изправи.
	— Да имаш случайно рана от куршум по тялото? — намеси се Дел.
	— Не, мамка му, никога не са стреляли по мен.
	— В участъка ще те прегледат.
	— Казвам ви, нямам нищо подобно — отвърна Брет. — Ще им дам ДНК колкото щат, ще се изпразня в шишенце, всичко, което поискат.
	Един от полицаите изнесе на ръце момичето. То беше около петгодишно и още се заливаше в сълзи. Майка му, също разплакана, вървеше отзад.
	— Видяхте ли какво направихте? — изръмжа Брет.
	— Хайде, да вървим — обърна се Лукас към Дел. — Това е пълна простотия.
	— Защо да е простотия? — възрази Крус. — Действахме по надежден сигнал.
	— Заврете си сигнала отзад.


	— Току-що се сдоби с още приятели в полицейското управление на Минеаполис — подхвърли Дел, докато вървяха към колата.
	— Да вървят по дяволите. Този тип ни водеше за носа навремето, когато уби сестрите Джоунс, а сега води за носа тях.
	— Ами ако грешиш?
	— Не греша. Само съм нервен и ядосан.
	Потеглиха към Бюрото в мълчание, докато накрая Лукас каза:
	— Добре, следобед ще звънна на Крус, за да се целунем и сдобрим.
	След още няколко минути се обади отново:
	— Фел познава Брет. Не знам откъде, но го познава. Само ако бяхме го разпитали още малко…
	— Той не е точно най-големият умник под слънцето — отвърна Дел. — Беше си задръстен още от малък, а после започна да диша лепило, така че не бих очаквал много от него.


	Щом се прибра в офиса, Лукас отиде да провери докъде е стигнала Санди със своите проверки.
	— Това е невъзможна задача — вдигна тя глава от монитора при появата му. — Не мога да ти дам дори процент вероятност, защото запазените документи са твърде малко, а хората, карали преподавателски курсове — твърде много.
	— Колко имена излязоха дотук?
	— Не съм ги броила, трябва да са към двеста. Проблемът е, че всичко това е било преди появата на електронни бази данни. Компютрите тепърва са навлизали и много неща са се пазели на хартия. Ако искаш, ще продължа с търсенето, но…
	— Не, зарежи — Лукас се упъти към вратата, но спря и се обърна отново. — Впрочем един бивш полицай от Минеаполис, Брайън Хансън, очевидно е паднал от лодката си в езерото Вермилиън. Можеш ли да извадиш някакви новини?
	— Разбира се. — Пръстите й пробягаха по клавиатурата и една статия се появи на екрана.
	Лукас се наведе да чете през рамото й. Съседите го бяха чули да пристига в хижата, а после да излиза с лодката си, много рано сутринта. Самата лодка, марка „Лунд“, бе открита призори от случаен рибар да описва кръгове насред езерото с включен мотор. Рибарят влязъл в нея и заварил шапката на Хансън, а също въдица и отворена кутия с такъми. Самото тяло все още не беше открито.
	— Не е нещо необичайно — изкоментира Санди. — Решил е да пусне една вода през борда, както всички мъже правят, загубил е равновесие и е паднал. Лодката е отплавала встрани, а той е получил термичен шок и е потънал. Водата там е ледена през цялата година.
	— Да, но… той работеше по случая Джоунс, а сега умира само ден, след като по него настъпва ново развитие. Притеснява ме също, че не са намерили тялото му.
	— Смяташ, че може да е инсценирал собствената си смърт?
	Лукас се почеса по главата.
	— Виж, това не ми беше хрумвало.


	Той седна зад бюрото си и по-скоро по инерция, отколкото от някакви логични съображения, се свърза с шерифския офис в Сейнт Луис. Служителят на име Кларк Чайлдрес, който отговаряше за случая, му даде името на рибаря, открил празната лодка. Според него в изчезването нямаше нищо подозрително.
	— Случват се такива неща. И когато се случат, няма особени улики, с които да работиш. Човекът пада през борда, лодката отплава, а той потъва и толкова. Няма следи от чужда намеса, признаци на насилие… нищо. Този просто е изчезнал, но ще се появи пак. Дайте му десетина дни и ще изплава като шамандура.
	След още няколко позвънявания Лукас откри рибаря, заместник-управител на универсален магазин във Вирджиния.
	Лодката, по негови думи, „просто си пърпорела“.
	— Колко бързо? — попита Лукас. — С пешеходна скорост?
	— Може би малко по-бързо.
	— Голяма ли беше? Пет-шест метрова?
	— Около пет. Ченгетата я прибраха на буксир без проблем.
	— А мощността на двигателя?
	— Четиресет коня.
	— Имаше ли вътре спасителна жилетка?
	— Чакайте да помисля… знаете ли, май нямаше.
	Лукас му благодари и затвори. Помисли няколко секунди, а после, осенен от нова идея, вдигна пак слушалката и набра номера на своя подчинен Върджил Флауърс, който работеше основно извън града.
	— Къде си? — попита, щом чу гласа му отсреща.
	— Кисна в съда на Поуп Каунти. За онова дело на Дъг Спенсър.
	— Искам да те питам нещо. Ти имаше малка моторница „Лунд“, нали?
	— Аха. Нищо по-добро не мога да си позволя с моята мизерна заплата.
	— Имаме случай на човек, паднал от такава. Явно не е вадел риба в момента, защото въдицата му е била вътре. Лодката се е движела малко по-бързо от пешеходец. Тялото липсва. Какво според теб е станало?
	Върджил отговори почти веднага:
	— По някаква причина е станал от седалката и се е подхлъзнал — било на дръжката на кепчето, било на пръта на въдицата. Залитнал е, бордът му е подсякъл коленете и той се е прекатурил заднешком във водата.
	— Има теория, че е пикаел, когато е паднал.
	— Няма как да стане с работещ мотор. При лодка с тези размери се пикае от кърмата, а понеже моторът пречи, заставаш в ъгъла. Ако е включен, нарушаваш баланса и тя започва да се върти в кръг. Ако ще пикаеш, първо угасяш мотора.
	— Но все пак е възможно да е злополука?
	— Естествено. Вълните те клатят, губиш равновесие…
	— Става въпрос за тихо езеро, без никакъв вятър.
	— Хм. Остава да се е подхлъзнал, както ти казах.
	— И нищо друго не ти идва наум?
	— Не е толкова лесно да паднеш от лодка — каза Върджил. — Преди всичко, ако е толкова малка и си сам в нея, рядко ставаш от мястото си. Защо да го правиш? Просто си седиш. Дънна риба ли е ловил?
	— Да, доколкото разбрах.
	— Тогава съвсем няма смисъл да шава наоколо. Не знам, Лукас. Не е изключено, но е малко вероятно. В същото време може да е имал и друга въдица, от която тъкмо да е откачал улова. Навел се е твърде напред, главата му се е замаяла за миг и е цопнал във водата. На каква възраст е бил? Да не е получил сърдечен пристъп?
	— Добре, Върджил, благодаря ти. Впрочем ти ще изкарваш ли лодката днес?
	— Разбира се, че не. Някои от нас трябва да работят.


	Лукас затвори и продължи да разсъждава. Каквото и да смятаха другите, тази смърт бе странна и идваше в странен момент. Той се обади на Дел и каза:
	— Ще отида да погледна хижата на Хансън. Ще разпитам съседите и така нататък.
	— Защо?
	— Защото това е единственото, с което разполагам. Нищо друго не ми остана. Лутам се в тъмното.
	— Какво искаш от мен?
	— Да помислиш — отвърна Лукас. — Нуждаем се от свежи идеи. Защо не опиташ да поговориш отново с онзи Брет? Ако той успее да се сети откъде Фел го познава…
	— Значи сме го пипнали.
	— Именно — Лукас погледна часовника си. — Ще отскоча до къщи да си взема багаж и заминавам. Ще се видим утре.


>>	20

	Лукас се обади отново на Чайлдрес в шерифския офис на Сейнт Луис, който го упъти как да стигне до мястото.
	— Хижата е временно запечатана — го уведоми той. — Докато изясним обстоятелствата. Ако нищо не изскочи до края на другата седмица, ще предоставим достъп на роднините.
	— Аз бих искал да вляза — каза Лукас. — Ще можеш ли да го уредиш?
	— Кога смяташ да дойдеш?
	— Вече пътувам… Излизам от Минеаполис, така че може би след три часа и половина.
	— По-скоро четири. Идвал ли си преди?
	— Мисля, че ще се оправя. Ще тръгна по магистрала 35, а после — по 169 до град Тауър.
	— Точно така, а на излизане от Тауър хвани първокласен път 77. От него трябва да завиеш наляво…
	Хижата на Хансън по думите на служителя се намираше на полуостров, вдаден в езерото Вермилиън, на около трийсет километра северно от Тауър.
	— Добре, ще се видим след три часа и нещо — каза Лукас, след като изслуша указанията.
	— По-скоро четири — повтори онзи.


	Четири, друг път, рече си Лукас, като натисна още малко газта на поршето.
	През целия път не можеше да изкара от главата си мисълта за Марси. Докато шофираше, а очите му следяха трафика или оглеждаха местността, в съзнанието му постоянно изникваха спомени за нея и за неща, които ги свързваха. Толкова ясни и близки, сякаш се бяха случили вчера. Той изрече кратка молитва, пожелавайки си да не надживява Уедър или някое от своите деца.
	Както и повечето умни хора, Лукас умееше, поне на моменти, да се преценява безпристрастно, да изследва своите чувства и мотиви. Даваше си сметка, че сега излиза изпод контрол. Цялото му същество бе устремено към смъртта на Фел, независимо как щеше да се случи тя. Не бе сигурен дали ще може да се овладее, ако се окаже лице в лице с него. Всеки път щом си го представеше, усещаше как пулсът му се ускорява, адреналинът нахлува в кръвта му, а гърлото му се задавя от гняв. И гласът на разума, шептящ някъде дълбоко в него, не успяваше да надделее над инстинктивното желание за мъст.


	Местното двулентово шосе 77 минаваше през рядка борова гора покрай брега на Вермилиън, едно от най-големите езера в Северна Минесота. Щом измина двайсетина километра след отбивката, той позвъни отново на Чайлдрес.
	— Бързичко си стигнал — отбеляза онзи. — Аз още съм в Тауър, но тъкмо потеглям. Ще те чакам при хижата.
	Той обаче или се бе отбил да свърши нещо, или просто караше прекалено бавно, защото Лукас видя патрулния му автомобил да взема завоя на едно от следващите кръстовища и пое след него. От шосето слязоха на тесен асфалтиран път, по който едва можеха да се разминат две коли. Накрая спряха до зеленикава постройка на брега на езерото, със стар гараж, долепен до нея. Отпред имаше плаващ пристан, а върху него — каяк, вързан с въже и обърнат с дъното нагоре.
	— Ето как си постигнал толкова добро време — каза Чайлдрес, след като се ръкуваха. — Не очаквах ченге да кара порше. — Той се наведе да огледа купето и добави: — Имаш и антирадар.
	— Не го ползвам често, но понякога върши работа. Имах си проблеми за превишена скорост преди време.
	— Да, тук не са привърженици на темпераментното шофиране. — Той нададе кратък смях, наподобяващ кучешки лай. — Чух да го наричат така по онова британско автомобилно предаване — „темпераментно шофиране“.
	— Още ли няма следа от тялото на Хансън? — смени темата Лукас.
	— Никаква. Дъщеря му също ще дойде всеки момент. Отседнала е в хотел в Тауър. Казах й за твоето идване и тя реши да провери защо се интересуваш.
	— Няма проблем — кимна Лукас. — Просто проучвам някои догадки около убийството на детектив Марси Шерил в Минеаполис. С нея бяхме стари приятели.
	— Да, четох за това… Ужасна история. Смятате ли, че има някаква връзка?
	— Още не знам. Както казах, става въпрос само за догадки. Къде е лодката?
	— Вътре в гаража. Ела, ще ти отворя. — Той извади от джоба си дрънчаща връзка ключове.
	Гаражът наподобяваше паянтов навес, в който имаше още различно земеделско оборудване — косачка за трева, култиватор, тример, а също и сечива от рода на лопати и мотики. В голям пън бе забита брадва, а на рафт върху стената бе поставен моторен трион. Миришеше приятно на бензин, масло и трева.
	Лодката бе съвсем обикновена, десетина-петнайсет годишна, с червена ивица отстрани на алуминиевия корпус. Както повечето рибарски съдове беше порядъчно охлузена от търкане в пристаните. Върджил имаше право — над мотора не бе удобно да се пикае, а поради малките й размери и плиткото газене това трудно можеше да се свърши и през бордовете, без да се предизвика сериозно клатене.
	Докато я оглеждаше, Лукас разказа накратко на Чайлдрес за връзката на Хансън със случая Джоунс.
	— Знаем, че похитителят на момичетата е още на свобода и че той е убил Марси — заключи накрая. — А ето че сега Хансън умира само ден след откриването на телата им.
	— Много странно, наистина.
	— Да. Но може и да е просто съвпадение.


	Лодката не наведе Лукас на никакви други изводи, освен че ще е доста глупаво човек да падне от нея в напълно спокойно езеро.
	— Имал ли е наоколо приятели, с които да ходи на риба? — попита той.
	— Да, двама… — Чайлдрес разлисти тефтерчето си. — Единият се казва Тони Коул, а другият — Бил Къшнър. Играят и голф заедно. Възрастни хора, също като него. Живеят недалеч оттук.
	— Също бивши ченгета?
	— По-скоро не. За Къшнър знам единствено че е пенсионер, но Коул навремето работеше в пощата в Дълут.
	— Те съгласни ли са с версията, че е паднал от лодката?
	— Допускат, че е възможно, но няма как да бъдат сигурни — каза Чайлдрес.
	— Знаеш ли дали са си у дома в момента?
	— Положително. Мога да те заведа, след като приключим тук.
	— Ще съм ти много благодарен.
	В това време отвън се чу звук от приближаваща кола.
	— А, това трябва да е госпожа Седакис, дъщерята на Хансън.
	— Той има ли други деца? — поинтересува се Лукас.
	— Един син. Положително е идвал тук, но аз не съм го виждал.
	Щом излязоха от гаража, видяха жена към четиресетте да слиза от стоманеносив „Лексъс RX350“. Беше висока и пълна, с изрусена коса и огромни слънчеви очила.
	— Здравей, Кларк — кимна тя, а после се обърна към Лукас. — Вие ли сте агент Девънпорт?
	— Да.
	Двамата се ръкуваха и тя попита:
	— Какво ви води насам?
	Лукас й разказа за участието на Хансън в случая Джоунс и добави:
	— Възможно е изчезването му само ден след откриването на момичетата да е чисто съвпадение, но все пак изглежда странно. При онова разследване разпитвахме купища хора, проверявахме и най-дребната информация или дори слух. Затова допуснах, че може да е говорил с някого, който сега да си е спомнил…
	Жената притисна длан към гърлото си.
	— Да не би… да не би да подозирате, че са го убили?
	— Нямам никакви основания да го мисля, освен въпросното съвпадение. Затова и реших да дойда тук, да се срещна с приятелите му, да проверя дали не е споменавал нещо.
	— Спомням си отвличането на момичетата, разбира се — каза Седакис. — Тогава трябва да съм била още ученичка, вероятно в десети клас. Татко работеше ден и нощ. Обсъждахме го и вкъщи. Той изобщо не беше убеден, че онзи бездомник го е извършил. Все повтаряше, че има още един детектив, който е сигурен, че са го натопили.
	— Да, това бях аз — отвърна Лукас, но същевременно си помисли, че никога не е забелязвал подобен скептицизъм у Хансън. — Той направи ли някакъв коментар, след като бяха открити телата?
	— Не и пред мен. Не се бяхме чували поне две седмици преди инцидента с лодката. Ние живеем във Фармингтън, а той — в Голдън Вали. Но през лятото прекарва повечето време тук, край езерото.
	— Кога за последно е ходил в Минеаполис?
	— Не знам… той рядко ни осведомяваше за пътуванията си.
	— Бил е там вечерта преди да изчезне — намеси се Чайлдрес. — Научихме го от неговите партньори по голф.
	— Значи… в същия ден, когато изровихме телата.
	— Да. А преди изгрев на следващия ден се е върнал.


	Лукас пожела да видят хижата и Чайлдрес се съгласи да ги пусне, като ги предупреди да не пипат нищо. Бащата на Хансън бе купил тук четири акра земя още при ниските цени през петдесетте. През следващите години стойността на имота постоянно се бе покачвала и накрая семейството бе продало три акра, а с получените пари бе вдигнало постройката.
	Тя бе изградена от дървени трупи, чиста и поддържана. Състоеше се от две стаи на долния етаж и още две тавански, за деца или гости, до които се стигаше по почти вертикална стълба. Двете бани бяха тесни, с душове, но без вана. Кухнята бе отделена с барплот от всекидневната, мебелирана с кожена гарнитура. Имаше голям телевизор, риболовни снимки по стените, а в ъгъла — бюро с компютър, свързан със сателитна антена.
	— Приятно място, явно добре се е грижел за него — отбеляза Лукас. — А ето ги и спасителните жилетки.
	— Да, наистина — кимна Чайлдрес, поглеждайки към трите яркочервени жилетки, окачени в антрето.
	— Хубаво си прекарвахме тук — каза без особена увереност дъщерята и побърза да добави: — Всъщност аз съм повече градско момиче.
	Върху полицата над камината бяха наредени семейни фотографии, в това число на жена, изглеждаща като състарена и наедряла версия на госпожа Седакис, и на тъмнокос младеж, уловил за хрилете почти еднометрова щука.
	— Това е мама — поясни тя. — И брат ми, Даръл.
	Сърцето на Лукас подскочи. Братът досущ приличаше на Фел.
	— Мисля, че съм го виждал веднъж — каза той. — Пред един магазин в Сейнт Пол, заедно с баща ви… Едър мъж с черна брада, нали?
	— Не, не… Даръл никога не е имал брада, доколкото знам. Дори не съм сигурна, че може да си пусне. Пробва с мустаци, но излязоха редки и ги обръсна. Десет години по-голям от мен е, но не сме много близки. Виждаме се през няколко месеца.
	— Значи, вероятно съм се припознал.
	Излязоха отново пред къщата и тя им разказа за кариерата и пенсионирането на баща си. По думите й той бил в добра физическа форма, макар и с леко наднормено тегло.
	— Един познат предположи, че може да е получил инфаркт — подхвърли Лукас.
	Седакис обаче поклати глава.
	— Никой от семейството ми няма проблеми със сърцето. Обикновено бъбреците ни довършват. Или пък ракът.
	Не след дълго темите за разговор се изчерпиха и тя си тръгна, като им помаха с ръка от колата.
	— Интересно — каза Чайлдрес. — Никога не съм работил по убийство. Смяташ ли, че може да е убийство?
	— Ако е така, скоро ще разберем. Или пък тялото му ще изплава, със спуснат цип на панталоните.
	— Някой път не изплуват — отбеляза другият. — Просто си стоят там, под повърхността. Твърде студено е, за да изгният, няма бактерии, затова се носят като дънери, още с очила на носа…
	— Боже, звучи като Стивън Кинг. Да не пишеш сценарий за филм на ужасите?


	Коул и Къшнър, приятелите на Хансън, живееха на съседен полуостров, на десетина минути път с кола, само през няколкостотин метра един от друг. Свързаха се с тях по телефона и Коул сам предложи да отскочи до къщата на Къшнър, за да се съберат там.
	И двамата бяха от типа възрастни мъже, които служителите на канадската граница биха пропуснали, без дори да ги погледнат — бели, оплешивяващи, възпълни, загорели от слънцето, облечени със спортни ризи, джинси и с шапки за риболов на главите.
	— Разбирам защо имате съмнения — започна Коул, по-високият от двамата. — Аз самият казах на полицията, че не вярвам Брайън да се е прибрал от града. На другия ден имахме планирана партия голф и ако беше, щеше да се обади, за да си запази място.
	— Да си запази място?
	— Да, правим турнири с общо шестнайсет участници. Ако искаш да играеш, трябва да се обадиш предварително. Иначе някоя от резервите влиза вместо теб.
	— Пътят от Минеаполис дотук е четири часа — рече Лукас. — Съседите са го чули да идва към три сутринта, което означава, че е тръгнал късно. Може да не е искал да ви буди.
	— Възможно е — обади се Къшнър. — Но има и друг проблем. Той почти никога не излизаше с лодката сутрин. Ставаше късно, закусваше, изпиваше по цяла кана кафе и после тръгваше към голф игрището. Играта започва в единайсет, пет дни в седмицата. После обикновено сядаме на бира. Брайън ходеше за риба най-вече привечер.
	— Но ако е закъснял да си резервира място за голф — вметна Чайлдрес, — може просто да е решил да си запълни времето, като се разходи из езерото.
	Старците се спогледаха и почти едновременно свиха рамене.
	— Не е изключено — изрази общото мнение Коул.
	— Дали се е случвало да пикае от лодката? — попита Лукас.
	— Дали мечката сере в гората? — подсмихна се Къшнър.
	— А може ли това да се прави отзад, през мотора?
	— Трудна работа — смръщи вежди Коул. — Трябва да застанеш отстрани, в ъгъла. Опитвате се да разберете как е паднал, нали? Ако изобщо е паднал…
	— Моята теория — рече Къшнър — е, че е ловил с влачене, близо до дъното и е хванал нещо голямо, например щука. Станал е, за да я извади и е загубил равновесие.
	— В такъв случай не е ли нормално първо да угаси мотора?
	— Да, така си е — съгласи се Къшнър.
	— Не е ловил с влачене — рече внезапно Коул, като погледна приятеля си. — Лодката е вървяла напред.
	— О, по дяволите. Вярно. — Другият се почеса по главата и поясни на присъстващите: — Брайън влачеше бавно, на заден ход. А при това положение не знам…
	— Интересно — каза Лукас. — В антрето му бяха окачени три спасителни жилетки. Той не ги ли е слагал?
	— Слагаше, ако не е прекалено горещо. По закон се изискват, а тия духачи, водните ченгета, постоянно досаждат. Без да се засягате.
	— Работата е там, че в лодката нямаше жилетка, а ако той е носел, досега вероятно щяха да го намерят.
	— Знае ли човек — поклати глава Къшнър. — Езерото е голямо, а лодката е вървяла сама. Може да е паднал навсякъде.
	— Не е бил с жилетка — отсече Коул. — Имаше само три, защото нямаше как да събере повече хора в тая черупка. Достатъчно за мен и Къш, ако решим да го придружим някоя вечер.
	После се разделиха и докато вървяха към колите си, Чайлдрес попита:
	— Е, разбра ли каквото искаше?
	— Не знам — отговори Лукас. — Има ли добър мотел в града?
	— Бих ти препоръчал този при казиното. Обади се, ако имаш нужда от нещо.
	След като остана сам, Лукас позвъни на Дел.
	— Нещо ново при теб?
	— Отидох до къщата на Хансън в Минеаполис и разпитах съседите. Един смята, че го е видял да излиза към осем вечерта. Оставил лампите да светят, а на другия ден, когато излязла новината, че е паднал от лодката, те още светели. Друг съсед, на име Арис, дори спомена, че се канел да надзърне през прозорците, за да провери дали не му е прилошало, или нещо подобно.
	— Значи, в къщата му свети… а той се оказва тук, при езерото.
	— Общо взето, да. При теб някакво развитие?
	— Може би — отвърна Лукас.


	Все още не се бе мръкнало, затова реши да се върне още веднъж при хижата на Хансън. От двете й страни имаше други имоти и той прекоси двора на единия от тях, изкачи стъпалата на верандата и почука на вратата. Отвори му жена, по чието притеснено лице си личеше, че е сама.
	— Кого търсите?
	Той й показа служебната си карта.
	— Работя към Бюрото за криминални разследвания. Преди малко бях тук със заместник-шериф Чайлдрес.
	— Да, мисля, че ви забелязах. С какво мога да помогна?
	— Да сте виждали или чували господин Хансън в нощта на изчезването му?
	— И двамата със съпруга ми го чухме да пристига. Вече беше много късно и бяхме заспали. На другата сутрин колата му стоеше паркирана отвън, а после дойде полицията. Това е всичко. Но не сме го виждали или нещо подобно. Останахме потресени, щом разбрахме.
	Тя му съобщи още, че съседите от отсрещната страна са се прибрали преди половин час.
	— Вероятно са били на риба, така че ако искате да поговорите и с тях, ще ги заварите у дома.
	Те се казваха Марк и Деби Янсън и тъкмо приключваха вечерята си. Поканиха го на кухненската маса и му предложиха кафе, което той с удоволствие прие. Не бяха чули пристигането на Хансън, нито излизането на лодката му в езерото. Бяха разбрали за инцидента едва от полицията.
	— Предполагам, че са разбрали кой е собственикът по регистрационния й номер — каза Марк.
	Побъбриха няколко минути, Лукас си изпи кафето, а те му препоръчаха да прекара вечерта в казиното. После той стана да си върви и вече се качваше в колата, когато видя Марк да притичва към него през моравата.
	— Ей, Лукас… — рече, щом приближи.
	— Да?
	— Надникна ли в гаража му?
	— Да, огледах лодката.
	— А кросовият мотор беше ли вътре?
	— Не, не помня да съм го видял.
	— Питам, защото… по-късно същата нощ, не беше три часа, а по-скоро някъде към пет, защото вече се съмваше… чух някой да пали мотор — каза Янсън. — Горе, на пътя. А после потегли. Не ми направи особено впечатление, защото тук обикалят много бъгита и мотоциклети, но сега се замислих… защо ще го подкарва точно оттам?
	— Хм — рече Лукас. — Благодаря. Струва си да се помисли.


	Причината, поради която си струваше според него, бе, че ако някой е пристигнал на езерото с колата на Хансън — независимо дали той самият, за да инсценира собствената си смърт, или евентуалният му убиец, — този човек е трябвало по някакъв начин да се измъкне. А ако не е имал съучастник, при когото да се качи…
	— Но тогава трябва да е знаел за съществуването на мотоциклета — каза си той на глас, докато шофираше. Няколко минути по-късно подмина отбивката за казиното, без да спира. Извади мобилния си телефон и се обади на Уедър.
	— Да знаеш, че тази вечер ще се прибера по-късно. Не ме чакай, но и не ме застрелвай, като вляза.
	— Така или иначе, не бих те застреляла — каза тя. — Но ще предупредя Лети.


>>	21

	Докато вървеше към къщата на Лукас, Дел видя колата на Шрейк да приближава иззад ъгъла. Той пъхна ръце в джобовете на якето си и изчака, докато Шрейк и Дженкинс дойдоха при него.
	— Какво става? — попита Шрейк.
	— Не знам — отвърна Дел. — Уедър ми се обади, но аз току-що говорих с Лукас и той още е на три часа път от града.
	— Хайде да разберем — рече Дженкинс и ги поведе към вратата.
	Уедър им отвори с думите:
	— Трябва да поговорим, но бързо, преди Лети да се е прибрала. Не искам да ви вижда тук.
	— Защо, какво има? — изгледа я въпросително Дел.
	— Искате ли бира? Имаме „Лайнис“ и „Негра Модело“.
	Всеки си избра марка, а тя отиде да ги донесе и се върна във всекидневната, където трите ченгета се повъртаха неловко. Уедър не беше точно приятелка, като се изключи фактът, че беше жена на Лукас. Твърде умна, твърде строга, твърде доминираща. С една дума, докторка.
	— Хайде, сядайте — подкани ги тя. — Изглеждате така, сякаш се готвите за акция.
	Всички се настаниха и Уедър продължи:
	— Повиках ви, защото се притеснявам, че Лукас ще очисти онзи, който е убил Марси. Пет минути по-късно хората ще започнат да говорят за общото им минало в полицията и за това, че са имали връзка. И неизбежно ще се появят слухове, че го е сторил умишлено.
	— Аз опитах да му спомена нещо по темата — обади се Дел. — Но той не искаше да го обсъжда.
	— Може би е още рано да се притесняваш — добави Дженкинс. — Никой няма представа кой е престъпникът.
	— Съмняваш ли се изобщо, че Лукас ще го открие? — попита тя.
	Тримата мъже се спогледаха крадешком и Дел се прокашля:
	— Не бих се обзаложил срещу това. Преди малко говорихме по телефона и долових нещо особено в гласа му. Мисля, че е попаднал на следа.
	— И аз имам подобно усещане — каза Уедър.
	Настъпи пауза, през която те нервно отпиха от бирите си.
	— Е, и какво ще правим сега? — наруши тишината Шрейк.
	— Боя се — отвърна тя, — че Лукас няма да бъде достатъчно внимателен. Ще стигне до виновника и в гнева си просто ще го застреля.
	— Твърде умен е, за да го направи публично — поклати глава Дженкинс.
	— Според мен дори би било по-добре, ако стане публично. Защото, ако свидетелите са само ченгета като вас, веднага ще започнат спекулации. Хората ще си представят какво ли не. А той се чувства ужасно заради сестрите Джоунс. Смята, че тогава е можел да стори повече и че мъжът вероятно е продължил да отвлича момичета. И сега, след случилото се с Марси, се обвинява, че всичко е по негова вина.
	— Пълни глупости — каза Дел. — Тогава работех заедно с него по случая и те уверявам, че той единствен вършеше нещо. Куентин Даниъл командваше парада, но Лукас толкова много напираше, че той дори го зачисли към детективите, макар да беше още новобранец.
	— Според него не е така — възрази Уедър. — Знаете какъв е. Иска да контролира всичко и не може да преживее, ако нещо, в което участва, се обърка. Затова исках да ви помоля… ако е възможно да го държите настрани. Да не е там, когато престъпникът бъде заловен, за да няма шанс да го убие.
	— Предпочиташ той да доживее кротко старините си, играейки шах зад решетките? — попита Дженкинс.
	— О, не. Изобщо не ме е грижа, ако някой му види сметката, стига това да не е Лукас. Да го застреля друго ченге, дори един от вас. Най-добре Дженкинс или Шрейк, защото те никога не са работили с Марси. Тогава никой няма да задава въпроси, особено ако онзи е носел оръжие.
	— А ако не е?
	— Да не навлизаме в подробности — рече Уедър, — но смятам, че ще е по-удобно, ако бъде въоръжен.
	Всички замълчаха за няколко секунди, асимилирайки репликата, после Шрейк наруши тишината:
	— Най-добре да не го обсъждаме повече. Започва да намирисва на конспирация.
	— Добре, няма да го обсъждаме. Действително не ме интересува какво ще се случи с този човек. Ако влезе в затвора за трийсет години — добре. Тревожа се единствено за Лукас.
	— О, по дяволите — изпъшка Дел.
	— Е, имам ли основание според вас?
	Той бавно кимна, а след него и другите сториха същото.
	— Мина ми през ума, че Лукас може да го очисти — каза Шрейк. — Но досега не се бях замислял как ще изглежда отстрани. Действително нещата ще се разсмърдят… освен ако не направим нещо.


	Когато Лукас се прибра, колегите му отдавна си бяха отишли, а бирените бутилки бяха изхвърлени на боклука. Той влезе тихо през гаража, запали лампата в кухнята и извади от хладилника студен сандвич с пилешко. Тъкмо се бе настанил с него на барплота, когато по стълбите зашляпаха боси крака, а миг по-късно се подаде и физиономията на Лети.
	— Здрасти.
	— Още ли не си заспала?
	— Не. Мама има операции утре сутринта, затова си легна в десет. Внимавай да не я събудиш, като се качиш.
	— Аха. Какво ще прави?
	— Ринопластика. И някакви изгаряния. — Лети го загледа как дъвче, докато накрая той не попита:
	— Има ли нещо?
	— Мама смята, че си попаднал на следа. Разбра ли кой е убиецът?
	— А, не — поклати пръст Лукас. — Ще ме издадеш на Дженифър.
	Лети караше нещо като неофициален стаж в Канал 3, където работеше Дженифър Кери.
	— Никога. Стига ти да не ми разрешиш.
	— Добре тогава. — И той й разказа за тайнственото изчезване на Хансън и за съмненията си, че извършителят го е познавал и поради това се е отървал от него.
	— Кога ще разбереш със сигурност? — попита тя.
	— Много скоро.
	— Този път трябва наистина да внимаваш. Ако искаш да го очистиш.
	— Твърде много се притесняваш.
	— Може би. А ти пък се притесняваш твърде малко.


	Той се вмъкна в леглото предпазливо като крадец и в следващия момент чу гласа на Уедър в тъмното:
	— Надявам се дъщеря ти хубаво да те е инструктирала.
	— А, да… постара се.
	— Добре. Сега ще заспивам, за да не оставя утре бедната госпожа Джонсън без нос.
	Ринопластика, помисли си Лукас, докато се унасяше. От гръцкото „рино“ за нос и „пластика“ — оформяне. Моделиране на носове, с други думи.
	Но сънищата му бяха населявани не от носове, а от мистериозния Фел.
	Не те харесвам, доктор Фел…


	Уедър стана в пет и половина, а Лукас — в осем, което бе доста рано за него. Както обикновено, не я бе усетил да се измъква от леглото. Той се протегна, прозина се, направи няколко лицеви опори и коремни преси, мина през банята, взе си пистолета и отиде в кабинета, за да се обади по телефона.
	— Ало? — чу се отсреща старческият глас на Куентин Даниъл.
	— Тук е Девънпорт. Трябва да поговорим.
	— Това беше гаден ден — рече Даниъл. — Почти най-гадният, който съм имал, откак умря жена ми. Сякаш не стигаше намирането на телата…
	— Точно за това искам да се видим.
	— Кога?
	— Защо не още сега? — предложи Лукас.
	— Знаеш ли кафето на „Старбъкс“ на моята улица?
	— Разбира се.
	— Ще те чакам там след половин час.


	Куентин Даниъл беше шеф на отдел още при постъпването на Лукас на работа, а после, в течение на осем години, началник на градската полиция. Беше вършил някои лоши неща в кариерата си и понеже и двамата го знаеха, никога не се бяха сближили особено.
	Но Даниъл бе умен, имаше усет за разследванията, познаваше случая Джоунс и разбираше своите подчинени. В това бе и най-голямата му сила — да ги разбира толкова добре, че да им дава случаи, които да подхождат на манталитета им, да ги карат да дават максимума от себе си. Имаше пълно доверие в собствения си интелект и не се плашеше от други умни ченгета, включително и от Лукас. Виждаше в техните способности единствено оръжия в собствения си арсенал.
	Срещнаха се пред самия вход на кафето и Даниъл му отвори вратата с думите:
	— Изглеждаш забогатял.
	Той самият бе все така едър, но поотслабнал, с въздълга побеляла коса и облечен като за голф — с червена фланелка, бял панталон и спортни обувки. Навярно наближаваше седемдесет и пет.
	— Още ли играеш? — попита го Лукас.
	— Да, не бива да губя форма.
	Щом влязоха, Даниъл си поръча безкофеиново капучино. Докато чакаше да му го приготвят, Лукас си взе бутилка портокалов сок от хладилника и отиде да заеме маса в ъгъла.
	Поговориха за това и онова — за холестерола и диетите на Даниъл и за децата на Лукас, след което последният реши да мине на темата.
	— Сещаш ли се, че навремето, когато разследвахме отвличането на сестрите, аз издирвах един мъж на име Фел?
	— Сещам се, че гонеше някого. Имаше нещо завъртяно в цялата работа.
	Лукас му припомни подробностите и той започна да кима:
	— Да, да, точно така.
	Тогава Лукас му разказа за изчезването на Брайън Хансън, за странния момент, в който бе станало, и за подозренията си, че човек от полицията може да е подавал информация на убиеца.
	— Ти познаваше тези хора по-добре от всеки друг — завърши накрая. — Идва ли ти наум някой, с когото Хансън може да е говорил? Имал ли си усещането, че е притеснен, че крие нещо?
	Даниъл отпи глътка кафе, облегна се на стола си и затвори очи. Остана неподвижен толкова дълго, че Лукас започна да се съмнява дали не е изпаднал в старчески ступор. После обаче вдигна клепачи и каза:
	— Хансън имаше семеен проблем. Нещо престъпно и свързано със секс. Но не тук, не в Минеаполис. В един момент дочух, че обикаля насам-натам, опитва се да ходатайства и го дръпнах настрани. Посъветвах го да стои мирен, да внимава от кого иска услуги.
	— Виж ти — рече Лукас.
	— Не изглеждаш изненадан.
	— Знаеш, че по природа съм подозрителен, а и имаше определени индикации, които ме наведоха на мисълта, че убиецът е бил близък до Хансън. Например видях снимка на сина му. Още като тийнейджър, но досущ прилича на описанието на Фел, само дето не е дебел. А също, бил е кьосе — докато мъжът, стрелял по Марси, имаше гъста черна брада.
	— Е, ако решиш да убиваш някого в тих квартал, където всички се познават, все ще прежалиш два долара за дегизировка, нали?
	— Може би — кимна Лукас. — Спомняш ли си друго, което да ми бъде от полза?
	Даниъл се загледа през витрината навън към тротоара, където млада майка с доволен вид буташе количка. Надигна отново чашата си с кафе и каза:
	— Имаше нещо. Нещо сериозно, но не знам какво. Не касаеше нас и Брайън го уреди сам, нае си адвокат. Нито за секунда не съм допускал, че синът му може да е бил замесен в случая Джоунс. Дори предполагам, че щеше да ни каже, ако го е подозирал. Но сега, ако смяташ, че смъртта на Хансън има връзка, вероятно си струва да го проучиш.
	— Това е най-сериозната следа, с която разполагаме до момента.
	— Е, аз няма с какво повече да ти помогна. А бих искал да имаше. Да убият Марси… по дяволите, как можа да се случи. Не я познавах дълго преди да се пенсионирам, но беше сърцато момиче. Все ми е пред очите. Не спирам да мисля за нея.
	— Аз също — призна Лукас. — Дори понякога посягам към телефона, за да й звънна.


	Щом се върна в Бюрото, повика Санди при себе си. Тя се появи в една от дългите си и ефирни хипарски рокли, надянала чифт кръгли сини очила, с които вероятно смяташе, че прилича на Йоко Оно, макар да наподобяваше повече квартален слепец. Щом разбра какво се иска от нея, за около минута откри сина на Хансън, включително данните от шофьорската му книжка и настоящия адрес, в приличен квартал на Сейнт Пол. На втората минута снимката беше разпечатана на принтера. Той я сложи в чантата си, заръча й да разрови всичко друго, което може за него, и излезе.
	Тъкмо се качваше в колата, когато телефонът му иззвъня. Беше отново Санди.
	— Проверих автомобилните му регистрации. Има бял бус „Шевролет“.
	— О, господи…


	Доркас Райън, някогашната проститутка от масажния салон, работеше втора смяна, тъй че имаше вероятност да я завари у дома. Двайсет минути по-късно той паркира пред къщата й и я видя да го гледа през кухненския прозорец.
	Докато се качваше по стълбите, тя му отвори вратата, но Лукас не влезе. Само безмълвно подаде копието на снимката от шофьорската книжка на Хансън. Тя взе листа, присви очи и му заръча да изчака секунда. После влезе обратно вътре и се върна с очила за четене на носа.
	— Хм… — поклати глава. — Доста време мина.
	— Смяташ ли, че това е Фел, или не?
	— Възможно е — отвърна Райън. — Но ако бяхме в съда, не бих могла да се закълна. Беше твърде отдавна.
	— Добре. Не казвай на никого за това. Ако той е убиецът, искаме да го изненадаме.
	— На кого бих могла да кажа?
	— Знаеш как е… Ти споделяш с приятелка, тя с друга и докато се усетиш, някой се обадил в Канал 3.
	— Няма да споделям с никого. Не и докато не чуя, че е мъртъв.
	— Не е задължително да умре…
	— Да бе — изсумтя недоверчиво Райън. — Чувам по телевизията, че е убил полицай, и то жена. Какви шансове има?
	Всички си мислят, че ще убием Фел, помисли си той, след като се сбогуваха. И си спомни за предупреждението на Лети, че твърде малко се притеснява.


	След като се раздели с Райън, подкара обратно към Бюрото и пътьом позвъни на Дел.
	— Какво правиш?
	— Току-що станах, тъкмо се каня да закусвам.
	— Изглежда, най-сетне попаднах на нашия човек.
	— И аз така реших — рече Дел. — Даже заръчах на Шрейк и Дженкинс да бъдат на разположение.
	— Ще се видим в офиса — каза Лукас и затвори.
	Първата му работа бе да свери възрастта на Хансън. Данните от шофьорската му книжка сочеха, че по време на убийството на сестрите Джоунс е бил на двайсет и седем. Всичко се връзваше. После провери за криминални регистрации, но не излезе нищо — мъжът беше чист.
	Скоро се появи Дел и той му сподели теорията си.
	— Значи, ако е той… излиза, че е убил собствения си баща? Господи!
	— Става дума за пълна откачалка — кимна Лукас. — Психопат. Даниъл познаваше добре стария Хансън и според него, ако е надушел, че синът му е виновен, е щял да го издаде. Но той е знаел това и го е изпреварил. Планирал е всичко отрано, с резервната самоличност на Фел.
	На вратата почука Санди с лист в ръка.
	— Хансън е учил в Университета на Минесота тук, в града. Има диплома за агроном. Последната работа, която откривам, е във фирма, наречена „Чисти гени“, каквото и да значи това.
	— Не е точно каквото очаквахме — отбеляза Дел.
	— Споменах ли ти, че кара бял бус? — възрази Лукас.
	— Е, това вече е нещо.
	— Освен това един агроном също може да е любител на детските стихчета. Впрочем — обърна се той към Санди — как го направи? Имам предвид как откри всички тези подробности?
	— Видях профила му във Фейсбук. Оттам разбрах, че е завършил университета. После, между нас казано, се порових в базата им данни. Бил е доста добър студент.


	— Какво ще правим сега? — попита Дел.
	— Ще ми се да разгледам къщата на стария — на Брайън Хансън. Да видя дали няма да открия някакви улики, навеждащи към сина му.
	— От участъка в Сейнт Луис Парк вече са правили оглед. Може да поговорим с тях.
	Лукас се обади и се свърза с някой си лейтенант Карл Райт.
	— Мисля, че ще успея да ви вкарам — каза Райт, — но трябва първо да взема разрешение от началника. Това част от разследването около неговото изчезване ли е?
	— Именно — потвърди Лукас. — Когато влизахте там, местихте ли някакви предмети?
	— Не, само надзърнахме. Тогава още предполагахме, че ще се появи, затова не сме пипали нищо.
	— Отлично. Тръгваме към вас. Ако възникне проблем, търсете ме на мобилния. А, и още нещо — не казвайте на роднините, ако случайно се свържат с вас.
	— Това пък защо?
	— Ще ви обясня, щом се видим.
	На излизане той подхвърли на Дел:
	— Нека вземем твоята кола. По-малко се набива на очи.
	— А защо не трябва да се набиваме на очи?
	— На връщане искам да минем край дома на Даръл Хансън. Току-виж сме го сварили да се навърта наоколо.


	Сейнт Луис Парк се намираше на няколко мили западно от Минеаполис и половин час след като тръгнаха от Бюрото, те вече паркираха пред червената тухлена сграда на местния участък. Намериха Райт, който ги уведоми, че са получили разрешение да огледат къщата на Брайън.
	— Но и аз ще трябва да ви придружа. Да следя да не задигнете нещо.
	— Колкото повече хора, толкова по-весело — подсмихна се Лукас.
	— Е, защо не биваше да казваме на роднините?
	— Има известна вероятност един от тях да е човекът, когото търсим… — И той му предаде в резюме фактите, без да споменава връзката с убийството на Марси.
	— Ако това е криминално разследване — поколеба се Райт, — може би ще ни трябва заповед за обиск.
	— Не разследваме Брайън Хансън за друго, освен да си изясним как е умрял. Не търсим улики, а единствено признаци, показващи, че е възнамерявал да се върне обратно у дома.
	— Затова по-добре да не си усложняваме живота — додаде Дел. — Винаги можем да обясняваме по-късно.
	— И това е вярно — кимна Райт. — Добре, ще го преживея някак. Да вървим.


	Къщата на Хансън, строена през петдесетте, се намираше на сенчеста улица недалеч от участъка. Съседът подрязваше живия му плет и щом ги зърна, спря заниманието си.
	— Открихте ли го вече? — подвикна на Райт, който караше патрулната кола.
	— Още не — отвърна онзи.
	— Да сте забелязвали подозрителни лица наоколо? — попита Дел.
	— Всичко е мирно и тихо — рече съседът. — А ние си отваряме очите, повярвайте.
	Райт отвори вратата. Обясни им, че първия път са повикали ключар, за да влязат, но после са намерили резервен ключ, окачен в кухнята. Още от прага усетиха застиналата, необитаема атмосфера. Както и мириса на застоял тютюнев дим.
	— Трябва да е луд, да пуши на тая възраст — измърмори Дел.
	— Да, цигарите положително ще го убият — отвърна иронично Лукас.
	Минаха бързо през антрето, като спряха само да проверят пералнята и сушилнята. И двете бяха празни. В банята откриха несесер със самобръсначка, пяна за бръснене, четка и паста за зъби, лосион за лице, прибор за почистване на косми от носа и крем против хемороиди.
	— Ето ви улика — каза Дел. — Имаше ли същите неща в хижата?
	— Не — отговори Лукас. — Банята беше празна. Не видях и куфар, но това не значи нищо. Може да е държал дрехи и на двете места.
	— А защо тогава ще разнася несесера? — попита Райт.
	— Защото иначе човек никога не е сигурен какво точно е взел. И аз правя същото. Имам дрехи у дома и на вилата, но си нося тоалетните принадлежности.
	Под единия ъгъл на леглото се въргаляха чифт вехти, мръсни маратонки.
	— Ето обувките, с които е ходел на риба — рече Лукас.
	— Ако бях адвокат на обвиняемия, щях да кажа, че правиш свободни съчинения — отвърна Дел.
	Върху кухненския плот лежеше картон „Марлборо“ с една липсваща кутия.
	— Казах ви, че е щял да се върне — посочи Лукас. — При шест долара за пакет, няма начин да ги зареже тук.
	— Виж, с това съм съгласен — кимна Дел.
	— Да ви кажа, момчета — вметна Райт, — и на мен започва да ми намирисва на гнило.


	— Почти изглежда твърде подредено, за да е истина — каза Дел, щом се върнаха в колата.
	— Да навестим сега нашия приятел Даръл — предложи Лукас.
	Даръл Хансън живееше в добре запазена триетажна викторианска постройка, недалеч от езерото Комо. Пред нея сега бе изправена стълба и работник в комбинезон боядисваше стрехите в резедав цвят.
	Паркираха на тясната еднопосочна улица, през две къщи разстояние.
	— Само ако беше малко по-тъмно — рече Лукас, като се огледа, — онази странична врата изглежда удобна…
	— Да не си решил да влизаш? — вдигна вежди Дел. — Човече, ти си се побъркал. Това място е пълно с охранителни камери. Вероятно ни снимат дори и в момента.
	— Ако мина през задния двор…
	— Глупости. Така ще бъде още по-зле.
	Лукас си пое дълбоко дъх.
	— И все пак, искам да вляза. Да проверя какво има вътре. Може да извадим заповед за обиск и впоследствие… ако убедим Дуейн Полсън, че сме имали основателни подозрения.
	— Много основателни, няма що. Една мъглява снимка от шофьорска книжка и белия бус.
	— Снимката не е мъглява. А и мисля, че Кели Баркър ще я разпознае, ако й я покажа. Тя е ключов свидетел.
	— Пак ти казвам, играеш си с огъня…
	— Хайде, не ми се прави на светец — каза Лукас. — Слушай, знаем, че бащата на Даръл е изчезнал от къщата си, оставяйки лампите светнати, цигарите в кухнята и прочее. Знаем, че ако някой е инсценирал смъртта му, той е имал достъп до хижата и е познавал навиците му. Бил е наясно с мотора в гаража и е разчитал да се върне с него до града. Така че ако става дума за убийство, то е извършено от близък човек.
	— Смятахме също, че е учител, а се оказа, че не е.
	— Възрастта му пасва идеално… — продължи Лукас, без да го слуша.
	— Добре, съгласен съм, че вероятно е той. Просто казвам, че много от нещата няма да минат в съда. И защо да искаме заповед от Полсън? Защо просто не отидем при Карсънет?
	— Защото Полсън се разведе преди пет години и двамата с Марси за кратко имаха връзка.
	— А, ясно — кимна Дел. — Това би помогнало. Но пак ни трябват твърди доказателства. — Помълчаха около минута и после той додаде: — Ако ще го правиш, трябва да убедиш първо мен. Няма да те пусна да ходиш сам.
	— Така и двамата ще изгорим, ако ни хванат.
	— Да говорим с Полсън тогава.
	— Боя се, че ще ни откаже.
	— Тогава ще проникнем по втория начин — каза Дел. — Но поне ще знаем, че сме опитали.
	Лукас сведе глава и помисли. Ако влезеше с взлом, можеше да огледа само набързо, а хванеха ли го, с кариерата му бе свършено. Рискуваше дори да влезе в затвора. Наоколо наистина бе пълно с камери и аларми…
	— Добре — рече накрая. — Да вървим при Полсън. Ще сложим картите на масата и ще видим дали ще издаде заповед.
	— Трябва да сме откровени с него.
	— Естествено. Той не е глупак. Опитаме ли да го мотаем, само ще го вбесим.


	Върнаха се в Бюрото да вземат някои документи, а Лукас се обади на секретарката на Полсън, за да се увери, че съдията е на разположение. Научи от нея, че сутринта му не е много натоварена и си запази час. После двамата с Дел се отправиха към съдебната палата в Минеаполис.
	Когато влязоха в кабинета му, разположен на осемнайсетия етаж, го завариха с крака върху бюрото и слушалки в ушите, да подръпва струните на електрическа китара и да се наслаждава на изпълнението си. Щом ги видя, кимна към двата посетителски стола и продължи в същия дух още десетина секунди, преди да остави китарата.
	— Можех да бъда рок звезда — каза.
	Беше висок мъж, със зализана назад коса, дълъг нос и тънка усмивка на широката уста. Вероятно ставаше по-скоро за кънтри певец, отколкото за рок звезда.
	— А ако в същото време си останеше и съдия — отбеляза Дел, — можеше от време на време да се вкарваш в затвора за наркотици.
	— Да, вярно. — Полсън се обърна към Лукас и смени темата. — Лоша работа с Марси, а?
	— И още как — отвърна той. — Ще ти кажа направо. Дошли сме за заповед за обиск, която има връзка с нейното убийство.
	— Охо — рече Полсън и спусна крака на пода. — Нека чуем.
	Лукас му обясни с какво разполагат.
	— Даваме си сметка, че уликите са косвени, но се надяваме тяхната съвкупност да послужи като достатъчно основание.
	— И сте дошли при мен, защото знаете, че историята ви издиша, но Марси и аз сме били гаджета навремето.
	— Това също беше фактор — призна Лукас. — Не ти пускам прах в очите, Дуейн. Сигурен съм, че сме прави, но ни трябват още доказателства.
	— Дайте ми минута да помисля. — Полсън се завъртя на стола и застана с гръб към тях, наклонил назад глава. Те съзерцаваха малката плешивина върху темето му минута, после две. Накрая той се обърна и каза:
	— Този тип е влязъл в къщата в Блумингтън и е открил огън без предупреждение, нали?
	— Точно така.
	— Звучи ми като непосредствена заплаха за себе си и околните. Може да страда от психично разстройство.
	— Абсолютно — вметна Дел.
	— Не бих се съгласил, ако не беше така. Отбележете го в искането си и ще ви издам заповед.
	Лукас извади попълнения документ от джоба си.
	— Оставил съм място за допълнителни бележки — каза.


	Докато излизаха с подписаната заповед, се чувстваше все по-сигурен, че е на прав път. Множество малки детайли говореха, че именно това е убиецът. Както и че обича да изпипва нещата. Че не е от онези, които оставят небрежни следи подире си.
	Щом се върна в офиса, се обади на Джон Саймън, директора на Бюрото, и го осведоми за случващото се. Саймън нямаше почти никакъв контрол върху неговото звено и просто неохотно се примиряваше със съществуването му.
	— Добре, само действайте внимателно — каза. — Не искам купища трупове подир вас. Всъщност не искам нито един труп.


>>	22

	Малко след три часа следобед Лукас, Дел, Дженкинс, Шрейк и двама криминални експерти — Норман Джонсън и Долорес Шмит — влязоха в къщата на Даръл Хансън.
	Вътре нямаше никой, но си личеше, че е обитаема. Миришеше на вкусна храна, а само на приземния етаж имаше над двайсет растения. По стълбището и на втория етаж, където се намираха спалните, бяха наредени още саксии, всичките спретнато изглеждащи и добре полети. Хладилникът бе пълен със свежи продукти. Гаражът за две коли гледаше към задния двор, но бе празен.
	— Надявах се да открием кросовия мотор — поклати глава Лукас.
	Започнаха претърсването от спалните и мазето, където хората най-често криеха разни неща. Шмит, която бе програмист, се залови с компютъра в кабинета и лаптопа, оставен на масата в кухнята. Специализираният софтуер й помогна да извлече паролите за броени минути.
	— Търси порно — заръча й Лукас. — Файлове със снимки и клипове.
	Работата напредваше бавно. Два часа след пристигането си още не бяха открили нищо категорично, макар да попаднаха на две кутии с фотографии, а Шмит да намери още снимки на компютрите. Даръл Хансън присъстваше на десетки от тях, като в някои случаи имаше сходство с фоторобота, изготвен от Кели Баркър, а в други — не.
	После, малко след шест, самият Хансън се прибра у дома с белия си бус. Шрейк излезе да го посрещне, а Лукас се вторачи в него като котка в мишка. Дишането му се учести, зениците му се разшириха от желание да се хвърли отгоре му и да го смачка…
	— Прилича ли на нашия човек? — попита го тихо Дженкинс, който стоеше отстрани, рамо до рамо с него.
	— Да — отвърна Лукас. — Прилича.
	Хансън изпадна в яростен пристъп и започна да крещи, обикаляйки из помещенията. Беше нисък, набит мъж, с широк гръден кош, жълтеникаво лице и мазна, черна коса. Дел и Шрейк разговаряха с него, докато Дженкинс не се отделяше от Лукас. Накрая Хансън позабави темпото, но не се успокои. Повика свой познат адвокат, който живееше наблизо, и двайсет минути по-късно адвокатът пристигна — пълен, русоляв мъж в светлосин костюм.
	Показаха му заповедта за обиск, той я прочете и му заръча да седне и да мълчи. После се обърна към полицаите и им каза да се обръщат с всякакви въпроси към него, а не към клиента му.
	— Разбира се — отвърна Лукас. — Предполагам, че скоро ще възникнат въпроси.
	— Искам да знам какво става — обади се наново Хансън, а адвокатът постави пръст върху устните си.
	— Ако желаете, ще направя изявление, което няма да включва въпроси — предложи Лукас.
	Адвокатът се почеса по врата и се обърна към Хансън:
	— Ако искаш, можеш да чуеш изявлението. Но недей да отговаряш.
	В този момент Дел доближи и повика Лукас с пръст. Излязоха в кухнята, където останалите не можеха да ги чуят, и той каза:
	— Май имаме проблем.
	— Какъв?
	— Току-що погледнах буса. Че е бял, бял е, но двете страни и задницата са изрисувани с големи, червени рози. Той работи за някаква оранжерия, продаваща цветя на едро. Хората в Блумингтън, които описаха буса, не са споменавали за никакви рози. А те са първото, което се набива на очи.
	— Слушай… сигурен съм, че е той. Изглежда точно като описанието.
	— Не знам, но имам лошо предчувствие. Мисля, че оплескахме нещата.
	— Ще отида да им кажа две думи — отвърна Лукас.


	И той направи своето изявление. Каза, че според тях бащата на Хансън не е паднал от лодката при случайна злополука, а е бил убит. Че уликите сочат към човек, който го е познавал добре. Че същият човек, чиято външност съвпада с тази на Хансън, е убил служителка на полицията в Минеаполис и поне още двама души.
	— Целият въпрос може да се реши с елементарен ДНК тест — завърши накрая. — Разполагаме с кръв от убиеца и обработката й в лабораторията приключва днес следобед. Може дори вече да е готова. Засега нямаме разрешение да вземем ДНК проба от господин Хансън, но ще го получим. Освен ако той не се съгласи да ни я предостави доброволно.
	— Не — отсече адвокатът, чието име беше Джим.
	— Чакайте, чакайте — намеси се Хансън. — Значи, ако не съвпадне, това ме оневинява?
	— Да — отговори Лукас.
	— Препоръчвам ти да не го правиш, Даръл — настоя адвокатът.
	— Спокойно, Джим — каза Хансън. — Наясно съм с ДНК. Щом кръвта не е моя, всичко ще бъде наред. Всъщност дори няма да се наложи да взимат проба от мен.
	— Даръл, трябва да обсъдим подробно ситуацията, преди да даваш доброволно каквото и да било. И да ти доведем друг адвокат. Аз не съм точно специалист по криминални дела.
	— Напротив, справяш се чудесно. — Хансън се обърна към Лукас и продължи: — Преди две години ходих в Ирак с една цивилна фирма. Казва се „Уетланд Ресторейшънс“ от Каплан, Мисури. Давахме консултации по рекултивацията на блатисти земи в южната част на страната. Както и да е, преди да заминем, от всички ни събраха ДНК — сещате се, в случай че се натъкнем на мина или нещо подобно. Така че в „Уетланд“ пазят моя файл.


	На прага се появи жена към четиресетте, с изрусена коса и пазарска торба от „Мейсис“ в ръце. Това беше Каръл Хансън, съпругата на Даръл. На лицето й отначало се изписа изумление. После и тя също като мъжа си избухна срещу полицаите, а накрая се разплака.
	Докато Дел и Шрейк се мъчеха да я успокоят, Лукас излезе през задния вход и се свърза със завеждащия лабораторията в Бюрото. Предаде му информацията за „Уетланд“ и онзи обеща да направи нужните проверки.
	— Анализът на кръвта от стрелбата в Блумингтън е вече готов. Ако успеем да получим легитимен файл от тази фирма, много бързо ще установим дали има съвпадение.
	Лукас се върна и се присъедини към претърсването. Госпожа Хансън бе легнала на дивана във всекидневната, а Шрейк седеше срещу нея и й говореше успокоително. Последното, което им трябваше сега, бе някой да получи сърдечен пристъп.
	Около час след разговора с лабораторията, домашният телефон иззвъня. Хансън вдигна слушалката, слуша известно време мълчаливо, после каза:
	— Да, имате моето разрешение. Дайте им го. — След като затвори, се обърна към Лукас: — От вашата служба са се обадили на „Уетланд“ за ДНК файла. До няколко минути ще бъде при тях.
	— О, Даръл — затръшка се адвокатът. — Това е просто… Не мога да подкрепя подобно решение.
	— Не се притеснявайте — рече Лукас. — Ако не е той, никой няма за цел да го натопи. Дори аз вече съм на шейсет процента убеден в невинността му. Единствено ще ни трябва и втора проба, за да сме сигурни, че няма нечиста игра.
	— Ще я предоставя — заяви Хансън.
	Жена му, която бе излязла за момент, се върна с вопъл:
	— Съсипали са ни спалнята. Направили са я на парцали! — и започна да плаче отново.
	Измина още час. Почти бяха приключили с къщата и Лукас позвъни в лабораторията, за да провери докъде са стигнали. Завеждащият, чието име бе Джералд Таски, го уведоми, че компютърът още сравнява данните.
	— Файлът от фирмата беше напълно изряден. Съдържаше името и номера на социалната осигуровка на Хансън. Не мисля, че някой се опитва да ни преметне, но все пак не пречи да извършим двойна проверка.
	— Обади се, щом сте готови — каза Лукас.
	— Дай ми двайсет минути.
	Той се настани в едно кресло, докато Хансън поде обичайния репертоар „никога не съм бил арестуван преди“. Лукас го беше чувал поне петдесет пъти в кариерата си, в някои случаи и от хора, обвинени в убийство.
	— Кълна се в бога, аз никога, никога…


	Когато Таски най-сетне позвъни, първите му думи бяха:
	— Направо няма да повярваш! Това е толкова странно, че съм чувал само за още един подобен случай, и то в Лос Анджелис…
	— Добре, карай по същество.
	— Определено не е той. Хванали сте грешния човек.
	— Е, не мога да кажа, че съм във възторг, но кое му е странното?
	— Това, че той познава убиеца.
	— Моля? — Лукас се извърна към Хансън толкова рязко, че онзи трепна.
	— Може и да не знае, че е убиец, но двамата са близки роднини — поясни Таски. — Имат общ прародител от второ, или най-много трето коляно. Ще ни трябва допълнителен анализ.
	Разговаряха още около минута, докато всички присъстващи в стаята напрегнато наблюдаваха Лукас. Накрая той затвори телефона и се обърна към Хансън:
	— Освен ако не си измислил някаква адски сложна схема, явно си чист.
	— Нали ви казах — отвърна той, а жена му се разрида отново и викна през сълзи:
	— Вижте на какво заприлича къщата ни!
	— Но — вдигна ръка Лукас, преди да продължи — си близък роднина на убиеца.
	Сега беше ред на Хансън да възкликне:
	— Моля?
	— Имате обща баба или дядо. Случайно да се сещаш за някого?
	Двамата съпрузи се спогледаха, после изрусената жена едва чуто промълви нещо, а Хансън изпъшка:
	— О, господи.
	— Какво?
	— Ние сме голяма фамилия. Трябва да имам поне двайсетина братовчеди. Защото става дума за братовчеди, нали?
	— Предполагам — отвърна Лукас. — Но сигурно могат да бъдат и чичовци, или пък втори братовчеди.
	— Има един, на име Роджър. Роджър Хансън. Ако е някой от нас, не виждам кой друг може да бъде.
	— Той знае ли за хижата на баща ти?
	— Разбира се. Всички роднини я знаят.
	— И двамата са поддържали отношения помежду си?
	— Как иначе. Нали сме едно семейство. Събираме се за Четвърти юли, за Коледа…
	— Защо смяташ, че е точно той?
	Хансън вдигна очи към жена си и накрая тя отговори вместо него:
	— Защото е странен. Имам предвид, по лош начин. Вечно гневен и зъл, понякога чак плашещ.
	В последвалия разговор стана ясно, че неколцина от братовчедите пасват на образа на Джон Фел както по възраст, така и по външен вид. Домакините не знаеха Роджър Хансън някога да е преподавал в училище, нито пък Брайън Хансън да го е спасявал от проблеми със закона.
	— Той има ли бял бус? — попита Лукас.
	— Не съм го виждал година-две — отвърна Даръл, — но той търгува със стари вещи, с всякакви боклуци, така че винаги е имал бус.
	На тръгване полицаите се извиниха за бъркотията.
	— Съжалявам за грешката — каза Лукас, — но сами разбирате, предвид скорошните събития нямаше как да не проверим. Сега остава единствено да се установи кой точно от братовчедите ви е хладнокръвен убиец.
	Той им заръча още да не споделят с никого за случилото се.
	— Последния път, когато някой го подразни, той отиде в къщата и гръмна трима души, като единият от тях почина. Така че мълчете си, докато ние не овладеем ситуацията.


	— Много пъти съм се оплесквал — каза Дел отвън, — но никога с такъв неочакван край.
	— Не сме се оплескали — възрази Лукас. — По един или друг начин, решихме случая.
	После извади мобилния си телефон и се обади на Санди.
	— Да не би да вечеряш? — попита.
	— Да, правя си палачинки.
	— А можеш ли да отскочиш спешно до офиса?
	— Разбира се. Какво ти трябва?
	Той й даде името на Роджър Хансън, както и адреса и телефона, които бе взел от Даръл, и я помоли да открие за него всичко, което може.
	— Добре — каза тя. — Ще се чуем по-късно.


	— Къде отиваме? — попита Дел.
	— Искам да намина край дома на въпросния братовчед.
	Роджър Хансън живееше в Логан Парк, в североизточния край на Минеаполис. Улицата бе застроена в предвоенно време, тиха и потънала в зеленина. Къщата се оказа едноетажна, с тясна веранда, към която водеха три стъпала. От двете страни жив плет я отделяше от съседните дворове, а покрай стената напукана бетонна пътека водеше до гаража.
	Не се забелязваше никакво движение. Отпред имаше паркирана само една лека кола. Ако имаше бял бус, той можеше да се намира в гаража.
	— Мога да отида да почукам на вратата — предложи Дел. — Ако е ранен, сигурно ще му личи.
	— Ако е ранен, изобщо няма да отвори — възрази Лукас. — Защо ще го прави? Да не би да очаква курабийки от съседката?
	Обиколиха два пъти бавно квартала и накрая паркираха пред къща в края на пряката, с надпис „Продава се“. Ако имаха късмет, старите собственици вече се бяха изнесли и никой нямаше да ги забележи.
	Седяха така близо час, без някой да прояви интерес към тях. Обсъждаха разни теми — хората в офиса, текущи разследвания, спряха се и на Марси. През цялото това време в дома на Хансън не се случи нищо — не светна лампа, нито помръдна завеса.
	— Явно го няма — каза Дел.
	— Може да е вдигнал гълъбите. Или пък да е на работа, да е отишъл да напазарува… не знаем нищо за него.
	— Знаем едно — че завесите на големия панорамен прозорец отпред са дръпнати, както и на онзи отстрани, където сигурно е спалнята. Ако се върнем по-късно и ги заварим спуснати, значи си е у дома.
	— Да вървим тогава — отвърна Лукас. — Да направим още няколко кръгчета наоколо за разнообразие.
	— Значи, няма да проникваш с взлом?
	— Честно казано, замислям се. Времето минава и нещата се разчуват, а това може да го подплаши.
	Не след дълго Санди се обади и Лукас я пусна на високоговорителя в колата.
	— Така — започна тя. — Първо, въпросният Роджър притежава бял бус. Второ, учил е в колежа в Мурхед, където подготвят учители. Прекарал е там четири години. Не можах да извадя лично досие, но и не го виждам сред завършилите, така че явно не се е дипломирал.
	— Как ще се дипломира, като се е заиграл с някоя осмокласничка — измърмори Дел.
	— Не намирам данни и за това — отвърна Санди. — Можеше да открия нещо, ако проникна в базата данни, но тя е много добре защитена. Ще ми трябва съдебна заповед за целта.
	След като разговорът приключи, в къщата все още не се забелязваха признаци на живот и те се отказаха от наблюдението. На път към Бюрото Лукас отбеляза:
	— Ето ти още една причина да влезем тайно. Да речем, че извадим заповед. Влизаме с развети знамена и откриваме някакви трофеи — гащичките на сестрите Джоунс, баща му, натъпкан във фризера, все едно. Тогава какво? Ще трябва да вдигнем цялата полиция на крак и ловът ни ще приключи.
	— Е, и? Нали в крайна сметка ще го хванем?
	— Аз искам да го хвана — потупа се Лукас по гърдите с мрачна решимост. — Аз.


	Не постигнаха съгласие по въпроса и в крайна сметка се разделиха с уговорката да го обсъдят на другия ден. Лукас бе пропуснал вечерята у дома и затова трябваше пак да се задоволи със сандвич, след което се обади на домашния телефон на Боб Хилестад от отдел „Убийства“. От него научи, че полицията не е стигнала доникъде и че всички разчитат да изскочи някакво съвпадение при сравняването на ДНК на стрелеца с криминалната база данни.
	По-късно вечерта Лукас прегледа няколко финансови блога на интернет, колкото да убие времето. Щом Уедър започна да се приготвя за лягане, той слезе в гаража, повдигна една дъска от стъпалата, водещи към жилището на домашната помощница, и извади оттам набор инструменти — електрически шперц, меча лапа, малък кози крак, челник за глава и чифт бели памучни ръкавици. Провери батериите в шперца, намери ги за леко изтощени и ги смени с нови от чекмеджето на работния тезгях.
	После сложи всичко в черен сак, метна го зад предната седалка на своя „Лексъс“ и се върна в къщата. Взе си бира, качи се в спалнята да пожелае лека нощ на Уедър и надникна в стаята на Лети, която бе вглъбена във Фейсбук.
	— Знам, че младите дами трябва да градят социални контакти, защото им е заложено в мозъците — каза, — но това си е чиста загуба на време. По-добре свири на китара или нещо подобно.
	— Върша работа — отвърна тя, без да вдига глава.
	— Работа? — повтори скептично Лукас.
	Сега вече тя го погледна.
	— Да, именно. Някакъв голям вестник, не „Ню Йорк Таймс“, а другият, „Вашингтон…“ как му беше името…
	— „… Пост“.
	— Същият. Той е публикувал статия за онлайн тормоза и за това как някакво момиче се обесило заради досадници. Сега те искат да се допитам до приятелите си във Фейсбук и да разбера дали някой от тях не е ставал жертва на подобно нещо.
	„Те“ бяха нейните ментори от Канал 3.
	— Добре, работи си, не исках да ти досаждам. Отивам до магазина да си купя плодово кисело мляко и само се отбих да видя дали не искаш нещо.
	— Можеш да ми вземеш кока-кола. И малко желирани бонбони.
	— Да знаеш, че тези бонбони ги правят от свински желатин.
	— Много забавно. Чак коремът ме заболя от смях. За мен плодово мляко с праскови. И да не забравиш колата.
	— До утре, съкровище.


	Лукас довърши бирата си, вдигна нарочно повече шум в кухнята, а после излезе, качи се в джипа и потегли към дома на Хансън. По пътя усещаше как възбудата бавно се надига в него. Фактът бе, че това му допадаше — винаги му беше допадало.
	Обиколи веднъж квартала и видя, че къщата е все така тъмна, а завесите са в същото положение. Направи още една обиколка, събирайки кураж. Неочаквано един автомобил, паркиран в края на пресечката, запали и червените му стопове се откроиха в мрака. Той подмина, но автомобилът го последва и дори му присветна с фарове. Лукас спря и в огледалото за обратно виждане видя Дел да слиза от шофьорската врата. Той въздъхна и спусна страничния прозорец.
	— Лети е права, че си твърде предсказуем — каза Дел. — Значи, все пак ще го направиш?
	— Да, по дяволите. И смятам, че ти трябва да стоиш настрана.
	— Ще ти кажа какво ще направя. Още съм твърде млад за затвора, но ако видя някой да приближава, ще ти звънна на мобилния. Чуеш ли ме, зарязваш всичко и излизаш през кухненския вход. Там има телена ограда. Прескачаш я, а аз ще те чакам там с джипа.
	— Ами твоята кола?
	— Ще я оставим на съседната пресечка. Ти ще влезеш отпред, а аз ще заобиколя и ще наблюдавам.
	— Благодаря — кимна Лукас.
	— Не мисли, че много ми допада.
	— Не е нужно да го правиш.
	— Напротив, нужно е. Спомням си как още навремето искаше да хванеш този Джон Фел, а аз те разубеждавах. Смятах, че е безсмислено. Чудя се, колко ли момичета са умрели заради това.
	— И на мен същата мисъл не ми дава мира — промълви Лукас, взирайки се безизразно през предното стъкло. — Но дори да го бяхме пипнали тогава, какво щяхме да направим? Нямахме тела, нямахме свидетели, а само един мъртъв скитник, чиито отпечатъци бяха по шибания кашон.
	— И все пак…
	— Да, и все пак.


	Обиколиха още веднъж квартала с джипа, вече с Дел зад волана. Само две къщи светеха — едната вляво от тази на Хансън, а другата на отсрещната страна на улицата.
	— Добре, остави ме тук — каза Лукас и надяна ръкавиците.
	Той слезе в сенките на дърветата, закрачи бързо по тротоара и изкачи стълбите на верандата. Натисна звънеца веднъж, два пъти и се ослуша. После извади електрическия шперц и го пъхна в ключалката. Разнесе се звук като от леко разтърсване на поднос с прибори. Лукас усили натиска и усети как бравата поддава. Тогава завъртя дръжката, надзърна в тъмното антре и подвикна:
	— Ей, Роджър. Вкъщи ли си?
	Никакъв отговор. Той влезе, затвори вратата след себе си и запали лампата. За начинаещи крадци: ако ще влизате в нечий дом, не бродете с фенерче из стаите. Съседите ще забележат и ще викнат ченгетата. От друга страна, светването на лампа е нещо напълно нормално.
	— Хансън, тук ли си? — извика по-силно Лукас.
	Тишина.
	Той мина през всекидневната и излезе в кухнята. Отключи задната врата и я остави леко отворена. После отиде да провери трите спални. Едната бе превърната в офис, другата бе натъпкана с всевъзможни вехтории. Само в третата имаше легло. Със смачкани завивки, сякаш спящият се бе мятал в съня си.
	Прекара тук около три минути, като вадеше чекмеджета и ровеше из съдържанието им. Не откри нищо интересно, с изключение на автоматичен сгъваем нож и чорап с две стоманени топчета в него, по около три сантиметра в диаметър. Беше виждал подобни неща да се използват като оръжие — бяха толкова тежки, че удар по главата можеше да убие човек. Не се сещаше за друга възможна употреба… но в същото време не бе изключено Хансън просто да колекционира топчета.
	В гардероба попадна на купчина стари порнографски списания, над метър висока. Бяха на евтина хартия, явно отпечатвани в Азия и момичетата на снимките изглеждаха твърде млади.
	Да, рече си наум, припомняйки си страниците, открити в бърлогата на Скрейп. Тези тук бяха от същия жанр, само с едно или две десетилетия по-нови.
	Вече имаха достатъчно доказателства.
	Време беше да си върви.


	Но не си тръгна. Апетитът му се бе разпалил от откритията в спалнята, затова продължи към офиса, където намери камара разбъркани данъчни декларации. Прелисти по-новите, показващи доходи между 30 и 40 хиляди долара годишно. Имаше още визитки, на които Роджър Хансън фигурираше като търговец на антикварни предмети. Това обясняваше вехториите в третата стая.
	Една папка бе пълна с банкови извлечения. Според най-скорошното наличността по сметката му бе 789 долара, а задълженията по кредитната карта — 4560. Хансън бе фалирал. В горното чекмедже на бюрото сред различни сметки за плащане се натъкна на такава за мобилен телефон и я пъхна в джоба си.
	Друга дебела папка бе натъпкана с брошури от Тайланд, изработени на цветен принтер в домашни условия и рекламиращи секс туризъм с непълнолетни момичета. Той я разгледа и я върна обратно на мястото й.
	Ослуша се внимателно. Нищо. Дел също не се обаждаше, но рискът нарастваше. Според ръчния му часовник бе прекарал в къщата осем минути. Вече бе пресрочил първоначалното си намерение да влезе за не повече от пет.
	Може би само още минута или две…
	Отиде бързешком до кухненската врата, затвори я отново и я заключи, както преди. В шкафа не намери нищо интересно, но видя друга врата, от която стръмно стълбище водеше към мазето. Той запали лампата и слезе надолу. Имаше две помещения, едното сервизно, с пералня, сушилня, голяма мивка, котел за отопление, бойлер и фризер с горен капак.
	Другото бе пълно с още вехтории — стари, но не антикварни. Уедър се интересуваше от антики и от обиколките с нея Лукас бе добил известен усет. Този усет му казваше, че вижда пред себе си просто купчина боклуци.
	Телефонът му иззвъня. Беше Дел.
	— Да?
	— Махай се оттам, човече. Вътре си вече от десет минути.
	— Идва ли някой?
	— Още не.
	— Ей сега идвам.
	Той се упъти към стълбите, но пред фризера се поколеба. Вдигна капака и видя пакети със замразени месни полуфабрикати, кутии царевица, както и една обувка.
	Какво?, попита невярващо мозъкът му.
	Бутна продуктите встрани и се озова надвесен над заскреженото лице и коса на Брайън Хансън.
	Мамка му, рече си той и се залови да покрива отново мъртвеца. След няколко секунди вече бе затворил фризера и тичаше нагоре по стълбите. Сети се да угаси лампата, преди да напусне мазето. Отиде до предния вход и натисна на телефона си бутона за обратно избиране.
	— Какво? — каза Дел.
	— Излизам.
	— Идвам след петнайсет секунди.
	Лукас щракна ключа на осветлението в антрето, дръпна вратата след себе си и излезе на верандата така небрежно, сякаш се разхождаше в парка. Дел спря край бордюра и той се качи в джипа при него.


	— Никой не е минавал — каза Дел, докато потегляше. — Чисти сме. Но ми се стори, че прекара вътре цяла вечност.
	— Да — кимна Лукас.
	Замръзналите черти на умрелия още бяха пред очите му. Той никога не бе харесвал особено Хансън — стилът му бе твърде старомоден, — но трябваше да признае, че е добър професионалист. Едва когато свиха зад ъгъла и спряха зад колата на Дел, си даде сметка, че той го пита нещо.
	— Какво? — примигна, отърсвайки се от гледката.
	— Казвам, намери ли нещо?
	— Намерих Брайън Хансън, консервиран във фризера.
	Дел се засмя, после наклони глава встрани и спря да се смее.
	— Майтапиш се, нали? Още по-рано беше споменал нещо подобно.
	— Изобщо не се майтапя. Беше вътре, твърд като кокал и целият покрит със скреж. Изкара ми акъла. Намерих също цяла камара списания с детско порно. На компютъра сигурно има още, не съм проверявал. Както и брошури от Тайланд, рекламиращи секс туризъм с малки момичета. Няма да повярваш какво се крие в тая къща. Той е нещо като антиквар, всичко е заринато с вехтории…
	— Това е… безумие — промълви Дел, след като го слуша още малко.
	— Безумие, да. Напълно си прав. Истинско безумие. — Лукас извади сака иззад седалката, свали ръкавиците и ги напъха вътре заедно с шперца.
	— Но ако е така… той ще свърши по-скоро в „Сейнт Питър“, отколкото в затвора.
	„Сейнт Питър“ бе болницата за душевноболни престъпници на Минесота.
	Лукас сви рамене.
	— Слушай, ако вземеш правосъдието в свои ръце и го убиеш…
	— Да, чувал съм вече тая лекция. Можеш да я пропуснеш.
	Седяха мълчаливо известно време, после Дел каза:
	— Още утре сутрин ще извадим заповед и ще влезем както му е редът. До още няколко часа ще сме го пипнали.
	— Трябва да помисля. Във всички случаи ще накараме някой, Шрейк или Дженкинс, да държи мястото под око през нощта. Не искам Хансън да дойде и да се отърве от трупа на чичо си, а ние да останем с пръст в уста.
	— Нещо друго?
	— Да, взех сметка от мобилния му телефон. Ще издействаме от оператора проследяване на разговорите.
	— Всичко това може да почака до утре. Нека оставим пост пред къщата и да се наспим.
	— Не ми се ще да го пратят в лудница — каза Лукас. — Искам да приключа всичко още сега.
	— О, да — изгледа го Дел. — И какво можеш да направиш?
	— Прав си, нищо. Затова просто ще се отбия до магазина и се прибирам.
	— До магазина?
	— Щом прекрача прага, Лети ще скочи отгоре ми. Трябва да нося кока-кола и плодово кисело мляко, за да се отбранявам. — Лукас се ухили в тъмното. — Хитра лисица е тя. А, и между другото, си изключи телефона, за да не може да ти звънне. Искам да стои будна цяла нощ и да се чуди къде сме били.
	— Това е гадно — отбеляза Дел.
	— Това е животът. Бъзикаш ли се с някого, не бива да се сърдиш, ако той ти го върне. Дори ако му се падаш дъщеря.


>>	23

	Лукас се пъхна под завивките и лежа буден около час, обмисляйки как биха могли да стигнат до Роджър Хансън. Разполагаха с най-много два дни, преди да се разчуе, че екипът му е попаднал на нещо сериозно. След това щяха да се намесят бюрократите, жадни за късче от славата около разкриването и залавянето на убиеца на обичаната от всички полицейска служителка. Намесеха ли се веднъж те, всичко щеше да заприлича на цирк и тълпи от ченгета да запрепускат из целия щат, обръщайки дърво и камък.
	Лукас разполагаше с две огромни преимущества — първо, знаеше кой е убиецът, и второ, можеше да го проследи чрез мобилния телефон. Но за да избегне неудобни въпроси, трябваше да предложи рационални доводи, изключващи неговото среднощно похождение. Донякъде можеха да помогнат думите на Даръл Хансън и жена му, които бяха посочили с пръст братовчед му Роджър. Соченето с пръст не бе достатъчно за заповед за обиск и последващ арест, но все беше някакво начало.
	Дали той наистина притежаваше бял бус — а не нашарен с рози или нещо подобно? И беше ли преподавал някога в училище?
	Сегашното му местонахождение също бе забулено в тайна. Ами ако вече бе отпрашил за Мексико или Тайланд? Или пък в същия този момент чакаше на летището в Сиатъл или Лос Анджелис самолета, с който завинаги да изчезне в чужбина?
	Но според Лукас това бе малко вероятно. Къщата му не изглеждаше като на човек, готвещ се да бяга. Бельото му стоеше на мястото си в скрина на спалнята, пред пералнята бяха струпани мръсни дрехи, в сумрака на офиса примигваше работещо компютърно оборудване, а на плота в кухнята имаше буркан, пълен с монети. Предвид финансовото си състояние, той надали би ги зарязал така.
	Значи, се намираше някъде тук, наблизо.
	С тази мисъл той стана, измъкна се бос от спалнята и слезе в кабинета, за да се обади на Шрейк, който пазеше къщата.
	— Нещо ново?
	— Нищо. Седя тук и си мисля. Бъстър Хил го е улучил поне с един куршум, а Хансън знае, че не може да отиде в болница. Може да не е искал да се прибира, за да не го видят съседите и да разберат, че е ранен. В такъв случай просто се е притаил някъде и се лекува.
	— Надявам се само да не скочи на някой самолет.
	— Да, и на мен ми мина през ума — каза Шрейк. — Но ако бях на негово място, нямаше да рискувам охраната на летището да ме хване с дупка от куршум в тялото. Ако усетят превръзката и поискат да проверят…
	— Хмм — рече Лукас и погледна часовника си. Минаваше един сутринта. — Добре, ето какво ще направим. Утре ще бъде натоварен ден и ще ни трябват хора. Мисля, че си прав и той няма да дойде, щом не се е появил досега. Изчакай до два часа и се прибирай. Всички ще се видим в офиса.
	— Дженкинс знае, че трябва да ме смени в осем.
	— Добре, няма да го будя сега, ще му се обадя сутринта.
	— Смяташ, че утре ще го пипнем?
	— Ще накарам Санди да се свърже с мобилния му оператор. Ако засечем телефона му, няма къде да избяга.
	Лукас затвори и отиде да си легне. За своя собствена изненада, спа дълбоко и се събуди чак в девет.
	— О, боже — изпъшка, щом се сети за Дженкинс, и веднага набра неговия номер.
	— Няма никакво движение — осведоми го онзи.
	— Добре, наблюдавай още час и се прибирай в офиса.
	— Искаш ли да звънна на вратата и да му предложа абонамент за някое списание?
	— Не. — Лукас предпочете да не се издава, че знае, че къщата е празна. — Но нека да помисля. Може да ти звънна пак.
	Той помисли, докато се бръснеше и вземаше душ, а после отново се обади на Дженкинс:
	— Добре, звънни на вратата и ако излезе, кажи му, че разследваш смъртта на чичо му, Брайън Хансън. Задай му обичайните въпроси — дали е изглеждал потиснат, когато го е видял за последно, и така нататък. Не мисля, че ще е вътре, но ако не се покаже, почукай и на задната врата.
	— Задната?
	— Просто за да си сигурен, че те е чул. Освен това така ще се озовеш непосредствено до гаража. Опитай да надзърнеш през прозореца и провери дали вътре има кросов мотор… ако има, това вече ще е наистина интересно. А ако можеш да видиш и регистрационния му номер…
	— Лесна работа — отвърна Дженкинс. — Ще се чуем пак.
	— Сега излизам за работа. Да се видим направо в офиса в десет.
	Лукас предпочиташе да има хора наоколо, когато Дженкинс му докладва. Така всичко изглеждаше някак по-легитимно.


	Той излапа набързо вегетарианската закуска от овесени ядки с оризово мляко, а после, на път за Бюрото, импулсивно спря в една закусвалня и си поръча бъркани яйца с наденички и кафе. Уханието и вкусът на храната бяха толкова апетитни, че му се стори, че ще припадне. При това не изпита ни най-малко угризение, защото знаеше, че никой няма да разбере.
	Щом влезе в кабинета си, даде мобилния номер на Санди и тя отиде да се свърже с оператора, разминавайки се на вратата с Шрейк и Дел. На техния въпрос какво ще правят сега, той отговори:
	— Ще изчакаме да получим конкретна информация. Чак тогава ще действаме официално. Мълвата ще се разпространи бързо, затова преди да го направим, искам вече да съм разбрал къде е и да съм тръгнал натам.
	Санди се върна обратно:
	— Беше прав. Телефонът се води на негово име и е от „Верайзън“. Но ще ни е нужна съдебна заповед, за да го следим.
	— Защо? Ние няма да го подслушваме, само искаме да установим местоположението.
	— Във „Верайзън“ не изпаднаха чак в такива подробности.
	Лукас се обърна към Дел:
	— Добре, свържи се с тях и виж какво им трябва, после говори с нашите юристи. А ти, Санди, събери всичко каквото можеш за него през следващите пет минути. Снимки и всичко останало. Започни с шофьорската книжка.
	Тя и Дел излязоха заедно, а на тяхно място се появи Дженкинс с листче в ръка.
	— Успях да надникна в гаража. Наистина имаше кросов мотор. Ето тук записах номера му.
	— Това е добре. Провери ли вече на чие име е регистриран?
	— Да. На Брайън Хансън.
	— Пипнахме го — плесна се по бедрото Шрейк.
	— И аз мисля така — каза Лукас. — Санди всеки момент ще донесе снимките. Има три различни жени, способни да идентифицират убиеца. Искам вие, момчета, да ги обиколите и да им покажете лицето на Роджър. Направете го колкото се може по-бързо и се връщайте пак тук.


	След като всички се заловиха със задачите си, Лукас отиде до ДНК лабораторията и поговори със завеждащия, Джералд Таски, който все още бе развълнуван от случая с пробата на Даръл Хансън.
	— За първи път ми се случва подобно нещо, но като си представя само колко възможности отваря! Да речем, имаш ДНК от местопрестъпление и подозираш кой е извършителят, но не искаш той да разбере, преди да си напълно уверен. Тогава хващаш някой негов роднина — независимо дали с доброволна проба или такава, взета при друг арест — и използваш неговата ДНК, за да направиш проверка.
	— Звучи ми малко прекалено — каза Лукас. — Като нещо, което биха направили нацистите.
	— Но помисли само за ефективността!
	— Да, точно за нея биха помислили те.
	— Има едно наблюдение относно интернет дискусиите, произтичащо от закона на Годуин* — отбеляза Таски. — И то е, че онзи, който първи спомене нацистите, губи.
	[* Хумористично правило, според което колкото по-дълга е една интернет дискусия, толкова по-вероятно е в нея да се споменат Хитлер или нацистите. — Б.пр.]
	— Сега това е последната ми грижа. Искам от теб само лист хартия, на който да пише, че според анализа пробата на Даръл Хансън се доближава на косъм от тази на убиеца.
	— Смяташ, че това ще ти помогне да го идентифицираш? — попита Таски.
	— Вече ми помогна. Знам кой е, остава само да се справя с бюрокрацията.


	— Колежът в Мурхед също иска съдебна заповед — надникна в стаята Санди. — Учебните заведения поначало са доста стриктни.
	— Върджил не беше ли някъде там? — въздъхна Лукас и без да става, викна на секретарката си: — Ей, къде е Върджил?
	— В Поуп Каунти.
	— Това близо ли е до Мурхед?
	— Момент, да погледна. — Тя отиде до картата на стената и после викна обратно: — Не е съвсем близо, но е все по магистрала I-94. Към сто и шейсет километра.
	Лукас вдигна мобилния си и набра Върджил.
	— Още ли си в Поуп Каунти?
	— Само докато си изям закуската. После потеглям за вкъщи.
	— Значи, си на една крачка път от Мурхед, нали?
	— О, по дяволите.
	— Ще ти трябва съдебна заповед, но тя ще те чака там, щом пристигнеш.


	Уликите вече бяха предостатъчно, но оставаше да разбере къде всъщност се крие Роджър Хансън. Той помисли около минута и се обади на Дел.
	— Какво става с „Верайзън“?
	— Нашите юристи още говорят с техните юристи. Май няма да ни разрешат да го подслушваме… но ще можем да установим откъде идват обажданията.
	— Повече не ни и трябва. Кога ще са готови?
	— Не знам. Самата процедура е лесна, правните щуротии са тези, които ни бавят.
	— Добре — каза Лукас. — Продължавай да ги натискаш.


	След около час Шрейк, който бе ходил до Сейнт Пол Парк да се срещне с Доркас Райън, се прибра в офиса.
	— Тя казва, че този мъж прилича повече на Фел от първия портрет, който си й показал.
	Дженкинс се обади от колата, след като бе разговарял с Луси Ландри и Кели Баркър. Ландри също бе на мнение, че приликата е по-голяма, а Баркър направо бе заявила, че е сто процента сигурна, че е той.
	— Чудесно — отвърна Лукас. — Ще те чакаме тук. Тръгваме да го заловим веднага щом засечем местоположението му.
	— Има и още нещо — добави Дженкинс. — Състоянието на Тод Баркър се е влошило. Един от куршумите е пръснал частици кост в белия дроб и е настъпила инфекция. Лекарите още не си признават, но ми се струва, че ще го изпуснат. Тогава ще имаме двойно убийство.
	Дел влезе в стаята.
	— Хансън не е говорил по телефона днес, но вчера следобед е позвънил от град Уакония в клиника в Сейнт Пол. Обаждането е до централата на клиниката и не знаем къде е било прехвърлено по-нататък, но ако е ранен, може да е търсил антибиотици или обезболяващи.
	— Защо не намерим някой, който да му се обади? — предложи Лукас. — Сещаш ли се за благовиден предлог?
	— Нека помисля — каза Дел и излезе.
	Щом Дженкинс се прибра, Лукас изпрати него и Шрейк навън да обядват.
	— По-късно няма да има време за ядене. До час или два потегляме.
	Дел се върна и съобщи, че се свързал с местния дилър на „Шевролет“.
	— Ще направят автоматично телефонно обаждане, предлагащо пълно обслужване на колата му. Ако вдигне, ще знаем къде е.
	— Колко скоро?
	— До десетина минути.
	— Аз започвам да попълвам заповед за обиск. Веднага щом приключа, ще се свържа с Карсънет да я подпише.
	— Защо не пак с Полсън?
	Лукас поклати глава.
	— Този път разполагаме с достатъчно доказателства, за да се обърнем към Карсънет. А и не ми се ще да се показвам пред Полсън след миналия път. Та аз почти му се заклех, че Даръл Хансън е престъпникът.
	— Ясно — подсмихна се Дел и погледна часовника си. — Е, аз отивам да се чуя с човека от „Верайзън“.


	Лукас почти бе преполовил формуляра на заповедта, когато Върджил Флауърс се обади от Мурхед.
	— Информацията е малко, но съдържателна. Учил е педагогика, със специалност английски. Отпаднал е в първия семестър на годината преди дипломирането. Тъкмо по това време е карал стаж в Ред Лейк Фолс.
	— Връщай се обратно — каза Лукас.
	После намери сайта на училището в Ред Лейк Фолс, свърза се с директора, чието име бе Лорънс Олафсън, и му обясни ситуацията. Директорът каза, че трима или четирима от по-възрастните учители може да помнят какво се е случило с преподаването на Хансън и предложи да ги извика от класните стаи. Лукас се хвана за думата му, като помоли разговорът да остане поверителен.
	Първият учител, Стийв Литъл, звънна четвърт час по-късно.
	— Изглежда, останалите колеги са забравили за случая — каза, — така че сигурно няма да ви се обадят.
	— Но вие се обаждате… значи се сещате за човека?
	— О, да. Господин Олафсън спомена, че според вас може да е бил замесен секс. Така си и беше. Този Хансън се беше забъркал с едно от момичетата. Доброволно от нейна страна, мен ако питате, но на нейната възраст това нямаше особено значение. Щяха да го съдят за изнасилване, ако родителите й бяха повдигнали обвинение, но те не искаха да се разчува.
	— И как приключи всичко?
	— Изритаха го от училището, как иначе — отвърна Литъл. — А също и от колежа в Мурхед. Но всичко беше толкова отдавна, че не мога да се закълна в подробностите.
	— Значи, просто са го пуснали да си върви?
	— Така излиза. Освен изключването, разбира се. Ако се беше случило в наши дни, нямаше да има значение какво е искала ученичката или пък родителите й. Щяха да го арестуват и тикнат зад решетките. Но по онова време нещата стояха различно.
	— Помните ли на каква възраст беше момичето? — попита Лукас.
	— Чакайте да помисля… Аз още я познавам, а сега е към четиресетте. Това е било преди четвърт век, така че сигурно на тринайсет или четиринайсет.
	— Слаба и руса?
	— Да. Има ли значение?
	— Може би има. Вижте, не е изключено да се свържем отново с вас. Не е необходимо други ваши колеги да се обаждат, в случай че се сетят нещо. Това беше само неформална справка, за потвърждение на информация, с която вече разполагаме. Ако ни потрябва нещо по-официално, ще пратим хора да вземат показания от всички ви. Засега благодаря, много ни помогнахте.
	— Какво ще стане оттук нататък?
	— Четете „Стар Трибюн“. Или ми звъннете след седмица и ще ви кажа.


	Дел влезе и съобщи, че Хансън още се намира в Уакония.
	— Обадиха му се и той вдигна оттам.
	— Значи, можем да действаме — рече Лукас. — Искам до половин час да сме тръгнали. Само ще отскоча до Карсънет — вече говорих с него, така че няма да се бавя. Ти събери екипа за обиск. Ще им дам заповедта и нека влязат в къщата точно в два часа. Дотогава ние трябва да сме стигнали в Уакония. Междувременно провери какви мотели има там. Също, звънни на Даръл Хансън и го питай дали нямат някакви роднини в Уакония. Идеята е да разберем къде може да е отседнал Роджър.
	— Колко души ще ходим?
	— Ти, аз, Дженкинс и Шрейк. Повече от достатъчно.


>>	24

	Дел се обади на Даръл Хансън, от когото узна, че семейството няма роднини в Уакония. Търсенето в интернет показа два мотела в градчето, единия принадлежащ към веригата „Америкин“, а другия, в западния му край — по-скоро семеен, наречен „Уейдълс Ин“. Той разпечата сателитни карти на местоположението им.
	Лукас се върна с подписаната заповед и я връчи на екипа за обиск, с инструкция да не започват преди два часӚ следобед.
	— Ако случайно е у дома, бъдете внимателни. Той вече е застрелял един полицай и няма какво да губи, ако застреля още един. Обадете ми се, щом влезете, а също и ако откриете нещо важно.
	Ръководителят на екипа, на име Джонстън, попита дали да не уведомят полицейското управление за действията си.
	— По-добре изчакайте, докато се озовете на място — каза Лукас. — Нямам нищо против колегите, но искам да остане поверително колкото се може по-дълго. Ако изтече информация и медиите я докопат… И без това не знаем със сигурност къде се намира Хансън, а най-лошият вариант ще бъде да побегне. Не го ли хванем в Уакония, до довечера може да е навсякъде, от Мисури до канадската граница.
	В един без петнайсет потеглиха с две коли от паркинга на Бюрото за криминални разследвания — Лукас и Дел в джипа на Лукас, докато останалите двама се качиха в кадилака на Шрейк.
	Навън бе душно и горещо, без следа от облаци по небето. Такова време обикновено предвещаваше буря, но синоптиците не я предвиждаха поне за следващите два дни.
	— Страхотен ден за арести — рече Дел, докато се насочваха на юг по магистралата.
	— Само като си помисля, че допреди четири дни си правех такива майтапи с Марси — отвърна мрачно Лукас.


	Първата им цел беше „Америкин“. На тръгване Лукас бе погледнал картите, разпечатани от Дел. Уакония бе населено място с няколко хиляди жители, разположено край езеро с площ тринайсет квадратни километра. Намираше се на около час път от западните предградия на Сейнт Пол, с които го свързваше щатска магистрала номер 5.
	Макар вероятно да бе основана като фермерско градче, сега, съдейки по сателитните изображения, Уакония бързо се разрастваше с ново строителство, превръщайки се в поредната „спалня“ за хората, работещи в Минеаполис и Сейнт Пол. Едно от предимствата й бе, че се намираше на двайсетина минути разстояние от най-престижните жилищни имоти в Минесота, разположени около езерото Минетонка.
	Не разговаряха много по време на пътя. Лукас бе потънал в мисли за Марси Шерил, връщайки се отново и отново към образа на мъртвото й тяло, проснато на пода в къщата на семейство Баркър. Дел понечи да отвори дума за това как точно ще влязат в мотела и дали не трябва да се свържат с местния шерифски офис, но скоро също прихвана неговото настроение и млъкна.
	Подминаха гъсто застроените райони южно от Минетонка и навлязоха в отбивката, водеща към Уакония. Покрай тях се заредиха търговски мол, банка, бензиностанция, автосервиз, болница, а след това, от дясната страна, се показа и „Америкин“.
	Лукас се обади на Джонстън, ръководителя на екипа за обиск.
	— Докъде стигнахте?
	— Тъкмо звъним на вратата, но няма никой. До две минути ще сме вътре.
	— Добре. Обади се, ако откриете нещо.


	Те влязоха в паркинга, а Дженкинс и Шрейк ги последваха със своята кола.
	— Има бял бус — посочи Дел.
	— Да, видях го — отвърна Лукас. Бусът беше полускрит зад други возила и те минаха бавно покрай него.
	— Изглежда твърде нов — каза Дел.
	— И номерът не съвпада — додаде Лукас, сравнявайки го с този от разпечатката на Санди.
	— Дали пък не си е тръгнал?
	— Има и още един мотел, в който може да е отседнал. Но във всички случаи си струва да проверим дали не е бил тук.
	Паркираха двете коли недалеч от входа и Лукас тръгна нататък, но останалите му препречиха пътя.
	— Преди да влезем, трябва да поговорим — каза Шрейк.
	— За какво? — намръщи се Лукас.
	— Шрейк, Дел и аз се боим, че ще гръмнеш този тип — обади се Дженкинс. — И тогава всички ще загазим. Искаме да сме сигурни, че няма да завлечеш трима добри приятели в калта, само и само за да си отмъстиш.
	Лукас усети пристъп на гняв и се обърна към Дел.
	— И ти ли участваш в това?
	— Да, а също и други хора. Всички, които те познават, са притеснени. Включително и семейството ти.
	— Наговорили сте се зад гърба ми? — рече още по-ядосано Лукас.
	— Аха — кимна Шрейк. — Именно. Не искахме да те засягаме, ако не се наложи. Но явно се налага, защото цялата работа намирисва. Действаме тихомълком, а и онези странни инструкции, които даде на екипа за обиск…
	— И какво ще правите? Ще ми отнемете оръжието?
	— Може и дотам да стигнем, ако се наложи.
	— Смяташ ли, че ще успеете? — Лукас отстъпи крачка назад. Както Дженкинс, така и Шрейк бяха едри, корави мъже, обучени в употребата на физическа сила.
	— Тримата заедно, да.
	— Не ни е притрябвало шибаното ти оръжие — каза сухо Дел. — Искаме само да обещаеш, че няма да ни вкараш в беля, за да убиеш Хансън. Ти не си палач, а ние не искаме да ставаме свидетели на екзекуция.
	Лукас ги изгледа подред и поклати глава.
	— Нямате идея какво ми причинявате.
	— Мисля, че имаме — настоя Дел. — Наблюдаваме те от дни наред. Говорим помежду си. И не виждаме друг изход.
	— Просто ни дай дума — намеси се Дженкинс. — Никакви екзекуции, никакви нагласени постановки. Влизаме и действаме по правилата, а нататък да става каквото ще.
	Лукас дишаше тежко, разкъсван от противоречиви емоции. Имаше едва неколцина близки приятели и тези трима мъже бяха сред тях. Възприемаше ставащото като предателство, макар тихият глас в дъното на съзнанието да му диктуваше, че подбудите им са искрени.
	— Майната ви — процеди.
	— Дори това ли не можеш да направиш? — попита Шрейк.
	— Ще вляза и сам, ако се наложи. Как ще ме спрете?
	— Ще те прецакаме, ето как — рече Дженкинс. — Номерът на местния шериф е запаметен в телефона ми. Ще звънна и ще го повикам заедно с хората му. А щом попиташ на рецепцията за стаята на Хансън, ще им кажа да не ти съдействат.
	— Копелета такива — каза Лукас, но изведнъж се почувства неуверен и притиснат в ъгъла.
	— Виж, ние ти имаме доверие — изрече много тихо Дел. — Дай ни думата си, че не сме тръгнали на саморазправа, и ние ще я приемем.
	Бяха събрани на плътна групичка пред входа и Лукас усети, че всеки миг ще се разтрепери от яд и безпомощност. Но гласът в съзнанието му бе настойчив: тези трима бяха сериозни, желаеха му доброто, бяха негови приятели.
	— Добре — кимна накрая. — Играем по правилата.
	— Това е достатъчно — отвърна Шрейк и двамата с Дженкинс отстъпиха встрани, за да го пропуснат към фоайето на мотела.


	На рецепцията седеше жена на средна възраст, с внимателно фризирана златиста коса и приятен акцент. Сините й очи се разшириха, щом видя служебната карта на Лукас.
	— Търсим човек на име Роджър Хансън. Вероятно е пристигнал в града вчера. Набит, тъмнокос, може би с гъста черна брада. Кара бял бус „Шевролет“.
	— Не ми звучи като някой от нашите гости, но нека проверя.
	Докато тя отваряше менюто на компютъра, телефонът на Лукас иззвъня и той отстъпи встрани да приеме обаждането.
	— Човече, няма да повярваш — чу се отсреща гласът на Джонстън от екипа за обиск. — Във фризера има труп на мъж. Още не разполагаме с идентификация, но…
	— С бяла коса, едър, седемдесет и нещо годишен? — прекъсна го Лукас.
	— Същият. Знаеш ли кой е?
	— Вероятно неговият чичо, Брайън Хансън. Бивш инспектор от градската полиция. В отдел „Убийства“ трябва да има едно-две по-възрастни ченгета, които ще го разпознаят. Както и предишният началник, Куентин Даниъл. Той е работил с него. Сега е пенсионер, така че сигурно ще дойде, ако го повикате. Мога да ти дам телефона му. Нещо друго?
	— Купища детска порнография. Това е нашият човек, сто на сто. Но ти май се досещаше, нали?
	— Да, и може би сме на път да го пипнем. — Лукас погледна към Дженкинс, който поклати отрицателно глава. — А може би не. Ще поддържаме връзка. Обади се, ако намерите нещо, което да ни е от полза. Не пускайте медиите наблизо и не говорете с никого. Още имаме шанс да го сварим неподготвен.
	— Ясно.
	Лукас затвори и доближи до рецепцията.
	— Нямат клиент на име Хансън и тя не помни да е виждала човек с неговото описание — каза Дженкинс. — Бусът също липсва. Но ни остава другият мотел, в края на града. Той е и по-евтин.
	— Да вървим — махна с ръка Лукас и се обърна към русокосата жена. — Моля засега да запазите в тайна, че сме били тук. Така ще помогнете на издирването.
	— Няма да кажа на никого — промълви плахо тя.
	— Може да говорите колкото искате, но след като го хванем — добави Шрейк. — Той е много опасен мъж.


	— От екипа ли се обадиха? — попита той Лукас, след като излязоха на паркинга.
	— Да. Намерили са труп във фризера на Хансън. Съдейки по описанието, почти със сигурност е на чичо му, Брайън Хансън. Така че вече има две убити ченгета на сметката си. А към тях тепърва може да се добави и Тод Баркър.
	— Както и още бог знае колко мъртви момичета — каза Дел.
	— Тогава да вървим да го хванем — заключи Дженкинс.
	Щом се качиха отново в джипа, Лукас каза на Дел:
	— Ще трябва да седнем и да обсъдим това. След всичко, през което сме минали заедно, мислех, че ми имаш повече доверие…
	— Имам ти доверие, за бога. Бих ти поверил живота си. И дори съм го правил. Не бяхме сигурни дали имаш достатъчно ум в главата, за да управляваш своя живот, това е всичко.
	— Доста съм ти ядосан, да знаеш.
	— Стискай зъби, ще ти мине.


	„Уейдълс Ин“ беше по-стара едноетажна сграда с мръснобяла обшивка, построена под формата на буквата L. По дългата й страна бяха разположени петнайсет или двайсет стаи, всяка с врата и един прозорец, гледащ към чакълестия паркинг. Фоайето и рецепцията се намираха в късата част, наподобяваща ранчо, където вероятно живееха собствениците. Отзад нямаше нищо, освен обработваеми полета, а на отсрещната страна на шосето стоеше самотна бакалница, явно също семейна.
	Още щом доближиха, Дел каза:
	— Това е неговият бус.
	Бусът беше бял и поочукан, спрян приблизително по средата на паркинга. Докато преминаваха, Лукас свери регистрационната табела.
	— Да, той е.
	Продължиха, без да намаляват скоростта, следвани от Шрейк. Половин километър по-надолу направиха обратен завой и на връщане спряха зад късата част на постройката, където нямаше видимост откъм прозорците на стаите.
	Слязоха от колите и Лукас и Дел влязоха в сумрачното фоайе, докато Дженкинс и Шрейк останаха отвън да държат под око паркинга.


	Зад бюрото на тясната като килер рецепция седеше възрастна жена, слаба и загоряла до кафяво от слънцето. Тя пушеше цигара и се взираше в компютърния екран. Щом ги видя, се изправи от мястото си.
	— Ние сме от Бюрото за криминални разследвания — каза Лукас, като се легитимира. — Търсим човек на име Роджър Хансън. Набит и тъмнокос, собственик на белия бус, който е паркиран отвън. Трябва ни номерът на стаята му, а също и ключ за нея.
	— Не му знам името, но е в стая петнайсет — отвърна жената с дрезгав, наподобяващ грачене глас на закоравяла пушачка. — Ключът е тук някъде.
	Тя порови в едно чекмедже и му го подаде.
	— Ще ви помоля да останете вътре — заръча й Лукас, докато го вземаше. — Заключете вратата след нас. Ние ще ви уведомим, когато е безопасно да излезете.
	— Да не е някой престъпник? — попита тя.
	— Убиец е — каза Дел.


	Те се присъединиха към останалите двама отвън и чуха възрастната жена да щраква бравата подире им.
	— Добре — каза Лукас. — Как ще действаме?
	— Аз отидох да огледам една от стаите — обади се Шрейк. — Вратите са метални, пожароустойчиви. Няма да можем да влезем с ритник.
	— Имам ключ, макар че така ще стане малко по-бавно.
	— Тогава ти ще отвориш с него — предложи Дженкинс, — а аз ще ритна вратата, в случай че е поставена веригата. После отскачаме назад, а Шрейк и Дел ще стоят с извадени пистолети, за да могат да стрелят, ако се наложи.
	— Става — кимна Лукас. — Да го направим.
	Дел и Шрейк извадиха оръжията си и всички тръгнаха по бетонирания тротоар покрай стената на мотела. На половината път до номер петнайсет Дженкинс прошепна:
	— Задава се товарен камион. Ако вкараш ключа точно докато минава…


	Лукас забеляза приближаващата тежка машина, придвижи се бързо до вратата и коленичи пред нея. Щом грохотът се усили, пъхна ключа в ключалката, завъртя го и натисна леко напред. Вратата се открехна, а после, точно когато камионът преминаваше, кимна на Дженкинс:
	— Сега!
	Другият ритна вратата, като почти я откърти от пантите — верига нямаше. Дел и Шрейк се втурнаха в стаята с насочени пистолети, прекосиха я и стигнаха до банята.
	— Чисто е — каза Шрейк. — Няма никой, по дяволите.
	Телевизорът работеше, на пода лежеше отворен куфар, а на нощното шкафче имаше ключове от автомобил и чифт слънчеви очила.
	— Ето го и пистолета — надвеси се над куфара Дел.
	— „Глок“ — додаде Лукас, като също надникна вътре. — Значи е някъде наблизо.
	— Бас държа, че е отишъл да пазарува ей там, отсреща — рече Шрейк.
	Всички погледнаха през отворената врата.
	— Магазинчето е съвсем малко — каза Лукас. — Ако е вътре, досега сигурно ни е видял през витрината.
	— Поне не е въоръжен — отбеляза Дел. — Освен ако няма втори пистолет.
	Лукас се обърна към Шрейк.
	— Искам ти да останеш тук. Ще удържа на думата си, няма да има никакви екзекуции. Дел и аз бяхме приятели на Марси, редно е да присъстваме на ареста. А Дженкинс е по-бърз от теб, в случай че онзи побегне.
	— Вървете — каза Шрейк.
	— Бъди готов за стрелба — продължи Лукас. — Той може да е в някоя от съседните стаи. Да е завързал запознанство или нещо подобно.
	— Ясно, вървете.


	Когато агентите на Бюрото проникваха в стаята му, Хансън тъкмо бе пъхнал глава в хладилника с безалкохолни. После, докато излизаха навън, той вече вървеше към касата и още щом ги зърна, разбра, че са някакъв вид полицаи.
	Нямаше у себе си почти никакви пари, нямаше кола, нито дрехи, освен тези на гърба си. Раната постепенно заздравяваше, но въпреки това му причиняваше пареща болка. Те тръгнаха към шосето и той се обърна. Мина обратно през магазина, покрай тоалетната и се насочи към задния изход, без да обръща внимание на табелата „Само за персонал“.
	— Ей — викна подир него продавачът.
	Хансън излезе оттам, без да има представа къде отива, просто защото не можеше да използва предната врата. Видя паркинг, където стоеше пикапът на продавача, както и малка къща на петдесетина метра разстояние, със стара тойота „Корола“ отпред. Той се затича към нея. Ако само можеше да я запали…
	Тогава какво?
	Колко надалеч щеше да стигне?
	Но сега не мислеше за това.
	Просто тичаше и се надяваше да открие ключовете на таблото.


	Лукас видя проблясък дневна светлина през витрината на магазина и му мина през ума, че някой току-що е излязъл отзад. В този момент тримата, заедно с Дел и Дженкинс, се бяха наредили покрай банкета на шосето и чакаха възможност да преминат. Той се втурна през трафика, като принуди една кола рязко да завие, а друга да набие със свирене спирачки. След броени секунди вече беше отвъд платното.
	Дел и Дженкинс бяха забавени от още няколко коли, но в крайна сметка също пресякоха. Вместо да влезе в магазина, Лукас заобиколи от лявата му страна. Щом видя малката, невзрачна къща и дебелия, чернокос мъж, тичащ към нея, се обърна и махна с ръка на Дженкинс и Дел, викайки:
	— Оттук!
	После продължи да тича.
	Пред него Хансън ритна полуотворената порта на телената ограда, стигна циментовата веранда, а после се обърна и видя Лукас, от когото го деляха двайсет или трийсет метра. Тогава отвори с рязко движение вратата и влезе в къщата.
	В кухнята стоеше жена, която при появата му извика уплашено и заотстъпва назад. В ръката си държеше кухненска кърпа и я метна по него. Той избегна кърпата, озърна се наоколо и сграбчи с дясната си ръка касапския нож, поставен върху плота. С лявата улови косата на жената и я омота около юмрука си. Жената пищеше и се дърпаше, когато вратата с трясък се разтвори отново и на прага се появи Лукас.
	Хансън понечи да извика нещо от рода на „Ще я убия“ или „Имам нож“, но Лукас така и не му даде възможност. Просто се метна напред, прескочи някакво канапе и го сграбчи за гърлото. Силата на сблъсъка запрати дебелия мъж заднешком върху мивката. Той замахна с ножа и поряза лицето на Лукас, а жената междувременно се отскубна от хватката му и падна на пода. Лукас опита да сграбчи ръката, държаща оръжието, но не успя. Усети как острието се плъзва по рамото и задната част на врата му и се дръпна встрани, но тялото на жената подсече глезените му и той също се строполи на земята.
	БУМ!
	Изстрелът отекна подобно на гръмотевица в затвореното пространство. После още веднъж: БУМ! Лукас, объркан и полузаслепен от кръвта, се опита да пропълзи над отпуснатата жена и да се изправи, когато си даде сметка, че Хансън се свлича надолу.
	— Не ставай, не ставай… — натискаше го с ръка Дженкинс. Жената хленчеше истерично, а Дел викаше по телефона си:
	— … линейка при магазина срещу мотел „Уейдълс Ин“. Имаме сериозно ранен полицай…
	Лукас вдигна очи към Дженкинс.
	— Аз не съм сериозно ранен.
	— Може и да не си, но кървиш като заклан. Затова просто стой кротко.
	— Браво на теб — доближи се и Дел. — С рогата напред, както винаги.
	— Какво стана с Хансън? — попита Лукас, давайки си сметка, че още държи в ръка големия револвер 357 магнум, който бе купил навремето от едно пътно ченге.
	— Мъртъв и студен е — каза Дженкинс. — Точно както ти го искаше.


>>	25

	— Дай да видя раните — каза Дел, като се наведе над Лукас с парче кухненска хартия, за да избърше кръвта от челото му. — Не е толкова зле — заключи, след като погледна и рамото му. — Добре те е рязнал над веждите, но не се вижда костта. Отзад пък якето ти е поело по-голямата част от пораженията. Ще трябва само да те зашият.
	Притиснаха още хартиени кърпи към раната на главата му в опит да спрат кръвотечението и той остана да лежи на пода в очакване на линейката. Местният шериф и хората му пристигнаха броени минути след стрелбата и бяха посрещнати от Дженкинс. После линейката дойде и Лукас отиде сам до нея, прекрачвайки пътьом падналото по лице тяло на Хансън. Собственичката на къщата не бе пострадала, но се намираше в шок и също бе откарана в болницата заедно с него.
	В спешното отделение превързаха и дезинфекцираха раните, а след още четвърт час се появи и докторът — пластичен хирург, който ги огледа внимателно и каза:
	— Повърхностни са, но възстановяването може да е малко дискомфортно. Да вървим да ви закърпим.
	Извършиха операцията с местна упойка, плюс някакъв интравенозен мускулен релаксант. Преди да започнат, Лукас се обади на Уедър и я хвана тъкмо на излизане от клиниката. Каза й, че е попаднал в схватка и е получил няколко драскотини. Тя поиска подробности и той предаде телефона на лекаря. Още след първите няколко реплики последният възкликна: „А, да, познавам ви“ и обясни, че пациентът е получил повече от драскотини, но въпреки всичко ще си бъде у дома същия следобед.
	— Уедър Каркинен, значи — каза, след като затвори. — Явно ще се наложи да дам всичко от себе си.


	Вече зашит и бинтован, Лукас трябваше да остане в болницата още известно време. Дел влезе в стаята и седна до леглото му.
	— Докторът каза, че щом ти се избистри главата, можем да те откараме у дома. Преди това обаче щял да мине още веднъж да те види.
	— Какво правят останалите? — промърмори Лукас, още леко замаян.
	— Жената от къщата е тук. Казва се Бети Лудуиг и се е отървала само с охлузвания. Дадоха й успокоителни хапчета. Дженкинс е прострелял Хансън два пъти в гърдите. Той и Шрейк са още в Уакония, дават показания и уреждат нещата с шерифа. Местните са ни леко ядосани, задето не сме ги уведомили. Искат да разпитат и теб, но не е задължително да стане днес.
	— Не е голям проблем. — Лукас се чувстваше по-добре от разговора, гласът на Дел му даваше нещо, върху което да се концентрира. — Има ли новини от Джонстън? Как е минал обискът в дома на Хансън?
	— Намерили са доста трофеи. Кичури коса, бельо, детско герданче. Както и домашни клипове. Включително видеокасети със сестрите Джоунс.
	— Не искам да ги гледам — поклати глава Лукас.
	— Надали някой ще иска. Какъв е смисълът? Знаем кой ги е заснел, а сега той е вече мъртъв.


	Докторът се появи скоро, огледа превръзките и зададе на Лукас един-два въпроса. После му даде рецепта за антибиотици и болкоуспокояващи и му каза, че може да си върви.
	— Нека жена ви смени бинтовете утре, а след това през ден. Добре дошли сте и при мен, но мисля, че няма да се наложи.
	Лукас му благодари и се сбогува.
	— Ще ми обясниш ли сега — попита Дел, докато изкарваше колата от паркинга на болницата — какво, по дяволите, правеше в онази кухня?
	— Исках просто да го пипна в ръцете си — отвърна Лукас. — Гонех го на няколко крачки разстояние, когато влезе в къщата, и знаех, че няма пистолет. А после, когато заплаши жената с ножа, бях набрал толкова инерция, че не успях да спра. Трябваше по някакъв начин да я предпазя, да я откъсна от него. Този тип беше толкова луд, че можеше да я заколи просто ей така. А и нали вие идвахте веднага след мен.
	— Значи, не си се надянал на ножа му само за да се наложи Дженкинс да го застреля?
	— Да не съм откачил? — изгледа го Лукас. — Откакто влязох, докато стигна до него, мина само половин секунда. Мислех единствено как да го съборя и да отърва жената.


	Хирургът беше прав — възстановяването наистина се оказа дискомфортно. Дискомфортът започна още с влизането им у дома, когато Уедър ги притисна в ъгъла и настоя да разбере как точно е пострадал Лукас. Щом разбра, го нахока порядъчно и го прати да си ляга. Оказа се, че с порязванията по челото и гърба му няма удобен начин за лягане, затова той просто приседна в леглото, подпрян с възглавница на кръста.
	Дженкинс и Шрейк се появиха по-късно през деня с доклад от местопроизшествието. Казаха, че няма да има проблем заради стрелбата, поради факта че жената е била нападната, Лукас нарязан, а самият Хансън — сериен убиец на деца.
	Съобщиха още, че Роуз Мари Ру, комисарят по обществена безопасност и пряк началник на Лукас, е посетила дома на Хансън и е видяла трофеите. Сред тях имало бельо на жертвите, както и видеокасети с домашни клипове от осемдесетте и деветдесетте. На тях присъствали и сестрите Джоунс. Веднага след това тя дала пресконференция, на която заявила, че той вероятно е убил поне шест или седем деца, в допълнение към собствения си чичо и Марси Шерил. Щели да са нужни седмици разследвания, за да се установи какво точно е извършил и кои са жертвите му.


	Роуз Мари дойде тъкмо когато Дженкинс и Шрейк си тръгваха. Тя се съюзи с Уедър и двете заедно триха още сол на главата на Лукас.
	— Приятелите ти се притесняват, че си им сърдит, задето са се опитали да те озаптят — каза Уедър. — Нали не си толкова сляп да не разбираш, че са го направили за твое добро?
	— Именно — подкрепи я Роуз Мари.
	— Те са добри момчета и аз съм им благодарен — увери ги Лукас.
	— В такъв случай няма да е зле да им го кажеш — настоя Уедър.


	Марси Шерил бе кремирана, а пепелта й — разпръсната над фермата на нейното семейство. Брайън Хансън бе погребан в гробището за ветерани, а сестрите Джоунс бяха положени до своята баба и своя дядо, в Сейнт Пол. Лукас отиде на всички погребения. Нямаше представа какво е станало с тялото на Роджър Хансън, а и не го интересуваше.


	Тод Баркър едва не умря от белодробна инфекция, но в крайна сметка се излекува. Кели Баркър се появи още няколко пъти по Канал 3, да говори за своите преживявания покрай стрелбата, а после и около възстановяването на съпруга си, но така и не стигна до студиото на Опра. Дженифър Кери, която провеждаше повечето интервюта, по-късно сподели с Лукас, че според Тод Баркър основната му грешка била, че не е отишъл да отвори вратата с оръжие в ръка, но възнамерявал никога вече да не я повтаря.
	— Даже си е купил още пистолети — каза тя. — Държи един и в гаража, за да му е наблизо, когато ходи да изхвърля боклука.


	Даръл Хансън и жена му възнамеряваха да съдят щата за материалните щети, нанесени на къщата им, но в крайна сметка се съгласиха на извънсъдебно споразумение за скромна сума. Лукас научи от свой познат адвокат, че перспективата да бъдат публично свързани с Роджър Хансън променила решението им — и най-вече фактът, че ДНК пробата, взета от Даръл, е довела до идентифициране на убиеца.


	Завеждащият лабораторията в Бюрото даде поредица интервюта за възможността да се хващат престъпници чрез ДНК тестове, извършвани върху роднини. Според него това отваряше вратите към време, когато практически всеки в страната ще бъде лесно проследим. Дори си поръча тениски с надпис „ДНК, Национално турне“. Всички ги намериха за грозни и безполезни, с изключение на домашната помощница на Лукас, която откри, че с тях чудесно се бърше прах.


	Лукас бе почти напълно излекуван след две седмици. Уедър му махна конците, като си тананикаше, докато го правеше. Манипулацията бе леко болезнена, но това явно не я впечатляваше.


	Най-сетне настъпи ден, когато къщата за момент се оказа празна и Лукас седна отново в своя кабинет, за да помисли върху преживяното. Отговорността за отвличането на сестрите Джоунс не бе негова — то беше изцяло дело на Хансън. Съдейки по видеокасетите, той ги бе държал сравнително кратко при себе си, преди да ги убие, тъй че дори Лукас да бе действал по-настойчиво, това е нямало да ги спаси.
	Но всички останали жертви… те вероятно са щели да оцелеят, ако навремето той не се бе отказал от лова на Джон Фел. Уедър не спираше да му повтаря, че светът не е съвършен. Че добри, трудолюбиви, невинни хора постоянно умират от рак — и че Хансън е бил просто раково образувание в социалната система.
	Лукас знаеше, че думите й са верни, но те не му носеха душевен покой. Не вярваше, че може да поправи света, но същевременно не спираше да се стреми към това.
	Просто трябваше да се постарае повече.
