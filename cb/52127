D>
	На синовете ми Лео и Пабло.
D$


E>
	В старогръцкия език има четири различни думи за „любов“ — ага`пе, е`рос, филия` и сторге`.
	Употребата на всяка от тях се определя от контекста.
	Както древните гърци са се прекланяли пред дванайсет богове, но са допускали съществуването на тринайсети, защо да няма и дума, описваща пети вид любов?
E$


>	Първа част
>>
	_Любов на един гръцки остров, 1936 година_
	От незапомнени времена хората на този остров се прекланяха пред могъществото на пълнолунието. Почитаха августовската луна и вярваха, че под нейно влияние човек бързо губи разума си, особено ако е станал подвластен на магията на любовта. В подобна нощ всичко би могло да се случи. Периодът беше смятан за опасен и много коварен, а ефектът му върху влюбените от всички възрасти беше неизбежен. Когато горещият, ухаещ на жасмин нощен въздух омаеше сетивата и яркият лунен кръг изпълнеше небето, соковете човешки започваха да се надигат, а главите — да се пълнят с пакостливи мисли. Проблясващите над кадифено спокойното море лунни лъчи обещаваха наслади, надхвърлящи всяко въображение, и за никого не съществуваше гаранция, че няма да падне в плен на силата на нощното светило и да кривне от правия път.
	Хилядолетия наред в такава нощ майките залостваха здраво вратите за младите си дъщери, защото знаеха, че периодът е много опасен. В такава августовска нощ едно пламенно и непокорно момиче успя да се изплъзне от бдителния поглед на майка си и да хукне право към морския бряг, за да се срещне с момчето, което обичаше.
	Тя знаеше, че когато луната се вдигне високо в нощното небе, светлината й ще бъде твърде ярка, за да се скрият от любопитни погледи, затова заедно с любимия й се бяха уговорили да се срещнат веднага след залез-слънце, но преди изгрева на луната. Това беше магическият час, когато целият свят беше обгърнат в мрак, а морето беше неподвижно като стъкло.
	Седмици наред двамата влюбени бяха обмисляли срещата си и я бяха планирали така, че да съвпадне с двайсет и осмия ден от лунния календар и с деня, в който момичето щеше да навърши петнайсет. Тази вечер, скрити от мрака на нощта, те се отдадоха на целувки и прегръдки и с вплетени едно в друго тела зачакаха да видят мистерията на августовското пълнолуние. Гледаха с благоговение как златистият проблясък на хоризонта постепенно обгръща в пламъци цялото небе, превръщайки се в гигантско кехлибарено кълбо, което се понесе над морето и заля всичко с топлото си сияние. Но преди пълната луна да успее да се издигне достатъчно високо, за да освети плажа като прожектор и да издаде двамата влюбени, те се втурнаха да се скрият в една от многото пещери под надвисналите скали на плажа. В тази нощ, в нощта, когато навършваше петнайсет и пълната луна властваше над нощното небе, момичето се отдаде на младежа, когото обичаше с цялото си сърце и който само три месеца преди нея беше навършил петнайсет. В тази нощ двамата се заклеха във вечна любов.
	— Ще те обичам до края на вечността! — каза той.
	— По-скоро бих умряла, отколкото да престана да те обичам! — отвърна тя.


>>	Първа глава

	_Лондон, 1999 година_
	Мобилният телефон на Анна беше сложен на тих режим. Беше го изключила още преди вечерята. Много се дразнеше, когато Макс или някое от децата приемаха обаждания, докато се хранеха. Вечерята беше време само за тях, за семейството, и всеки друг можеше да почака. В крайна сметка, щом всички бяха заедно, какво толкова спешно можеше да има, което да не би могло да бъде отложено за известно време? Единственият човек, за когото Анна се притесняваше, беше старият й баща. Но ако имаше нужда от нея за нещо, той винаги звънеше по домашния телефон.
	Вадеше съдовете от съдомиялната машина, когато забеляза, че оставеният й на кухненския плот телефон вибрира. Номерът беше непознат. Поколеба се, но накрая го вдигна и прие обаждането. Гласът се оказа непознат.
	— Госпожа Търнър?
	— На телефона — отговори сдържано Анна, но с предчувствие за нещо лошо. Не й се случваше често да се обръщат към нея с фамилията на съпруга й, а този мъжки глас звучеше неприятно сериозно.
	— Обажда се доктор Морис от болница „Уитингтън“ — продължи непознатият.
	Анна затаи дъх.
	— Татко? — думата прозвуча като шепот. Едва не изпусна телефона.
	— При нас е господин Търнър — продължи лекарят от другия край на линията. — Добре е, но вероятно би му било приятно да го посетите в болницата. Той ми даде вашия телефонен номер. В момента се намира в спешното.
	Само след минута Анна държеше ключовете на колата си и тичаше към горния етаж да си вземе палтото.
	— Деца! Деца! — разкрещя се с цяло гърло тя, вземайки по две стъпала наведнъж по стълбите. — Баща ви е в болницата! Бързо, да тръгваме!
	— Какво е станало? — извикаха в хор дъщеря й и синът й, втурвайки се едновременно в коридора.
	— На вечеря беше добре! — добави Клоуи.
	— Излезе да потича — допълни Алекс. — Нищо му нямаше.
	— Нямам представа какво се е случило — отговори майка им, останала без дъх, — но доколкото разбрах, проблемът е със сърцето му. Да тръгваме веднага! В болницата ще ни кажат подробности. Клоуи, моля те, този път карай ти! Не мисля, че ще се справя.

	* * *

	Макс лежеше на едно от леглата в спешното, скрит зад завески. Лицето му беше бяло като чаршафите, върху които го бяха сложили.
	— Ужасно се радвам да ви видя — изхриптя тихо и се опита да им се усмихне, когато всички се втурнаха да го прегръщат.
	— Какво, за бога, стана, Макс? — едва не извика Анна, като стисна лекичко ръката му и го целуна нежно по устните. — Откога ти повтарям, че тичането след вечеря не е добра идея, ама кой да ме чуе! — добави уплашено. — Забелязах, че се забави доста, но си помислих, че сигурно си се отбил при Джон.
	— Ако трябва да бъда честен — отговори едва чуто Макс, — всичко ми е като в мъгла. И аз не знам какво стана.
	След като посъбра малко сили, той им обясни, че тичал по обичайния маршрут нагоре по хълма и около квартала, когато внезапно усетил, че не му достига въздух. После сякаш нещо пламнало в гърдите му.
	— Отначало си помислих, че е от китайската храна, която ядох на обяд. Беше пържена, а не на пара, както я обичам — погледна към Анна и добави: — Почти веднага, след като я изядох, усетих тежест в стомаха и разбрах, че изобщо не е трябвало да я докосвам. Помислих си, че съм получил киселини… Следващото, което си спомням обаче, е как се будя на това легло тук и ми казват, че ме подготвят за ангиограма.
	— О, тате! — възкликна Клоуи, едва сдържайки сълзите си. — Ако знаеш само колко ни уплаши!
	— И сега какво? — обърна се уплашено към майка си Алекс. — Какво означава _ангиограма_?

	* * *

	Макс бил извадил голям късмет. Така каза по-късно кардиологът на Анна. Щяло да му се размине само със стент в запушената артерия, вместо е алтернативата — открита сърдечна операция. Самият Макс също винаги се беше смятал за късметлия. Какво друго, ако не късмет беше извадил, че точно когато се е свлякъл на тротоара, край него е минавала жена с телефон, извела на разходка кучето си!
	В крайна сметка му поставиха байпас. Физическото му възстановяване беше бързо и само след два месеца той заяви, че се чувства като нов човек.
	— Малкият дявол! — повтаряше той на всеки, който благоволеше да го изслуша.
	Досегът със смъртта, който беше преживял Макс, беше най-важното събитие за цялото семейство. Анна и децата се въртяха постоянно около него, за да му помагат кой, с каквото може.
	— Татко просто трябва да разбере, че е крайно време да забави темпото — каза един ден Клоуи на майка си. — Вече не е толкова млад, за колкото се мисли. Трябва да говориш с него, мамо! Сериозно ти казвам! Не искам на седемнайсет и половина да остана наполовина сирак! — допълни, като маскира тревогата си с престорено раздразнение.
	Алекс пък беше решил, че е негово задължение да държи баща си под око. Затова, когато Макс започна отново да тича, той тръгна с него.
	— Трябва ми стимул, за да започна да тичам — обясни той на Макс. — С компания е далеч по-приятно, отколкото сам.
	С това тревожещият се за всичко и за всеки Алекс искаше да каже: „Длъжен съм да се уверя, че няма да се претоварваш, татко, а аз съм единственият, който може да го направи!“. На неговата възраст момчетата се притесняваха за момичета и изпити. Евентуалната кончина на баща му изобщо не влизаше в дневния му ред, затова беше решил да му помогне да се възстанови напълно.
	Семейство Търнър бяха сплотено семейство, бракът им — дълъг и плодотворен. Макс и Анна бяха щастливи един с друг, винаги имаха какво да си кажат, все още правеха много неща заедно. След една година щяха да празнуват двайсет и пет годишен юбилей, за който Анна от доста отдавна беше започнала да планира екскурзия до Куба и да изненада Макс. Първоначалната идея беше да отидат там за посрещането на новото хилядолетие, като вземат и децата, за да изкарат най-незабравимата новогодишна нощ в живота си. Но после се сетиха за бащата на Анна, за братята й и… екскурзията беше отложена.
	— Ако искате да знаете — каза веднъж Клоуи, когато започнаха да обсъждат алтернативи за сребърната сватба на родителите й, — чух наскоро, че в Куба щели да празнуват новото хилядолетие през 2001 година, така че нищо не ни пречи да отидем догодина…
	Децата искаха купон, голямо семейно тържество за родителите си. Но Анна като че ли не беше в настроение за купони.
	— Хайде де, мамо! — подканяха я те. — Не сме имали семейно тържество, откакто _нона_ почина! Знаеш, че ще се отрази добре на всички ни!
	— Да, знам, прави сте — отговори тя, — но нали познавате баща си? Не си пада много по купоните. Освен това и двамата говорим за Куба от толкова отдавна, а това е единственият ни шанс! Искаме да отидем в тази страна, преди и там всичко да се промени! А купона ще го направим друг път.
	И така, беше решено. Анна щеше да резервира билетите до Куба и щеше да изненада Макс, когато датата наближи.
	Сривът му беше абсолютно неочакван. Беше уплашил истински Анна и за пореден път й беше напомнил, че дните ни на тази земя са преброени. Смъртта на майка й преди четири години, а после на свекърва й само преди година беше огромен удар за цялото семейство, затова при мисълта, че може да изгуби и Макс, се разтреперваше. Двамата имаха още много неща, за които да живеят, още много неща, които да правят заедно.
	Затова Анна помагаше пламенно за неговото оздравяване. Включиха се и децата, особено Клоуи. Двете с дъщеря й си бяха много близки — отношенията им бяха огледално отражение на отношенията на Анна с нейната майка. Всъщност между трите поколения жени съществуваше невероятно силна връзка. _Нона_, както децата наричаха на родния й език своята баба италианка, беше живяла за семейството си — толкова всеотдайна беше любовта й към всички тях. Когато тя почина, болката им беше голяма. А фактът, че едва не изгубиха и Макс, ги накара да оценят още по-силно онова, което имаха. Инфарктът му като че ли ги сближи още повече.
	— Този мой татко! Голям глупчо е! — изтърси веднъж Клоуи, когато беше станало ясно, че Макс е извън опасност. — За какво му трябваше всичко това? Най-големият му проблем е, че не знае кога да спре!

	* * *

	Въпреки всички уверения, че ще се оправи, Макс беше съсипан от факта, че тялото му го беше предало. Винаги се беше гордял с перфектната форма, която поддържаше, и залягаше с фанатична настървеност над редовните физически упражнения и здравословното хранене — дотолкова, че често спореше с Анна, която не подхождаше чак така невротично по въпроса за продължителността на своя живот.
	— За продължителността на човешкия живот много повече значение имат гените и ДНК, отколкото броят на посещенията във фитнеса — контрираше го тя. — Виж само баща ми! Никога през живота си не е тренирал джогинг, а изглежда с двайсет години по-млад, отколкото е!
	— Това, че изглеждаш млад, не означава, че си здрав! — отвръщаше й Макс. Той беше твърдо решен да живее вечно — или поне да живее така, сякаш ще живее вечно.
	Затова сега осъзнаването, че и той някой ден ще умре и че дори не се знае кога — удари Макс със силата на айсберг. Та той беше все още твърде млад! Е, може би не на години, защото скоро щеше да навърши петдесет и шест, но поне по дух! Беше пълен с енергия и плам, кипеше от идеи, планове и схеми — смъртта нямаше място в живота му. Изведнъж… тя се оказа близо до него. Първо посети най-добрия му приятел — в един момент двамата споделяха бутилка хубаво бордо, в следващия него вече го нямаше. Свлече се пред очите му. Шокът беше огромен, но Макс побърза да отдаде смъртта му на факта, че Стюарт беше с наднормено тегло и никога не беше полагал грижи за себе си. След това обаче и майка му. Без заболявания, без предупреждение — просто една вечер си беше легнала, за да не се събуди никога повече. Е, вярно, тя беше на осемдесет и шест. Ами Макс? Защо се срина по този гаден начин? Защо сърцето му го предаде така?!
	Опитваше се да убеди всички около себе си, че се чувства „като нов човек“, че всичко му е наред, но Анна не можеше да бъде заблудена толкова лесно. Пристъпите му на униние се редуваха с крайно нехарактерна за него свадливост и раздразнителност. Поведението му претърпя коренна промяна. Нямаше ги старите му закачки, нямаше ги нежните му ласки… През всичките близо двайсет и пет години брачен живот никога не им беше липсвала интимност. Сексуалният им живот беше добър, редовен и активен. Той обичаше да й повтаря, че любимият му момент от деня е, когато седне вечер в леглото и започне да я наблюдава как се съблича и ляга до него. Самата Анна не знаеше, че така въздейства на съпруга си. Не правеше нищо нарочно, с което да го провокира, не носеше съблазнително бельо или дантели — просто сваляше дънките и тениската си, а той моментално оставяше книгата, която четеше, за да я погледа.
	— Ах, моят миг на върховно блаженство! — отбелязваше с щастлива усмивка. — Знаеш ли какъв късметлия съм с теб!
	Анна, която си беше срамежлива, се опитваше да омаловажи този негов комплимент, но дълбоко в себе си беше доволна да чува тези думи.
	Ала когато Макс започна да будува до късно през нощта и да намира книгата за по-интересна от тялото на съпругата си, Анна се притесни не на шега. „Сигурно проблемите със сърцето са повлияли на либидото му — повтаряше си наум. — Такива неща обикновено имат сериозни последици. Или може би просто е депресиран.“

	* * *

	Тя искаше да помогне, да бъде до него — както беше правила винаги. Търпението беше една от нейните главни добродетели. Ала нищо не би могло да я подготви за онова, което последва.
	Макс се беше облегнал небрежно на кухненския плот, с чаша кафе в едната ръка, а другата — в джоба. Анна чуваше думи, каквито не беше допускала, че може да излязат от устата му, думи, в които не намираше никакъв смисъл. Тя се хвана за масата, за да не падне, и преглътна шумно, за да не се разплаче с глас. Треперенето, което започна първо от краката й, премина навътре в тялото й и я обхвана цялата.
	— Тя ме обича — чу го да казва с поглед встрани и със стиснати устни. — Връзката между нас е много силна… Намирам се на кръстопът в своя живот…
	Анна не разбираше. Буцата в гърлото й ставаше все по-голяма и по-голяма — не й позволяваше да диша. Не беше в състояние да проумее чутото. „Той не е с всичкия си! — пищеше нещо в главата й. — Лудост на средната възраст, страх от смъртта!“ И веднага след като нещото изкрещя последните думи, тя се сети как беше чела някъде, че всяка жена, чийто съпруг е започнал да й изневерява, се залъгва с утешението, че той преживява криза на средната възраст.
	От операцията му беше минала почти година. И през цялото това време тя нито за миг не го беше изоставила, грижеше се за него, подкрепяше го на всяка крачка от новия му живот. Няма как той да не осъзнава, че всичко се нарежда добре, нали? „Не, не трябва да плача! Просто трябва да го изслушам!“ — повтаряше си наум, докато се опитваше да се овладее.
	— Макс, не разбирам. Какво точно искаш да ми кажеш? — изрече накрая на глас. Глас, който звучеше като шепот на фона на писъците, които се носеха в главата й. Съпругът й си признаваше извънбрачна връзка и се канеше да проси извинение или просто искаше да й съобщи, че я напуска? Какво? — И ти… ти обичаш тази жена, така ли? — насили се да допълни.
	— Да, влюбен съм в нея!
	Отговорът му се стовари като юмрук в стомаха на Анна.
	— Влюбен? — изфъфли тя и се опита да си представи човека, с когото беше живяла близо двайсет и пет години, да е влюбен в друга жена. Толкова години заедно! Имаха и две деца, за бога! Самата тя никога не си беше представяла бъдещето без Макс. Винаги беше смятала, че двамата ще бъдат заедно до края на живота си, предани един на друг, на семейството си, на роднините и приятелите. А сега той сякаш й говореше на чужд език като непознат. „Ами изминалата година? — изпищя съзнанието на Анна. — Не ти ли стигна любовта и подкрепата на семейството ти, отдадеността на съпругата ти?“
	Но на глас изрече тихо:
	— Коя е тя?
	— Професор. Преподавателка в университета… — започна той и млъкна.
	Анна затаи дъх. Не искаше да слуша повече. Нямаше да го понесе. Макс я удари там, където я болеше най-много, докосна най-уязвимото й място. Жена учен! Професор! Вероятно красива, може би по-млада от нея и… _умна_! Красотата и младостта, разбира се, нямаха никакво значение за Анна, но умът… Той вече беше съвсем друго нещо. Не че самата тя не беше умна — беше достатъчно умна, талантлива и интелигентна, но никога не се беше смятала за равна на съпруга си в интелектуално отношение. Знаеше си, че това е единственият й недостатък. Беше завършила само колеж, не и университет. Имаше диплома, не и научна степен. Мозъкът в техния дом беше той, той беше брилянтният професор. Тя му се възхищаваше и се прекланяше пред „огромния“ му интелект. Даваше си сметка, че не трябва да го прави, но не успяваше — винаги беше поставяла него на първо място, а не себе си.
	— Просто си _влюбен_ в нея или наистина я _обичаш_? — чу се да пита с очи, замъглени от напиращите сълзи.
	— Има ли някаква разлика? — отговори той, като все така не смееше да я погледне.
	И в този момент в душата на Анна се надигна гневът. Изумлението, объркването и болката, които чувстваше до този момент, внезапно се превърнаха в бяс.
	— Много добре знаеш каква е разликата! — изсъска тя.
	Разбира се, че знаеше. Тя го беше подкачала достатъчно често по този въпрос през изминалите години.
	— Английският е много богат език — обичаше да повтаря пред всеки, който благоволеше да я изслуша, — но в дефинирането на любовта най-добри на света са гърците! Нямат равни!
	Изнасянето на тази кратка лекция за любовта я забавляваше и я караше да се чувства по изключение особено интелигентна. Обясняваше, че гърците разполагат с четири думи за любов и всяка една от тях описва различен нюанс на това чувство. _Ага`пе_ е голямата любов. _Сторге`_ — нежната майчина любов. _Филия`_ — приятелската обич. _Ерос_ — сексуалната любов.
	— _Ага`пе_ — продължаваше Анна — обединява всички видове любов в едно голямо, абсолютно, върховно чувство! _Ерос_ е любовта, за която англичаните говорят като „влюбване“. _Ерос_ е свързана със страстта, желанието и вманиачеността, превзема човека напълно, но в крайна сметка се оказва ефимерна.
	Така че, да, Макс със сигурност знаеше много добре какво точно има предвид съпругата му с въпроса за любовта. Гневът й нарасна още повече.
	— Макс! — изкрещя. — Какво ти става, за бога? Чуваш ли се изобщо какви ги приказваш? — Преглътна сълзите си и продължи: — Говориш с мен, Анна, твоята съпруга! Или си забравил коя съм, а?!
	Той не помръдна от мястото си. Нацупен и непоклатим като непокорно дете. Нямаше отговор за нея.
	— Искаш ли да продължиш да живееш с мен? Обичаш ли ме още? — запита накрая тя, след като беше изчакала няколко секунди. Никога досега не беше допускала, че някога ще й се наложи да зададе този въпрос на Макс. Точно на Макс. Та той беше нейната сродна душа, нейният най-добър приятел, бащата на децата й! Как беше възможно точно Макс да не я обича?!
	— Може би да… Не знам… — чу накрая уклончивия му отговор, който я прониза право в сърцето.
	— _Не знаеш_ дали искаш да продължиш да живееш с мен?! — избухна отново тя. — Това ли само можеш да ми кажеш след двайсет и пет години брак?! Ами децата ти? Ами Клоуи и Алекс? Знаеш ли дали ги обичаш, а?
	— Имам нужда от пространство… Трябва да помисля… Объркан съм… — смотолеви накрая той.

	* * *

	През седмиците, които последваха този разговор, Анна имаше чувството, че се намира в някакъв кошмар. Макс продължаваше да живее у дома, но така и не можеше да вземе каквото и да било решение за бъдещето. Пред децата се стараеха да се държат както преди, но когато останеха насаме, Анна избухваше — чувстваше се безсилна пред нежеланието на съпруга си да разговаря за проблема и да изрази чувствата си. От време на време обаче улавяше, че дъщеря й я поглежда въпросително.
	— Мамо, какво става? Какво му има на тате? — беше я питала неведнъж Клоун. Но Анна беше твърдо решена да държи децата си далече от тази история — или поне докато тя самата не си изясни напълно ситуацията.
	Всеки път, когато беше на ръба да му изкрещи да си събира багажа и да изчезва от дома им, тя се сещаше за годините, които бяха изкарали заедно. Макс може и да не беше на себе си, но поне един от двамата трябваше да остане с всичкия си. Няколко месеца лудост не можеха да се сравнят с двайсет и пет години добър брак — беше длъжна да му даде малко време, но колко?
	Твърдо решена да не позволи животът й да замре заради тази история, Анна се стараеше да продължава да живее както обикновено. В Кралската академия по изкуствата имаше голяма изложба с картини на Моне и тя се насили да отиде да я види. Мисли за изгубения контрол на живота й замъгляваха съзнанието й. Бетонносивото небе беше надвиснало над града като таван, който всеки момент ще се срути. Докато вървеше към изложбата, от ума й не излизаше въпросът: „Това ли е? Така ли ще свършат всичките тези години хубав брак?“.
	Навярно се беше разсеяла. Светофарът за пешеходци светеше зелено — беше сигурна в това. Момичето, което стоеше до нея, слезе от тротоара и Анна автоматично го последва. Моторът изникна сякаш от нищото. Свистенето на спирачки и оглушителният звук на клаксона извадиха Анна от замаяността й и я изпратиха с обратен подскок на тротоара. Но девойката не се оказа толкова бърза и пое цялата сила на сблъсъка с мотора. Тялото й лежеше на асфалта като счупена играчка. Чантата и една от обувките й бяха изхвърчали до краката на Анна. Анна се загледа смаяно в девойката. Коленете й се разтрепериха и тя се подпря на стълба на светофара, за да не се строполи на земята. За няколко секунди около тях се събра огромна тълпа. Някаква жена хвана Анна за ръка и я отведе до близката пейка. Мотористът, който очевидно беше невредим, кръжеше притеснено и уплашено около момичето. Към тях се втурна някакъв мъж, който каза, че бил лекар. Други хора вече се обаждаха на бърза помощ. Времето сякаш застина. Анна имаше чувството, че гледа филм, в който кадрите нарочно са забавени.
	Девойката продължаваше да лежи насред улицата. Под главата й се беше образувала локва кръв. В далечината се чуха сирени.
	Анна седеше на пейката, без да помръдва, като в транс. Жената, която й беше помогнала, не се отделяше от нея. Парамедиците си вършеха работата, полицията държеше настрани все по-многобройните зяпачи.
	— Добре ли сте? — попита я тихо жената до нея.
	— Тя дали ще се оправи? — попита Анна с глас, толкова слаб, сякаш не беше нейният.
	— Нямам представа — отговори жената и потупа ръката на Анна. — Сигурна съм обаче, че моторът беше превишил скоростта. Вие извадихте голям късмет!
	Когато Анна погледна пак към девойката, парамедиците вече я вкарваха на носилка в линейката. Одеялото, с което допреди малко я бяха завили, за да я затоплят, вече беше метнато над главата й.
	Тълпата постепенно се разпръсна. Анна успя да се стегне и се насочи към Кралската академия. Когато прекрачи прага й, тръгна право към тоалетната, заключи се в една от кабинките и избухна в плач. Плака, защото беше шокирана и уплашена, плака за горкото нещастно момиче, чийто живот беше прекъснат така внезапно и напълно безсмислено. Плака за Макс и за себе си. Плака и защото си даваше сметка, че на мястото на загиналото момиче можеше да бъде тя и сега да лежи в някоя от моргите на големия град. Заключена в тоалетната кабинка на едно от любимите си места, Анна стигна до едно прозрение. Стига толкова! Трябваше да се вземе в ръце и да поеме отново контрола върху своя живот! Щом съпругът й не беше в състояние да вземе решение, налагаше се да го направи _тя_! И щеше да продължи напред — със или без Макс.

	* * *

	В деня, в който се беше разминала на косъм със смъртта, Анна изпита непреодолимо желание да види баща си. След онзи разговор с Макс тя се стараеше да го избягва, да съкращава гостуванията си — страхуваше се да не го разтревожи. Знаеше, че докато нещата не се изяснят, няма смисъл да го занимава с проблемите си. След смъртта на майка й върху плещите на Анна беше легнал огромният товар на отговорността не само за баща й, но и за всички други в семейството. Като дъщеря, съпруга, майка и сестра на трима братя, Анна волю-неволю беше принудена да наследи ролята на майка си като глава на семейството — човекът, който винаги беше длъжен да се притеснява за всичко и всеки. И ако някога беше копняла да бъде просто нечия дъщеря и никоя друга, то това беше точно в този ден.
	Срещнаха се в градините на Кенуд — любимото място за разходка на баща й. Беше слънчев майски следобед, розите бяха напъпили, рододендроните бяха нацъфтели — Лондон беше облякъл най-хубавата си неделна премяна. Анна беше хванала баща си под ръка и докато крачеха бавно из градините, тя едва сдържаше сълзите си.
	— Мисля, че настъпи моментът да се върна на острова — изрече внезапно баща й и се закова на място. — Искам да видя близките си. Това може би ще бъде последният ми шанс за среща с тях.
	— Какво искаш да кажеш с този твой последен шанс, татко? — промълви тя и усети как коленете й омекват. Уплаши се да не би осемдесетгодишният й баща да й признае, че е болен от нещо страшно.
	— И аз не знам, Анна _my_* — продължи той на гръцки, което винаги беше знак, че иска да каже нещо много важно. — Имам предчувствие, че това ще бъде последното ми лято. Времето ми неумолимо се скъсява и искам да отида на острова!
	[* My (гр.ез.) — мила моя. — Б.пр.]
	— Защо? Има ли някакъв проблем? — Омекването на коленете плъзна по целите й крака.
	— Не, не, _Анула my_, няма никакъв проблем. Или поне доколкото на мен ми е известно — изрече с усмивка той, доловил паниката й. — Просто размишлявах за разни неща и установих, че на моята възраст би могло да настъпи всеки момент, както знаеш… Да не забравяме, че вече е мой ред. Пък и нали помниш какво стана с майка ти? Единият ден беше добре, на следващия вече я нямаше.
	Подобно мрачно настроение не беше характерно за баща й и разтърси Анна не на шега. Беше свикнала да го вижда като вечен оптимист, силен и пълен с енергия, но очевидно смъртта на съпругата му не му се беше отразила никак добре.
	— Не говори глупости, татко! — изрече тя, стисна го по-силно за ръката и продължи: — И сам виждаш, че си здрав, така че си избий от главата подобни небивалици! Но пък разходката до острова е страхотна идея! Колко време смяташ да останеш там?
	— Два, три, може би дори четири месеца, а защо не и цялото лято. Че и повече. Не знам, но просто не ми се иска да бързам с връщането тук.
	— Добре. Както искаш — изрече бавно Анна, но се притесни — четири месеца бяха твърде дълъг срок за един старец да остава съвсем сам. — Идеята е страхотна, татко — продължи, като се стараеше да звучи ведро, — но не смяташ ли, че това е твърде дълго време да бъдеш съвсем сам?
	— Тогава защо не дойдеш и ти с мен, а? Както в доброто старо време? — възкликна той, отново спря и се обърна към нея: — И без това децата няма да бъдат вкъщи това лято. Не ми ли спомена наскоро, че Клоун ще заминава за Америка, а Алекс ще пътува из Европа? А Макс надали ще има нещо против да прекараш известно време само с твоя старец, нали? — хвана дъщеря си за ръка, погледна я право в очите и добави: — Не си ходила на острова, откакто почина майка ти, _Анула_! Може би е време, а?
	Причината за нежеланието на Анна да се върне отново на острова, беше съвсем простичка — всички нейни спомени оттам бяха свързани с майка й и тя не желаеше да ги разваля. Чудеше се как би пристъпила на онзи бряг, без майка й да бъде до нея. Последното им гостуване беше в годината, когато тя почина — през лятото бяха прекарали там три блажени седмици, а после, само два месеца след завръщането им в Лондон, майка й беше напуснала завинаги този свят.
	Неочакваното желание на баща й да си припомнят миналото, прониза сърцето на Анна и го изпълни с носталгия и копнеж по далечна Гърция. Знаеше, че майка й никога повече няма да се върне при тях. За нея вече не можеше да стори нищо. Но баща й беше все още тук, съвсем жив — и имаше нужда от дъщеря си. Освен това самата тя беше невероятно изтощена. През последните месеци беше изхабила толкова много емоционална енергия по Макс, че вече се чувстваше пуста и напълно изчерпана. Време беше поне веднъж да постави себе си на първо място.


>>	Втора глава

	Островът беше все още само силует на хоризонта, но Анна вече беше излязла на палубата на корабчето и се беше провесила над перилата, напрягайки очи колкото сили имаше. Островът проблясваше в далечината като бял гълъб, носещ се по лазурносините вълни на Егейско море. Анна усети, че се изпълва със същото щастие, което я заливаше винаги щом наближеше това място. И изведнъж сякаш отново стана десетгодишно момиченце — разпери ръце встрани и се остави на морския бриз да развее косите й, на солените морски пръски — да изкъпят лицето й. Накрая се разпищя от радост, без изобщо да се притеснява дали някой я гледа, или не. Постепенно пред тях се разкриха скалистите хълмове, планините и ливадите. Кацнала на една скала, проблясваше и църквата „Свети Никола“. Да, това беше _техният_ остров — след толкова много време те отново се връщаха у дома.
	Щом слезе от корабчето и стъпи на сушата, Анна усети как я залива познатото чувство на радост и умиротворение. Този остров я караше да се чувства обичана и ценена, да се изпълва с усещането, че някой и нещо се грижат за нея.
	Когато беше малка и идваше тук с цялото си семейство за ваканцията, на малкия кей се струпваха да ги посрещат всички жители на селцето. Но това беше преди масовия туризъм, по времето, когато гостите на този остров бяха голяма рядкост. Тогава Анна не можеше да повярва с колко много хора от това селце е свързан по роднинска линия баща й и колко много го обичаха всички, които го познаваха от дете. Хората се втурваха да им помагат с багажа, разтоварвайки лодката, и се надпреварваха да ги поздравяват с добре дошли. „Калосорисате“ — така викаха, това беше обичайният им поздрав. После Анна и братята й прекарваха по няколко незабравими славни седмици, тичайки на воля из острова. А когато ваканцията приключеше, на никого от тях не му се искаше да се раздели със свободата и приятелите си, за да се върне към затворения живот в Лондон. Тук, на острова, всички се чувстваха наистина добре дошли, искрено обичани. _Филоксения_ — гостоприемството беше извор на национална гордост за гърците. Когато поотрасна, Анна започна да си дава сметка как тази _филоксения_ — любовта към _ксенос_, чужденеца, контрастира със страха и подозрението към непознатия, _другия_, характерни за повечето британци.

	* * *

	Юлското слънце беше вече високо в небето и прежуряше, когато двамата пристигнаха на острова след дългото пътешествие с корабчето, на което се бяха качили от атинското пристанище Пирея. Всичко тук беше толкова различно от влажния и мрачен Лондон, който наскоро бяха напуснали. Докато чакаше на брега братовчед й Манос да им помогне с багажа, Анна усети как тъжното й английско настроение постепенно се изпарява.
	Местните хора, които ги посрещаха в детството й, този път ги нямаше. Не че Манос не компенсираше предостатъчно с ентусиазма си и неподправената си радост да види отново любимия си чичо и любимата си братовчедка. _Калосорисате!_ — избоботи той и ги прегърна един по един. Някога сънливият кей сега се беше превърнал в шумно малко пристанище, пълно с крайбрежни кафененца, ресторанти и барове. Единственото непроменено място беше старият _кафенеон_ — кафенето на ъгъла на площадчето, където повече от столетие мъжете от селото се събираха, за да играят карти, да пушат и да си разменят клюки. И днес както винаги местните мъже бяха тук — млади и стари, на групички, премятаха броениците си, пушеха и пиеха кафе, заобиколени от цяла гора столове.
	Столовете бяха неразривна част от живота на един _кафенеон_. Беше невъзможно да видиш грък, пиещ кафето си, без да е заобиколен от няколко, а още по-невъзможно бе да го видиш да заема само един-единствен стол — за времето на престоя в кафенето всеки от мъжете трябваше да разполага най-малко с три стола: един за сядане, втори за вдигане на краката и трети за подпиране на лактите така, че ръцете да бъдат свободни да извършват всички сложни ръкомахания, придружаващи разговорите. Понякога, ако нямаше маса наблизо, можеше да се появи и четвърти стол — за поставяне на чашите с кафе и вода. Ритуалът със столовете беше направил силно впечатление на Анна, когато беше дете. Често беше питала баща си защо хората правят така, но не получи ясен отговор — за него това беше най-нормалният и логичен начин един мъж да си пие кафето и да разговаря с приятелите си.

	* * *

	Разположената на хълма къща не беше особено далече от селския площад, но докато пъплеха нагоре с багажа, прашният и стръмен път им се стори ужасно дълъг. Лъкатушеше през лозя и маслинови горички с великолепна планинска панорама от едната страна и приказни гледки към залива и малкото пристанище — от другата. И ето я самата къща — видът й винаги караше Анна да потръпва от удоволствие. Храстите и дърветата, засадени толкова отдавна от баба й и дядо й, бяха неразривна част от най-хубавите дни на нейното детство.
	На пристанището не ги посрещнаха обичайните шумни тълпи, но бяха предостатъчно в самата къща. Тук беше първата братовчедка на баща й — _тия_* Урания, _тия_ както и цял куп други роднини, очакващи ги под сянката на китните асми. Гърците като че ли имаха много повече роднини от всеки друг народ по света, мислеше си Анна и се усмихваше на близките си. Отдавна му беше изгубила края колко хора от това село нарича „леля“ или „чичо“ и колко точно братовчеди има. На теория — както често обичаше да изтъква наставнически Макс — никой не трябва да бъде наричан „леля“ или „чичо“, освен ако въпросните личности не са братя или сестри на един от родителите ти. Но при гърците не беше така — тук, на този остров, всички бяха едно голямо щастливо семейство. Разлистените лози — _климатария_, се виеха и преплитаха около гредите и покриваха целия преден двор на къщата. От асмите висяха тежки гроздове със зелени на цвят зърна, които само след няколко седмици щяха да се обагрят в тъмночервено и да станат готови за ядене. Този своеобразен природен покрив превръщаше пространството под него в същинска външна стая. Голямата дървена маса се огъваше под блюдата с храна и кани с напитки, подготвени за посрещане на скъпите гости по гръцки обичай.
	[* Тия (гр. ез.) — леля. — Б.пр.]
	Бащата на Анна — Алексис, нямаше братя и сестри, затова беше силно привързан към първата си братовчедка, а тъй като баба й беше починала, преди тя да се роди, Анна смяташе леля си Урания за най-близкия си жив роднина на този остров. Урания така и не се беше омъжила и нямаше собствени деца, но пък имаше невероятната дарба да работи с деца. Беше посветила живота си на учителстването. Тя обичаше работата си и няколко поколения деца, на които беше преподавала, я обичаха и до ден-днешен. В началото на учителската й кариера, когато била още съвсем млада, неколцина младежи, копнеели по красивата си млада учителка, която била едва с няколко години по-голяма от тях. Някои от тези младежки трепети станали доста притеснителни и породили вълна от клюки в селцето.
	— Какво очаква тя с тази нейна хубост, а?! — злословели злите езици. — Във вените на нашите момчета тече гръцка кръв, така де!
	Не че Урания имала някаква вина за хубостта си. Но тя нито направила опит да отвърне подобаващо на хорските сплетни, нито искала да се държи като суров учител. Все пак, за да не обижда никого и за да не подклажда излишно фантазиите на младежите и тесногръдието на селяните, тя се съобразила с техните порядки. Веселите й летни роклички на пъстри цветя били прибрани в гардероба, тъмните й къдрици били укротени.
	Леля Урания беше висока, много по-висока от повечето жени в селото, а самото й име, което означаваше „дошла от небето“, беше събуждало в детското въображение на Анна приказни картини за небесни колесници и пратеници на великите богове. Очите й бяха с цвят на шоколад и излъчваха много доброта, а когато беше малка, на Анна често й се беше искало да дръпне онова гребенче, което придържа косата на леля й в строго кокче, за да види как се разпилява като водопад по раменете й. Анна често си беше мислила, че ако не беше толкова строга, Урания би могла да бъде точно толкова красива, колкото собствената й майка. Двете си приличаха в много отношения, бяха с приблизително еднакво телосложение, високи, с великолепна кожа и буйни тъмни коси. Но най-голямата прилика между двете беше в очите им. И двете имаха огромни, шоколадови, меланхолични очи.

	* * *

	_Тия_ Урания стоеше под сянката на асмата, начело на всичките други роднини — вече близо осемдесетгодишна, но все така висока, красива и гордо изправена. Въпреки че вдигнатата й както винаги на строго кокче коса вече не беше черна, а сребриста, очите й си бяха същите — топли, мили, благородни. Анна пусна саковете си на земята и се хвърли в обятията на леля си така, както правеше още от малка.
	— Добре дошла! — изрече Урания на гръцки, целуна племенницата си по двете бузи и я стисна в прегръдките си. — Толкова отдавна не сме се виждали! — После се обърна, погледна братовчед си и промърмори с разтреперан от вълнение глас: — Добре дошъл и на теб, Алексис!
	Да, наистина беше изминало много време — повече от четири години — откакто Анна и баща й не бяха виждали леля Урания и останалите роднини. И да, толкова време като че ли им беше трябвало, за да се върнат отново тук — да предприемат пътешествието, което така и не можеха да си представят без майката на Анна.
	Досега.


>>	Трета глава

	Събуди я далечен лай на куче. Само след миг лаят беше подет от второ, а не след дълго към общия хор се присъединиха още половин дузина. В Северен Лондон подобни звуци нямаше как да бъдат чути. Анна разтри очи, за да прогони съня, и идвайки на себе си, постепенно осъзна къде се намира. Само след миг вече беше скочила от леглото. Втурна се боса към двора и завари там баща си, прясно избръснат и седнал под лозниците — пиеше кафе и четеше вестник.
	— _Калимера_, Анула! — поздрави я той, като погледна над очилата. — Май доста си била уморена.
	— Божичко! Кое време е, татко? — промърмори Анна и погледна към небето, за да се опита да познае часа по слънцето.
	— Наближава обед.
	— Пропуснах най-хубавата част от деня! — смотолеви тя, въздъхна и седна до баща си. Утрините на острова й бяха любимото време от деня, преди слънцето да се издигне високо, преди горещината да започне да притъпява всички сетива.
	— Очевидно си имала нужда да се наспиш както трябва — отбеляза Алексис. — А за утрините не се тревожи — тепърва има много дни, в които да ставаш на зазоряване! — усмихна се, докосна ръката й и добави: — Спокойно, вече сме тук!
	Празненствата по случай пристигането им бяха продължили до късно през нощта, съпроводени от изобилна храна, вино и ракия. Потокът от гости, прииждащи да ги поздравят, беше спрял едва тогава, когато леля Урания беше обявила тържествено, че е време всички да си тръгват и да оставят пътниците да си починат.
	— Много се радвам, че се върнахме тук, татко! — отбеляза Анна. — Нищо не се е променило!
	Вдиша с пълни гърди от ароматите на градината и задържа дъха си. Тази градина беше коренно различна от традиционните й английски еквиваленти с техните зелени морави и подредени под строй бордюрни лехи с подправки. Тук цареше истинска анархия — никакви морави, никакъв план. Цветята растяха на воля в саксиите и лехите, уханието им привличаше безброй жужащи пчели и нежни пеперуди — розите си съперничеха с фрезиите, розовите лилиуми надничаха сред белите, тук-там се виждаха храстовидни туфички ароматен здравец, редуващ се с розмарин, лавандула и саксийки с босилек. Саксиите всъщност бяха стари тенекии, в които някога е имало големи количества различни храни — надписите им все още издаваха, че животът им е започнал като съдове за маслини, зехтин, сардини и всякакви други видове продукти, традиционни за тези места. Никой не беше обмислял и планирал вида на тази градина. Беше се променяла с годините така, както самият остров. Десетилетия история, поколения възрастни и деца бяха преминали през тази къща, през селото, през острова — и всички те сякаш бяха втъкани в самата тъкан на това място, което излъчваше спомени и топлина.
	Докато седеше до баща си в предния двор под асмата на старата семейна къща, Анна се изпълни със спокойствието и умиротворението, които й бяха липсвали месеци наред. Шарената сянка, образуваща се от листата на лозите, рисуваше по масата чудати форми, щурците се надпяваха неуморно, а не след дълго над покривите на къщите се чу женски глас, който викаше детето си за обяд. Колко ли пъти майка й беше викала нея и братята й по същия начин… За части от секундата Анна реши да си представи, че това е нейната майка, която ги вика, и прошепна:
	— Все едно и тя е с нас, нали, татко?
	Споменът я удари сякаш с юмрук в стомаха. В гърлото й заседна буца, очите й се изпълниха със сълзи… Една по една те закапаха върху чисто новата мушама, с която леля Урания беше застлала вчера масата под асмата.

	* * *

	Само след няколко дни, прекарани в тази къща, в градината, с баща й и с ежедневните гостувания на леля й, Анна усети, че започва да идва на себе си и да се връща към старото си аз. Реши, че е крайно време да навести бойните полета на младостта си. Докато се спускаше по стръмната пътека към площада, срещна стария Костис, който се опитваше да изгони една коза от нечия градина. В мига, в който я видя, той размаха ръце и развълнувано извика:
	— Кога пристигна, госпожице Анна? — Закуцука към нея и добави, без да чака отговор на първия си въпрос: — Баща ти с теб ли е? Колко време ще останете?
	Анна познаваше този човек от детството си. Беше приблизително на същата възраст като баща й, но точно като Алексис и той изглеждаше все още силен и здрав, въпреки беззъбата си усмивка. Някога Костис пасеше стадо кози, които водеше на паша в полята около тяхната къща. Днес очевидно продължаваше да прави същото.
	— Радвам се да те видя, Костис! — поздрави го с усмивка тя. — Къде водиш на паша сега козите, като толкова много къщи са построени наоколо?
	— О, няма проблем, госпожице Анна! — усмихна се старецът. — Винаги им намирам местенце, пък и нали ги знаеш козите — всичко ядат!
	Някога Костис носеше на майка й ведра с козе мляко — за „бебетата“, както наричаше децата, когато бяха малки. „Козето мляко е като майчиното — обичаше да повтаря. — Прави децата здрави и силни.“
	— Да ти донеса ли малко мляко? — обади се Костис, сякаш разчел мислите й. — Помниш ли колко го обичаше, когато беше малка?
	— Не знам как да го приготвя и на какво, Костис — засмя се Анна.
	— Питай леля си Урания! Тя знае! — отсече козарят и й помаха за довиждане.
	Анна беше забравила още нещо важно за острова — тук всеки познаваше всекиго. От една страна, каза си тя, докато слизаше по пътеката към площада, си мислеше, че сигурно е успокояващо да знаеш, че винаги можеш да разчиташ на помощта и подкрепата на общността. Но от друга страна, да не можеш да направиш почти нищо, без цялото село да разбере за това, си е задушаващо. Спомни си колко потискащо беше за нея това, когато беше тийнейджър. Алексис не спираше да се тревожи и притеснява какво ще си помислят хората, ако някое от децата му стори нещо, което тук не се одобрява.
	Селският площад също се оказа непроменен. В изолираната само за пешеходци централна зона бяха разположени масичките, столовете и чадърите на трите местни кафенета. Въпреки горещината наоколо на това място винаги беше прохладно благодарение на морския бриз. В мига, в който Анна се отпусна на една масичка, около нея се събра групичка — жената от павилиона, от който тя винаги си купуваше вестника, тримата сервитьори от трите кафенета и жената на пекаря. Наобиколиха я и започнаха да я засипват с въпроси:
	— Колко време ще останеш тук?
	— Къде са мъжът и децата ти?
	— Как се справяте без скъпата ти майка?
	— Как са братята ти?
	— Как е баща ти? Добре ли е?
	Въпросите следваха един след друг и тя едва смогваше да им отговаря.
	— Защо не вземете да млъкнете за малко и да оставите жената да ви отговори! — изрече внезапно топъл дрезгав глас иззад гърба на Анна. — Ставрос, къде са ти обноските, човече? Няма ли да донесеш на дамата нещо за пиене, а?!
	И преди Анна да успее да се обърне, за да провери кой е собственикът на гласа, който го издаваше, че пуши по двайсет цигари „Карелия“ без филтър на ден, човекът вече се ръкуваше с нея. Беше висок за грък, със силно, грубо, яко телосложение и широка усмивка. „Никога досега не съм виждала този човек, трябва да е рибар“ — каза си тя, докато отвръщаше на ръкостискането му. Загорялата от слънцето кожа, силната ръка и здравите мускули може и да бяха характерни за рибар, но ароматът на одеколон, перфектните дънки, скъпата черна тениска и модерните меки обувки говореха за друго.
	— Казвам се Антонис Зеврос — представи се той, показвайки съвършено белите си зъби, и дръпна един стол до нея. — Може ли? — попита, но докато вече сядаше. — Аз съм собственик на ей онази таверна там! — и посочи с брадичка към ресторанта от другата страна на площада.
	Говореше английски с тежък гръцки акцент, обагрен с американски.
	— Радвам се да се запозная с теб, госпожице Анна, и още повече се радвам, че мога да поговоря английски с теб! Живях двайсет години в Чикаго и езикът ми липсва. Върнах се на острова миналата година заради старата ми майка, която се разболя и се наложи да я гледам. Мислеше, че ще умре, горката — продължаваше да нарежда той, без да позволи на Анна да каже и думица. Не че това не я устройваше. — Пристигнах и веднага тръгнахме по разни лекари в Атина. Всички бяхме много уплашени, че ще я загубим.
	— Е, оправи ли се? — успя да попита Анна.
	— О, и още как! Припка дори! Очевидно е било номер, за да ме примами обратно тук! — отговори през смях той. — Не че се оплаквам, разбира се! Беше за добро. И без това ми се прибираше вкъщи.
	— Защо? Чикаго не ти ли харесваше повече?
	— Може и така да се каже. Великата американска мечта се оказа малко гнила. Американска съпруга, американска къща, американски бизнес — въобще всички предпоставки за катастрофа, както би се изразил Алексис Зорбас. Не се получи.
	Залята от толкова лична информация от напълно непознат човек, Анна просто седеше и слушаше. Събралата се около нея тълпа бавно се разпръсна — всеки се върна към работата си. Ставрос донесе на Анна леденостудена лимонада, а Антонис Зеврос седеше на стола до нея и я гледаше как тя отпива от чашата под хладната сянка. Антонис не беше млад, но не беше и стар — вероятно някъде между четирийсет и шейсетгодишен. Беше трудно да се определи. Усмихнатите му очи бяха с цвят на меласа, челюстта му беше здрава и силна, бръчките — многобройни и дълбоки. Бръчки, чиято история в момента тя научаваше, независимо дали искаше, или не. Гъстата му коса, която покриваше ушите му и падаше на меки къдрици над очите му, беше все още черна, само тук-там с леки пръски сребристо. За разлика от неговата, косата на Макс вече беше почти побеляла.
	— Радваш ли се, че се върна у дома? — попита го тя по едно време.
	— Не можеш да си представиш колко години страдах по този остров, как ми липсваше! — отговори той. — Сега обаче ми липсва животът там! — засмя се и добави: — Такива сме си ние, човешките същества, все искаме онова, което нямаме!
	Антонис Зеврос беше спонтанен, шумен и самовлюбен — типичен грък, каза си Анна и се усмихна на себе си. Но въпреки това тя го хареса — блясъкът в очите му и широката му усмивка бяха заразителни. Беше й забавно как той я нарича „госпожице Анна“ и как набързо я привлече в разговора.
	— Е, госпожице Анна, май и ти си разведена като мен, а? — изтърси по едно време Антонис по онзи така безпардонен за гърците начин, който гарантирано шокира англичаните.
	— Не! — чу се да отвръща рязко Анна, възмутена от подобно предположение.
	Семейното й положение не беше нещо, което тя искаше да обсъжда с когото и да било, а точно в този момент думата „развод“ изобщо не фигурираше в речника й. „Гръцката тактичност“, както я наричаше Макс — не беше предназначена да обиди човека, но обикновено правеше точно това. И независимо колко пъти Анна се беше опитвала да обясни на съпруга си, че тук никой не говори със злоба за и към другия, в крайна сметка мнението му се потвърждаваше.
	„Добре де — отвръщаше в такива случаи Макс. — Вярно е, че малко съм понапълнял, но защо чичо ти трябва да привлича вниманието на всички към този факт, а?!“
	— Няма значение! — продължи Антонис в блажено неведение за това какво се крие зад реакцията на Анна. — Колко време смяташ да останеш тук? Трябва някой път да се отбиеш за вечеря в моята таверна! Като мой гост, разбира се. Какво ще кажеш за довечера, а?
	— Благодаря! Обещавам, че ще дойда, но няма да е тази вечер — отговори тя напълно сериозно. — Тази вечер съм с баща ми.
	А после, за свое огромно изумление, Анна установи, че разкрива пред този прекалено фамилиарен мъж, с когото едва се беше запознала, чувства, каквито обикновено споделяше само с най-близките си приятели. Разказа му за смъртта на майка си, за това как е нямала сили да се върне на острова и как баща й държал именно това лято да дойдат тук, защото смятал, че това може да се окаже последното му завръщане у дома.
	И все пак не му каза всичко. Успя да се въздържи и да не признае, че и тя е дошла на острова, за да избяга от меланхолията и объркването, в които я беше потопил собственият й съпруг, и да постави дистанция между тях, за да си изяснят какво искат един от друг за в бъдеще.
	Но не му спомена за всичко това, защото за първи път от месеци насам за времето, което Анна прекара в кафенето с Антонис Зеврос, тези неща действително бяха изхвърчали от ума й.


>>	Четвърта глава

	Трябва да ви кажа, че днес се запознах с един човек — изрече Анна с пълна със салата уста няколко часа по-късно, докато обядваше заедно с баща си и леля си. Тримата седяха на масата под асмата и се угощаваха с приготвената от Урания _спанакопита_, която тя беше донесла заедно с хрупкав самун хляб, бутилка червено вино и салата от зрели домати и сирене. Откакто бяха пристигнали, леля й се появяваше всеки ден с домашно приготвена храна и слънчеви зеленчуци от своята градина. Беше прекрасно някой да се грижи за теб и Анна виждаше как баща й отново беше започнал да идва на себе си благодарение на компанията на братовчедка си.
	— Тази сутрин на площада се запознах с един мъж — продължи Анна, тъпчейки се лакомо с вкусния хляб. — Преди е живял в Америка. Казва се Антонис Зеврос. Някой от вас познава ли го?
	— И аз така чух — отговори Алексис, загледан в дъщеря си над ръба на чашата с вино. — Но не, не го познавам.
	— Какво искаш да кажеш с това, че така си чул? — възкликна Анна, изненадана от това как е могъл баща й да узнае какво е правила тя и с кого, след като цяла сутрин е бил в градината на върха на хълма.
	— Колко е голям този остров според теб, а? — отвърна на въпроса с въпрос Алексис и двамата с братовчедка му се спогледаха.
	— О, не ме замесвай в това! — възропта Урания и се усмихна на племенницата си. — Анна може да си говори, с когото си иска! Не обръщай внимание на стария си баща, миличка!
	— Научих от чичо ти Спирос — обади се Алексис, като прекъсна братовчедка си. — Отби се при мен на кафе, след като ти тръгна, и ми каза, че те е видял, когато е минал с колата през площада.
	Анна изгледа изумено баща си и извика:
	— И какво по-точно е видял?
	— Че си пиела нещо и си говорела с някакъв мъж.
	— И какво толкова лошо има в това? — провикна се раздразнено Анна.
	— Не съм казал, че има нещо лошо, но тук трябва да бъдеш по-внимателна, Анна! Хората говорят!
	Внезапно обядът сякаш изгуби вкуса си, вгорчен от спомените й за пререканията по този въпрос с баща й, когато беше тийнейджърка. Очевидно завръщането му тук само с дъщеря му беше събудило отново у него загрижения баща, който следи всяка стъпка на своето момиче. През последните две десетилетия, че и повече, Анна беше идвала на острова като омъжена жена, обикновено заедно със съпруга си и двете си деца, поради което баща й не беше имал поводи да се притеснява от местните клюки. Но ето че сега тя за пореден път беше принудена да си припомни тази крайно неприятна страна от живота на малък остров. Макар и все още омъжена жена, пристигането й тук без семейството очевидно причиняваше известен смут сред селяните — или поне така би искал да й внуши баща й.
	— За бога, татко! — извика Анна, отпусна се нацупена назад в стола си и скръсти ръце. — Но аз само разговарях с този човек, не съм танцувала гола с него!
	— Анна, моля те! — каза баща й. — Не преигравай!
	— Как да не преигравам? Не виждаш ли, че се държиш абсурдно! Та аз съм вече възрастна жена, мога да говоря, с когото си искам!
	Реакцията на Анна изненада и тримата. Очевидно баща й беше събудил някакви отдавна забравени чувства, изтласквайки ги необичайно силно на повърхността. Как беше възможно на нейната възраст баща й да я кара да се държи като тийнейджър с разбушували се хормони, отключвайки тази така детинска реакция от нейна страна? Преди да пристигне тук, Анна беше мечтала да се освободи за малко от ролята на родител и пак да стане дете — или поне за малко — но очевидно беше забравила неизбежните последици от това. След като осъзна какво точно става в главата й, тя се съвзе и избухна в смях.
	— Извинявай, татко! Но не се притеснявай! — рече и протегна ръка, за да стисне извинително неговата, превръщайки се отново от петнайсетгодишна в петдесет и три годишна жена. — Знам какво правя, достатъчно съм голяма. Обещавам, че няма да поставя в неловко положение нито теб, нито семейството!

	* * *

	Обещанията — дори онези, изречени с най-добри намерения — се дават, за да се нарушават. Анна нямаше намерение да нарушава обещанието, което през онзи ден даде на баща си. Непредвидени обстоятелства обаче са в състояние да объркат и най-старателно направените планове.
	Вечерята в таверната на Антонис Зеврос беше не само неизбежна, но и желателна, тъй като той отказваше да приеме „не“ за отговор. Когато Анна прие поканата му, взе със себе си и братовчед си Манос — както за да спази традициите на острова, така и за да бъде спокоен баща й. Тя харесваше много братовчед си Манос, а той пък хареса Антонис Зеврос. Доста по-младият от нея Манос беше най-малкият в техния род и като такъв, беше много забавен и твърде дяволит — качества, които така и не беше загубил с годините заедно с чувството си за хумор. През годините двамата братовчеди бяха станали добри приятели. Бяха се сближили още повече, когато той беше дошъл да живее при семейството на Анна в Лондон, докато учеше в университета. Сега беше сгоден за момиче от Крит и възнамеряваше да отиде да живее при нея — за огромен ужас на майка си.
	— Ако можеше, още щеше да ме кара да ходя с ученическа униформа — отбеляза Манос, когато за първи път сподели плановете си с Анна. — Не може да се примири с факта, че ще напусна този остров. Непрекъснато й повтарям: „Крит е само на едно пътуване с лодка оттук, мамо“, но тя не ме чува и само плаче. Какво да направя, а?
	_Тия_ Асимина, майката на Манос, чието име означаваше „направен от сребро“, беше най-малката сестра на _тия_ Урания и поредната от безбройните роднини на Алексис. На някои от егейските острови според обичая момичетата бяха кръщавани със сложни имена. На Анна винаги й беше изглеждало забавно, че и на техния остров има много неподходящо кръстени жени — например „красивата“, макар да не беше красива, или „русата“, която обаче имаше черна коса. Имената на двете лели на Анна обаче им подхождаха — жени, за които човек никога не би предположил, че са сестри. Докато Урания беше изпратена от боговете, нежна и добра душа, която не обичаше да съди хората и да клюкарства, сестра й беше нейна пълна противоположност. Любимото й занимание беше да внася и изнася разни неща, езикът й беше остър като счупена мида, а характерът — студен като среброто, на което беше кръстена. За нея всички деца бяха досадни и непоносими — с изключение на безценния й единствен син, с когото се беше сдобила на доста напреднала възраст, след като беше изгубила надежда да стане майка. Останалите членове на рода си смяташе за по-долна ръка от нея, в това число собствения си съпруг. Алексис беше единственото изключение, защото беше отишъл да живее в Англия. За щастие, Манос беше наследил добрия характер на леля си Урания и външния вид на чичо си Алексис. Следователно изобщо не беше изненадващо, че си беше намерил съпруга от друг остров и нямаше търпение да се махне оттук.
	Вечерите в „Черната костенурка“ — таверната на Антонис, скоро се превърнаха в нещо обичайно за двамата братовчеди. Както и някои други неща. През деня ходеха да плуват, наемаха велосипеди или катереха планината, а нощем стояха до много късно, обикновено в таверната, опитвайки се да си върнат нещичко от изгубената младост. През първите няколко седмици от гостуването на Анна на острова Манос си взе отпуск, за да бъде с нея, и двамата се впуснаха в забавления, на каквито не се бяха отдавали години наред, като не забравяха, че съвсем скоро животът им ще претърпи коренен обрат. В края на лятото Манос щеше да замине за остров Крит, за да започне нова глава от живота си, а Анна… е, тя все още нямаше представа какво точно ще прави, когато се върне. Не беше говорила с Макс, откакто беше пристигнала тук, пък и двамата се бяха съгласили, че им е нужно време, за да премислят нещата. Освен това бяха решили, че докато не си изяснят в каква посока ще тръгне животът им, няма да въвличат децата в тази каша.
	Освен когато следеше баща му да не прекали с тичането, Алекс си гледаше живота и като че ли нямаше ни най-малка представа за напрежението между родителите си. За разлика от Клоуи, която съвсем ясно си даваше сметка, че нещата вкъщи не са такива, каквито би трябвало да бъдат.
	— Мамо, какво става между теб и татко? — беше запитала тя с един от онези нейни погледи, докато двете пазаруваха за заминаването й за Америка.
	— О, нищо, миличка! — беше излъгала Анна. — Просто труден период. Баща ти все още се опитва да свикне със здравословните си проблеми.
	— Мамо, мисля, че той имаше достатъчно време, за да свикне! — отвърна Клоуи едновременно раздразнено и уплашено. Родителите на много нейни приятели се бяха разделили, но въпреки това тя никога не беше допускала подобен вариант за своите.
	— Всичко ще бъде наред! — отсече Анна и смени темата. — Хайде да отидем да пийнем кафе!
	След като пристигна на острова, Анна взе твърдото решение да престане да мисли — за каквото и да било. Поне за мъничко имаше нужда да забрави за живота си, да забрави за Макс и неговата лудост, да си възстанови емоционалния баланс. Както винаги обаче и това беше по-лесно да се каже, отколкото да се направи. Имаше дни, в които излъчването на острова и виното, което тя пиеше в големи количества, действаха като _непенте_ — прогонваха тъгата й и й помагаха да забрави, но имаше и дни, в които това бе невъзможно. Дали житейската криза, която Макс собственоръчно беше сътворил, щеше да завърши с разпадане на семейството й? Не искаше да си помисля подобно нещо. За нея семейството открай време беше центърът на нейния свят, оста, около който се въртеше. Когато беше будна, обикновено успяваше да прогони тези мисли и да се фокусира върху себе си, но със сънищата си нямаше такъв успех. Често се събуждаше разплакана за децата и за майка си — Макс не присъстваше в тези сънища.
	„Черната костенурка“ кипеше от енергия, живот и веселба. Обикновено вечер в ъгъла сядаха двама мъже и пееха, като единият си акомпанираше с бузуки, а другият — с китара, а хората ядяха, пиеха и от време на време ставаха да потанцуват. Въпреки че в малкото дворче беше по-прохладно, масите и столовете там бяха окупирани от немски и английски туристи, затова двамата братовчеди предпочитаха да стоят във вътрешното помещение с вентилатори на тавана, изпълнено с цигарен дим, музика и танци.
	Алексис се беше примирил с приятелството на дъщеря си с Антонис Зеврос, особено след като братовчедът Манос гарантираше за почтеността на този човек и редовно изпълняваше ролята на придружител на Анна. Самата Анна беше наясно, че за промяната в отношението на баща й най-голяма роля има _тия_ Урания и й беше благодарна за това. По свой начин Урания успяваше да разсее притесненията му заради хората, с които общуваше дъщеря му — точно както правеше майка й, когато Анна беше млада. Смъртта на майка й промени баща й и точно затова се радваше да го види отново ведър и щастлив. Точно както Манос и Анна, Алексис и Урания също прекарваха повечето от времето си заедно — и те имаха много да наваксват. Добротата на Урания помагаше по чудодеен начин и на двамата.
	По някакъв странен начин Анна беше се върнала в миналия си живот — състояние на пълно откъсване от живота й в Лондон на петдесет и три годишна жена, майка на две деца и отхвърлена съпруга на Макс, който преживява криза на средната възраст, и връщане към така необходимата й същност на младо, строго надзиравано момиче, дъщеря на Алексис, която беше на ваканция заедно с баща си. На острова заедно с баща си и леля си Анна отново се почувства обичана, защитена и напълно откъсната от другия си живот. Лондон и Макс бяха на светлинни години от нея.
	Колкото и да се стараеше обаче, мислите за съпруга й я изпълваха с гняв, разочарование и тъга, а мислите за дъщеря й и сина й предизвикваха у нея копнеж, който неизбежно я отвеждаше към спомените за нейната майка. Толкова много неща тук я свързваха с майка й и с цялото семейство — стари играчки, книжки, дрехи и стотици снимки. Анна беше запален фотограф. Майка й много обичаше да бъде снимана с внуците си, затова Анна щракаше всичко — беше уловила и запечатала хиляди моменти, които никога нямаше да се върнат. След като майка й почина, тя забрави за фотоапарата. Най-трудно от всичко й беше да приеме, че никога повече няма да може да зададе въпросите, с чиито отговори разполагаше единствено майка й, никога повече няма да може да чуе гласа й. Понякога затваряше очи и се опитваше да си спомни този глас, но колкото и да се стараеше, чуваше в главата си единствено смеха й. Със загубата на майка й сякаш си беше отишла и част от нейното минало, всъщност една много важна негова част. Завинаги.

	* * *

	— Ела с мен на яхтата ми, Анна! — прошепна една вечер Антонис, докато бузукито свиреше стара мелодия и двамата пиеха леденостудено узо. — Само аз, ти и луната — прошепна той в ухото й, като я придърпа към себе си в шумния ресторант. — След няколко дена ще има пълнолуние. Човек не може да се смята за живял, ако не е зърнал поне веднъж пълната луна над морето!
	Косъмчетата на ръката му погалиха тила й, от пръстите му, стиснали здраво рамото й, я побиха тръпки. Анна вдиша дълбоко този аромат. Антонис ухаеше на канела и мастика — силна, екзотична бленда, която докосна нещо дълбоко потиснато в спомените й, нещо далечно и невероятно приятно.
	— Добре — чу се да казва тя и сама не повярва, че го е казала.
	И ако отношението на баща й към нея, откакто бяха пристигнали на острова, пробуждаше неволно у Анна някогашното петнайсетгодишно момиче, то приятелството й с Антонис подсилваше допълнително този образ. Но имаше и разлики — докато баща й я принуждаваше понякога да се държи като намусена тийнейджърка, то Антонис караше сърцето й да бие по-бързо, да се изчервява винаги когато го види и да започне да си връща самоувереността. При потеглянето си от Лондон тя се беше чувствала наранена и емоционално съсипана. Благодарение на вниманието и ухажването на Антонис обаче полека-лека се съвземаше от шока и болката на отблъсната жена, които беше донесла със себе си при стъпването си на този бряг. Кризата на средната възраст, през която минаваше Макс, заявлението му, че обича друга жена, и съмненията й относно бъдещето на брака им — колкото и неясни да бяха на този етап — я бяха разтърсили из основи. Винаги, когато се сетеше за съпруга си, тя усещаше как в нея се надига гняв.

	* * *

	Манос и Анна седяха на селския площад и пиеха сутрешното си кафе, когато видяха как към тях се задава Антонис.
	— _Калимера_, приятели! — провикна се той през масите. — Вечерта беше хубава, нали? — Застана до Анна, наведе се, за да я целуне по бузата и добави: — Пълнолунието ще настъпи всеки момент! Да не забравиш, Анна!
	— Всяка вечер тук е хубава — отговори с разтуптяно сърце Анна.
	— Анна иска да отиде на пазар — прекъсна ги Манос.
	— За какво по-точно? — попита Антонис и изгледа Анна.
	— Искам да си купя материали за рисуване — отговори тя и вдигна чашката си с кафе. — Има ли наблизо магазини, в които продават подобни неща?
	Само след няколко седмици на този остров перфектната светлина и цветовете му, къщата, градината и плажът бяха вдъхновили Анна отново да се върне към рисуването. Ръката й не беше хващала молив или пастел от месеци. Илюстрациите бяха начинът, по който тя си изкарваше прехраната, но дълбоко в себе си не гледаше на тях като на работа — рисуването беше нейната страст. Най-щастлива се чувстваше със скицник и молив в ръка, но след онова признание на Макс беше изгубила всякакво желание да рисува. А оттогава бяха изминали месеци.
	Още от юношеска възраст Анна си беше мечтала да стане илюстратор на детски книжки. След като завърши училището по изкуства и се омъжи за Макс, дори написа няколко разказчета, които занесе заедно с илюстрациите към тях на различни издатели. Присъдата беше единодушна — тя се оказа много по-добър художник, отколкото писател. Наложи й се бързо да приеме този факт и така започна кариерата й на илюстратор на свободна практика. Печелеше доста добре, като работеше редовно за повечето женски списания в Лондон и за доста голям брой издателства на детска литература. Не спря да работи въпреки бременностите си, отглеждането на децата, грижите за семейството, а когато децата тръгнаха на училище, започна да поема още повече поръчки. Но това я устройваше. Обожаваше да си стои у дома, но понякога имаше чувството, че Макс й завижда за „лесния“ живот. Никога не се осмели да й го каже, но тя го усещаше. В такива моменти се питаше дали не му се иска тя да беше като него, да се движи из академичните среди.
	Той беше професор по електроинженерство, учен, голям ум. Пътуваше много заради работата си, но това никога не беше притеснявало Анна — когато се върнеше, вълнението беше още по-голямо. Тя се прекланяше пред него и му се възхищаваше, гордееше се с постиженията му, въпреки че не разбираше нищо от тях — не че Макс разбираше нещо от изобразително изкуство, но това нямаше никакво значение.
	— Художничката и ученият — шегуваше се понякога той, като я даряваше с целувка. — Разлика от земята до небето. Аз съм методичен и аналитичен, а ти си неорганизирана и емоционална!
	Тогава Анна беше харесвала разликите между тях — мислеше си, че те правят живота им по-интересен.
	Но очевидно се беше лъгала.

	* * *

	— Магазин за художнически материали не знам — отговори Антонис, — но пък можеш да се обърнеш към Никос Варнавас. Той е най-подходящият човек, с когото можеш да говориш по въпросите на рисуването. Нали така, приятелю? — добави и погледна към Манос.
	— Така е — кимна Манос. — Ако Никос не знае, няма кой друг да знае!
	След това двамата започнаха да се надпреварват да разказват на Анна историята на Никос Варнавас. Той бил художник, наскоро завърнал се на техния остров след години живот в Атина, и сега живеел в близкото село Елия.
	Новината за колега художник, живеещ на техния остров, допадна много на Анна. Тя изгаряше от нетърпение да се запознае с него, затова, когато двамата мъже й предложиха да я откарат на следващия ден дотам с кола, с радост прие. Селцето Елия беше много малко — по-скоро шепа къщи, скупчени сред овощните градини, лозята, тамариксите и боровете, изпъстрящи хълмовете. Пътуването беше много приятно и се оказа поредното събитие, което върна Анна в детството й. Толкова много неща на този остров притежаваха тази вълшебна сила! Въздухът в селото беше прохладен и благоуханен, особено по време на цъфтежа на лимоновите и портокаловите дръвчета, и предоставяше идеалното убежище от горещината, задушаваща по-равните места на крайбрежието. Някога, когато бяха деца, с братята и братовчедите й се организираха и малко след изгрев-слънце потегляха за Елия, за да прекарат деня там. Катеренето пеша им отнемаше цялата сутрин — пътуването с мерцедеса на Антонис отне едва петнайсетина минути.
	Анна беше предложила, преди да потеглят, да се обадят по телефона, за да предупредят художника за появата си, но й казаха, че Никос Варнавас не притежава нито домашен телефон, нито мобилен.
	— Пада си малко отшелник — поясни Антонис, забелязал изненадата й. — Седи си там сред дърветата и по цял ден рисува.
	— Ако се вярва на селските клюки — намеси се през смях Манос, — бил изгубил любимата си, някаква виенчанка, циркова акробатка. Но според моята майка Никос изгубил по-скоро парите и ума си, затова избягал от големия град и се скрил сред хълмовете на острова. Ако питате мен обаче човекът е избягал именно от хора като майка ми.

	* * *

	Къщата на Никос Варнавас се оказа нещо много по-различно от онова, което си беше представяла Анна — построена на склона на хълма, обградена от дървета и храсти, тя приличаше не толкова на къща, колкото на ателие или работилница. Анна беше очаквала да види малка едноетажна варосана къщичка като повечето други на острова, скрита от човешките погледи, най-много с барака, служеща за ателие. Вместо това постройката, която се изправяше срещу тях — или по-скоро постройките, защото бяха две, се виждаха съвсем ясно от пътя и изобщо не бяха скрити. Първата сграда — най-обикновен правоъгълник, боядисан в топло бледокафяво, беше свързана чрез каменна пътека с втората, която беше кръгла и един нюанс по-светла от другата, увенчана с изваян като скулптура комин, който изпъкваше великолепно на фона на яркосиньото гръцко небе. Цялата тази композиция изглеждаше неочаквана и невероятна върху това парче земя, точно като НЛО. Нищо чудно, че местните жители смятаха живеещия в нея човек за пълна мистерия и компенсираха с всякакви небивалици за него.
	— Хайде да го потърсим! — подвикна Антонис, тресна вратата на колата зад гърба си и пое нагоре към къщата.
	— Трябва да е някъде тук. Хайде! — подвикна и Манос и направи знак на Анна да го последва.
	Престъпиха прага на голямата метална врата и се озоваха в обширно открито пространство. Ако се съдеше по обстановката, това би трябвало да е ателието на Никос. От огромния прозорец струяха снопове ярка светлина, стените бяха покрити с платна — едни окачени, други подпрени на пода. Повърхността наоколо беше покрита с тубички боя, четки, шишенца и бурканчета. Цареше атмосфера на вълнуващ пъстроцветен хаос. Визуалната експлозия пред очите й, в съчетание с познатите миризми на боя и терпентин, изпълниха душата на Анна с опиянение.
	— Той е тук! — чуха гласа на Антонис откъм задната част на ателието. — Храни кокошките.
	С все по-нарастващо удивление Анна установи, че Никос Варнавас е не само плодовит художник, но и нещо като фермер, който отглеждаше зеленчуци и плодове и хранеше кокошки, зайци, пчели и дори една коза. Нетърпелива да се запознае с този човек, Анна тръгна след мъжете, които вървяха към домакина. Но вместо обичайната приветствена прегръдка, на която беше свикнала, Анна се сблъска с гърба на художника, който най-невъзмутимо продължаваше да си храни птиците, без да обръща внимание на виковете им. Това я накара да се почувства добре дошла колкото лисица в кокошарник и през ума й мина мисълта, че може би точно този конкретен грък не изпитва особен възторг от нахлуването на непознати и неканени гости в собствеността му. За щастие, а и за техен късмет, скоро стана ясно, че Никос Варнавас изобщо не е груб и необщителен, както изглеждаше на пръв поглед. Макар и противник на телефоните и телевизията, той притежаваше МР3 плейър и при тяхната поява просто си слушаше музика със слушалки в ушите. В мига, в който ги забеляза, той се оказа точно толкова мил и гостоприемен като всички местни жители и с готовност се зае да помогне на Анна в търсенията й.
	Не след дълго Никос отрупа масата под сянката на голямо лимоново дърво с чашки горещо кафе, кана леденостудена вода, домашно грозде и сочни смокини. Едва тогава Анна успя да преодолее леко конфузното им запознанство и да се опита да опознае и разбере този твърде необичаен грък.
	Никос говореше тихо и спокойно — пълна противоположност на шумния боботещ Антонис и на вечно закачливия Манос. От цялото му същество струеше спокойствие. Когато някой му зададеше въпрос, той обмисляше дълго отговора, впивайки очи в очите на събеседника си, сякаш да прецени какво да каже. Впрочем очите на Никос бяха първото, което Анна забеляза у него — дълбоко поставени и толкова кафяви, че изглеждаха чак черни, с проницателен, напрегнат поглед. Беше на приблизително същата възраст като Манос и изглеждаше точно така, както се очаква от един художник и бохем — сигурно не си беше променял стила още от художествената академия. Беше слаб, но жилав, облечен с широки, покрити с петна от боя панталони цвят каки и тениска, не особено висок — не беше висок колкото Манос и със сигурност беше доста по-нисък от Антонис. Анна нямаше как да не забележи, че ако беше дошла с обувки с високи токчета, щеше да стърчи над художника. Както и можеше да се очаква, беше загорял, но с цвят на топъл карамел — отново, за разлика от Антонис, който беше буквално изпечен от слънцето. На главата си носеше червена лента — най-вероятно, за да укротява буйната си гарвановочерна коса, докато работеше — което му придаваше вид на индианец.
	Да, гръцките мъже обичаха дългите си коси, помисли си с усмивка Анна, обръщайки се към Антонис и Манос, които според английските стандарти също бяха с дължина на косите доста над средната. Повечето от познатите й в Лондон се носеха или ниско подстригани, или направо бръснати, за да скрият плешивината си. Но ето че пред нея сега седяха трима мъже, нито един, от които не беше в първа младост и въпреки това се гордееха с дългите си къдрици — даже и в случаите, когато като братовчед й Манос бяха започнали да оплешивяват по темето. Никос имаше елегантни ръце и дълги пръсти. Докато наблюдаваше тези пръсти как свиват деликатно цигарата, Анна си ги представи по-скоро да свирят на пиано или на китара, отколкото да смесват бои и да хранят домашни животни. Да, този човек беше много _симпатитикос_, както казваха гърците, много приятен — този художник, който живееше съвсем сам, само с животните си, изкуството си и разбитото си сърце. Четиримата седяха и говореха цяла вечност, похапваха сочно грозде, пиеха гъсто сладко турско кафе и пушеха цигара след цигара. Пушенето беше като национален спорт на този остров. Като гледаше хората тук, човек никога не би повярвал, че древните гърци са живели по правилото _пан метрон аристон_ — умереност във всичко. Модерните гърци очевидно се ръководеха от съвсем друго правило в живота си — разгулност във всичко. Анна не беше хващала цигара вече десет години, но в тази компания просто нямаше как да устои на изкушението и да не запали.
	— Рисувала ли си нещо, откакто дойде на острова, Анна? — запита по едно време Никос на доста добър английски, но със силен гръцки акцент.
	— Анна говори перфектно гръцки, Никос — информира го гордо Манос. — Може и да живее в Лондон, но сърцето й принадлежи на нашата земя!
	— Не се и съмнявам — отговори Никос, но този път на гръцки. — Извинявай, Анна, но въпреки това имаш ли нещо против да говорим на английски? Тук няма как да поддържам този език.
	— Разбира се, че не — отговори тя, развеселена, че още един човек тук искаше да упражнява английския си с нея, докато тя пък искаше да упражнява с тях гръцкия си. — Но на темата. Ако изобщо се бях сетила да си донеса материали за рисуване, значи, щях да мога да рисувам навсякъде — продължи този път на английски. — Но за съжаление, откакто пристигнах тук, не съм правила нищо друго, освен да се забавлявам — добави и стрелна с поглед Манос и Антонис.
	— Няма защо да съжаляваш, Анна! — притече й се на помощ братовчед й. — Да се забавляваш, не е престъпление, а много хубаво нещо!
	— Така си е — кимна в знак на съгласие Никос.
	— Проблемът е, че някога работата ми доставяше не по-малко удоволствие от забавлението — поясни тя и остави чашката си от кафе на стола, предоставен й за тази цел. — Съжалението ми е именно заради това удоволствие, което изгубих.
	— Но защо, Анна? — възкликна уплашено Манос. — Къде е отишло удоволствието?
	— Случва се понякога — намеси се Никос и погледна с разбиране Анна. — Но не се притеснявай, ще си го върнеш! И мен ме сполетява от време на време и когато това стане, се отдавам на животните и зеленчуците си или отивам до морето, за да поплувам или да ловя риба. А когато после пак започна, работата ми се получава дори по-добре отпреди. И така, готова ли си пак да започнеш, Анна?
	— Да, готова съм! — отсече тя и за първи път от месеци насам беше напълно сигурна в думите си.


>>	Пета глава

	Връщането към рисуването беше единственото, за което Анна беше в състояние да мисли през следващите няколко дена. Запознанството с Никос беше изпълнило сърцето й с вдъхновение и пръстите вече я сърбяха да започне.
	Само за няколко седмици на острова тя беше започнала да възвръща надеждата си, както донякъде и контрола над своя живот. Да, бракът й със сигурност се намираше в криза и само времето щеше да покаже как ще завърши всичко това, но Анна вече не изпитваше чак толкова голям страх от галопирането му към мрачната неизвестност. Беше се научила да живее за настоящето, а не за неясното бъдеще.
	Ухажването на Антонис я беше върнало към горещите лета на юношеството й. Малко младежки флирт се отразяваше изключително добре на самочувствието й, но тя си даваше сметка, че нещата трябва да си останат на този етап. Не можеше и дума да става да приеме онази покана за разходка с лодка по пълнолуние — опасяваше се, че такава разходка би могла да я отведе там, където не беше готова да пристъпи.

	* * *

	Когато Анна се захвана отново с рисуването, приятелството й с Никос също разцъфтя и той започна редовно да слиза в селото, за да пие кафе с тримата си нови приятели. При първата му поява цялото село се изреди да минава през площада, за да го огледа. Клюките твърдяха, че за първи път го виждали толкова отблизо. Появата му като че ли предизвика още по-голямо вълнение и от завръщането на Анна на острова. Никос приемаше това неприкрито внимание по типичния си небрежен начин и се правеше, че нищо не забелязва.
	— Кой може да те вини, човече, че искаш да живееш съвсем сам сред хълмовете! — възкликна през смях Манос и тупна приятелски Никос по гърба, докато четиримата наблюдаваха с широки усмивки потока от местни жители, които уж съвсем случайно се бяха озовали точно по това време на площада и оглеждаха от глава до пети легендарния отшелник. — Това са тесногръди селяни, ако питаш мен — продължи Манос. — Защо, според теб, нямам търпение да се махна оттук, а? По тези места всеки знае всичко за всеки и на всичко отгоре злорадства!
	— Ако искаш да живееш в рая, ще се наложи да се примириш с няколко змии — отговори Никос с лека усмивка. — Но мен това изобщо не ме притеснява, Манос. В моя живот се ръководя от моите правила, без да се съобразявам с общественото мнение. Подбирам внимателно с кого да прекарвам времето си. Да не мислиш, че в големите градове е по-добре?
	— Чикаго също беше пълен със змии, но в никакъв случай не беше рай! — намеси се с въздишка Антонис и се подпря на един от няколкото стола, които беше струпал около себе си.
	— А в Лондон как е, Анна? — обърна се към нея Никос. — Какъв е животът там?
	Животът в Лондон ли? Въпросът определено я стресна. Като се изключеха децата й, животът в Лондон беше нещо, за което тя най-сетне беше престанала да мисли. Наистина беше престанала.

	* * *

	— Защо някой ден не се отбиеш в Елия със скицника си, Анна? — запита веднъж Никос, когато всички се бяха събрали на селския площад за ритуалното сутрешно кафе. — Спокойствието там ще ти хареса.
	Анна беше започнала да работи на ботаническа тема. Затова първата й седмица след завръщането на вдъхновението й беше прекарана предимно в градината заедно с баща й и леля Урания, което нямаше как да не извика в съзнанието й спомени от детството — как седи на същото това място с цветни моливи в ръка и рисувателно блокче на коляното и рисува под благия поглед на майка си. Преди тя беше прекалено заета с братовчед си Манос и другите си приятели, за да се задържа вкъщи, така че баща й беше много щастлив да вижда дъщеря си непрекъснато около себе си, ако ще и само за известно време.
	— Майка ти много обичаше да те гледа как рисуваш, Анна — каза й той първия ден, в който тя постави скицника и моливите си върху масата под асмите. — Нали помниш как тя пазеше всичките ти рисунки от мъничка?
	— Да, помня, татко — кимна Анна с усмивка при тези прекрасни спомени.

	* * *

	— Имам чувството, че маслиновите горички и полята около моята къща ще ти се сторят доста интересни — продължи Никос. — Може би по това време на годината флората и фауната са малко беднички, но не забравяй, че в задния ми двор има една малка зоологическа градина!
	Предложението дойде като гръм от ясно небе — всички знаеха колко много държи на уединението си Никос. Беше изненадващо, трогателно и ласкателно за Анна — въпреки това, вместо да приеме веднага, тя се поколеба. Една от причините беше, разбира се, неизбежното неодобрение на баща й. Но осъзна и още нещо. Разстоянието от тяхната къща до селцето Елия беше невъзможно за изминаване пеша заедно с цялото й оборудване за рисуване, особено в летните жеги, затова нямаше начин Манос или Антонис да не предложеха да я закарат дотам с кола. А на нея й беше дошло до гуша да бъде придружавана навсякъде, пък и ако възнамеряваше да работи сериозно, присъствието на Манос, Антонис или на когото и да било друг около нея беше изключено. Налагаше се да измисли друго решение, друг начин да се възползва от поканата на художника.
	Накрая, след дълго обмисляне и без да получи нечие одобрение, Анна измисли — взе под наем малък скутер. Всички, в това число пекарят и съпругата му, та дори старият Костис овчарят бяха против тази идея, повтаряйки, че тя ще се убие с този скутер по неравния терен на острова. Както винаги единственият човек, който застана на нейна страна, беше леля й Урания.
	— След като толкова много години караш велосипед и кола из Лондон, не виждам как ще се убиеш по няколко пусти хълма — заяви тя един ден, когато племенницата й се отби да я види.
	Двете седяха в задния двор на Урания под едно лимоново дърво, натежало от плодове, и пийваха от неповторимата й леденостудена лимонада, направена от миналогодишната реколта.
	— Много ми се иска да кажеш това и на останалите — отбеляза Анна, отпусна се в стола си и пое с пълни гърди наситения с лимонов аромат въздух. — Най-вече на баща ми. Отлично знаеш, че само ти си в състояние да му повлияеш.
	Беше рядко удоволствие да прекара известно време насаме с обичната си леля, при това в нейния дом. Пазеше безброй прекрасни детски спомени, свързани с тази къща. Откакто Анна и баща й бяха пристигнали, леля Урания оставаше по-голямата част от времето си горе, в тяхната къща — готвеше, чистеше и се суетеше около любимия си братовчед. А нейният собствен заден двор, който представляваше едва ли не продължение на кухнята с масата и столовете под лимоновото дърво, отвеждаше до малка овощна градина, която Анна и братята й някога обичаха да наричат своята тайна градина. Старата люлка, която някога леля Урания беше завързала за тях с дебели, груби въжета и която впоследствие беше използвана от децата на Анна и на братята й, все още висеше там. През дома на тази жена бяха минали две поколения племенници, които бездетната Урания беше отгледала като свои.
	— Липсва ми този звук, Анула _му_ — отбеляза леля й, като проследи погледа й по посока на овощната градина и старата люлка. — Копнея отново да чуя гласчетата и смеха им. Какво става с децата ти? Не искат ли вече да идват на острова?
	— Разбира се, че искат, лельо! Как да не искат! — Анна побърза да оправдае отсъствието на сина си и дъщеря си. — Но вече пораснаха и държат да прекарват по-голямата част от времето със своите приятели. Ето, Алекс това лято реши да замине за Франция, а Клоуи избра Америка. Може би догодина, но… исках да кажа, че дори и да бяха тук, вече няма да чуваш детски гласчета.
	От скоро гласът на Алекс беше придобил дълбоки, басови нотки, с които беше станал почти неразличим от гласа на баща му, а Клоуи беше вече една млада жена. Де да можеше Анна да върне времето назад, поне с няколко години… Да си седят под същото това лимоново дърво с леля й и майка й, докато децата играят около тях и откъм овощната градина долитат щастливи писъци и буен детски смях… Истината бе, че тя се беше надявала децата й да се отбият при нея на острова поне за няколко дена, но те не само бяха избрали да не го правят, ами и всеки от тях беше заминал на своето пътешествие, обаждайки се само с някой и друг кратък имейл.
	Кой беше онзи, който някога беше казал, че да бъдеш майка, означава да се научиш да бъдеш забравяна? Като че ли беше нейната собствена майка и тези думи бяха изречени приблизително по времето, когато самата Анна беше започнала да ходи на екскурзии, без да изпрати поне една картичка до дома. Но Анна се съмняваше думите да бяха измислени от майка й — един от принципите й беше да не стоварва вина върху децата си заради пътешествията, които предприемат сами. Сигурно го беше прочела някъде. А сега, въпреки че изобщо не се сещаше за живота си в Лондон, децата й винаги присъстваха в мислите й и макар да й се искаше да се свързват по-честичко с нея, по примера на майка си тя изобщо не смяташе да ги обвинява за това. Съвсем скоро всички отново щяха да бъдат заедно и децата щяха да я заливат със своите разкази за преживяното през лятото.
	— Да, знам, Анна, годините минават, децата порастват… — отбеляза леля й и въздъхна. — Ето, ти самата си най-яркият пример. Още не мога да повярвам, че си вече зряла жена. За мен винаги ще си останеш моята малка Анула, а твоите деца — моите сладки бебенца!
	— Сигурно затова и татко продължава да ме третира като дете — отбеляза с усмивка Анна, припомнила си неодобрението на баща си отпреди няколко седмици. От онази крайно смущаваща сцена на масата под асмата тя се беше научила да бъде крайно дискретна относно това какво прави и с кого го прави, за да не предизвика ново избухване от страна на стария си баща.
	Анна беше взела твърдото решение да не обсъжда семейната криза с баща си — от една страна, не искаше да го натоварва с проблемите си, от друга, не желаеше да предизвиква у него промяна на мнението му към Макс. Алексис обичаше и уважаваше зет си и на Анна сърце не й даваше да разбива илюзиите му. Или поне засега. Освен това не знаеше нито какво да му каже, нито как да обясни собствените си чувства. С Макс не бяха говорили за развод, дори за временна раздяла. Оставаше й да се надява, че времето, което си бяха дали, ще им помогне да си изяснят намеренията.
	Искаше й се да може да сподели поне с леля си, но точно като Алексис Урания също смяташе Макс за образцов съпруг и изпитваше дълбоко уважение към него.
	— Аз самата никога не съм имала съпруг, Анна _му_ — повтаряше тя, — но ако съдя по нещата, които съм чувала за съпрузите, Макс несъмнено слага всичките в малкия си джоб!
	Представата на Анна за брака следваше модела, създаден от родителите й — съюз, основаващ се на взаимна любов, доверие и лоялност, възможност като никоя друга да разчиташ на човека до себе си. Тя знаеше, че баща й се беше запознал с майка й в Италия по време на войната, докато неговото подразделение от британската армия е било разквартирувано там. Двамата се влюбили страстно един в друг, но родителите на майка й се възпротивили яростно на брака им. След като войната свършила, влюбените нямали друга възможност да се оженят, освен да избягат заедно. Анна беше митологизирала любовната история на родителите си — за нея тя беше точно толкова невъзможно романтична и вълшебна, колкото холивудски филм.
	— Много съм щастлива, че с Алексис решихте да се върнете на острова, Анна _му_ — обади се Урания, протегна ръка и докосна ръката на племенницата си. — Без него нашият остров не е същият. Понякога имам чувството, че дори дърветата страдат по него.
	Анна беше наясно, че леля й обича и двамата й родители, особено Алексис, който за нея се беше превърнал в брата, когото никога не бе имала.
	— А майка ти липсва на всички ни, скъпа моя — продължи Урания. — Розария беше много добра жена. На Алексис сигурно му е много самотно в Лондон без нея. Затова се радвам, че реши най-сетне да се върне у дома!
	„Да, дом“ — мислеше си Анна. Често се беше питала кое точно би могло да се нарече дом. Дали баща й наистина смяташе този остров за свой дом, въпреки че беше живял далече от него три пъти по-дълго, отколкото беше живял на него?
	— Смяташ ли, че татко възприема този остров повече като свой дом, отколкото къщата си в Лондон? — обърна се тя към леля си.
	— Така мисля — отговори замислено Урания. — Според мен истинският дом е мястото, където човек е роден и където е прекарал детството си.
	„Значи това представлява домът — мястото, където са твоите корени от раждането ти“ — каза си Анна. Да, може би за някои беше точно така, но за други очевидно беше възможно да изтръгнеш корените им и да ги пресадиш някъде другаде.
	Майка й като че ли беше сторила точно така. Тя беше започнала живота си в Италия, но е нямала нищо против да пресади корените си там, където я отведе съпругът й. За разлика от Алексис, Розария очевидно никога не беше копняла да се завърне в родното си място.
	Що се отнасяше до Анна, макар че беше родена в Лондон и обичаше този град, на някакъв етап от живота си беше решила, че и този остров е неин дом — когато не беше тук, островът винаги й липсваше и караше сърцето й да копнее за завръщане. В такъв случай не можеше ли да има две места, които човек да нарече свой дом? Защо пък не?! Може би, когато по житейския си път се сдобием с повече домове, не ни се налага да правим избор между тях. Последната идея допадна много на Анна. Усещаше, че тя я зарежда с чувство за свобода и утеха.
	— Възможно ли е да си изберем кое място да наречем свой дом? — изрече част от мислите си на глас тя. — Защото майка ми очевидно го е направила.
	— Вероятно, Анула _му_ — отговори леля й, пак протегна ръка през масата и хвана ръката й, — домът невинаги трябва да бъде място. Например за майка ти домът беше там, където беше баща ти, защото нейният собствен дом се беше оказал неприятно място за нея. Така че понякога думата „дом“ може да има различно значение.
	— Лельо, аз не знам почти нищо за дома на майка ми — рече Анна с надеждата, че Урания би могла да запълни някои празноти в историята. — Тя не искаше да говори за него и затова аз престанах да я разпитвам. Имам чувството, че разривът със семейството й е бил прекалено болезнен за нея.
	— И аз така мисля, скъпа моя — отговори леля й. — Може би след време баща ти ще ти каже повече по този въпрос. Но с мен майка ти никога не е споделяла нищо, а аз предпочитах да не си пъхам носа там, където не ми е работа. Алексис ми е споменавал някои неща, но смятам, че той е единственият, който е наясно какво точно се е случило!
	— А за теб, _тия_! Кое е домът за теб? — запита Анна, макар отлично да знаеше, че леля й Урания беше прекарала целия си живот на острова.
	— Моят дом винаги е бил тук, Анна _му_ — отговори очаквано леля й. — Никога не съм го напускала за дълго време. Избрах да остана тук. Не че съм имала някакъв избор, разбира се.
	Анна си даде сметка, че за разлика от леля й, майка й е избрала да тръгне с баща й, който й се притекъл на помощ по време, когато бъдещето на родната й страна се очертавало мрачно и безнадеждно. В края на Втората световна война Италия била съсипана и опустошена, което най-вероятно улеснило майка й при вземането на решение да обърне гръб на родината си и да последва мъжа, когото обичала.
	— А при теб как са нещата, Анна _му_! Лондон ли е твоят дом? Там ли се намира сърцето ти? — запита на свой ред леля й. Като че ли се досещаше какво точно притеснява племенницата й.
	— Нямам представа, лельо — отговори Анна и отново усети познатата буца в гърлото си. Ако казаното от Урания беше вярно, значи, тя беше в състояние да нарече свой дом само своето семейство. Но сега заради цялата тази лудост, в която я беше захвърлил съпругът й, тя се чувстваше уязвима и несигурна, заплашена да изгуби единственото стабилно нещо за нея на този свят — семейството си, дома си. — Напоследък Лондон ми се струва ужасно далече — продължи уклончиво. И макар да не искаше да товари леля си със своите проблеми, тя изгаряше от нетърпение да се освободи поне от част от своя емоционален товар, затова добави: — Точно в този момент усещам като свой дом само този остров, само това място тук. Ти, татко, Манос, къщата, новите ми приятели — всичко това си е истински дом. А и ме доближава отново до майка ми. Тук усещам присъствието й много по-силно, отколкото в Лондон. Точно сега изобщо не усещам Лондон като свой дом.
	— Знам, че аз не мога да заместя майка ти, Анна _му_ — изрече Урания. — Но ти си ми като дъщеря. Затова искам да ти кажа следното — каквото и да изпитваш точно в този момент, каквато и мъка да те терзае, знай, че и това ще отмине! Всичко отминава! Винаги!


>>	Шеста глава

	Както и можеше да се очаква, работата се оказа нейното спасение. Тя зареди Анна с нова енергия и творческият й заряд отново се пробуди. Денят й започваше в ранни зори с плуване в заливчето, след това идваше закуската с баща й под балдахина от лози, а после се мяташе на скутера си и отпрашваше към селцето Елия, където рисуваше до късните следобедни часове. Никос обикновено работеше в ателието си или се грижеше за животните и зеленчуците, докато Анна обикаляше из околността със скицника си в ръка в търсене на сянка и вдъхновение. Всеки ден двамата спираха работа, за да похапнат сред маслиновите дръвчета и да огледат творбите си — картини, които нямаше как да бъдат по-различни. Неговите представляваха дръзки, абстрактни и експлодиращи от цветове движения на четката върху огромни платна, нейните — деликатни и органични рисунки с пастели и моливи. Вечер Анна се срещаше с Манос и Антонис в „Черната костенурка“ — постепенно и Никос започна да се присъединява от време на време към тях.
	Заради новия й график не й оставаше почти никакво време за баща й, но той изобщо не беше самотен. Освен Урания, която беше при него почти по цял ден, го навестяваха и други приятели и роднини. Така и баща, и дъщеря бяха щастливи — Алексис се радваше на незабравими часове сред хората, които обичаше и заради които се беше върнал на острова, Анна бавно, но сигурно се възстановяваше от получените рани.

	* * *

	Седяха и пиеха в таверната от часове, цялата компания. Обичайната група плюс двама приятели на Манос — Рита и Георгиос, и няколко познати от Атина. Никос разговаряше оживено за политика с някакъв мъж от съседната маса, когато музикантите подхванаха особено тъжна стара гръцка мелодия, разтърсваща душата. Щом чу мелодията, художникът прекъсна разговора, изправи се, отиде до средата на малкия дансинг и започна да танцува съвсем сам, без да обръща внимание на никого около себе си. Танцуваше _зеймбекико_ — „самотното ридание“, както го наричаха гърците, което всеки мъж, който държеше на себе си и на достойнството си, беше длъжен да стане и да изтанцува на някакъв етап от вечерта, когато времето напреднеше и алкохолът замъглеше умовете. Откакто беше пристигнала на острова, Анна беше виждала мъже от селото да танцуват този танц, всеки по свой начин, но никога досега не беше гледала Никос.
	Танцът _зеймбекико_ не беше нещо случайно и лековато. Беше сериозен танц, мъжки танц. Никой не беше в състояние да потисне желанието да го танцува. То те грабваше внезапно, изскачаше от сърцето и отиваше право в краката, изхвърляйки те към дансинга по начин, който не можеш да контролираш. Всеки имаше свой собствен стил на танцуване, който не приличаше на ничий друг — защото това не беше танц, който се учи, това беше танц, който се чувства. Чрез стъпките и движенията, които бяха предимно импровизирани, човек изразяваше чувствата си — обикновено несподелена любов, скръб, мъка и болка, в зависимост от състоянието на ума, в което те хванеше неудържимият стремеж да танцуваш.
	Анна седеше в пълната с цигарен дим таверна и за първи път наблюдаваше Никос как танцува. Движенията му бяха грациозни, почти балетни, а самият той беше отдаден напълно на сложния ритъм на танца. С разперени встрани ръце и глава, сведена към земята, той буквално се плъзгаше по пода, бързо и чевръсто, изпълнявайки нещо като не толкова отривисто и стегнато испанско фламенко. Не приличаше на нито един мъж, когото Анна беше гледала на този остров — не демонстрираше типичната за този край мъжка напереност, надутите пози и показните акробатични движения, характеризиращи типичните мъжкари. И въпреки това по сила и мъжественост не отстъпваше на нито един от тях. Докато следеше танца, Анна осъзна, че открива нова черта на Никос, за каквато не беше подозирала. Винаги досега го беше смятала за прекалено разумен и резервиран, а не за земен и чувствен, но онова, което я изненада най-много в танцуването му, беше самият факт, че той изобщо танцува.
	Той не се перчеше пред никого, не танцуваше заради публика. Танцуваше заради себе си — в което всъщност се заключаваше и самият смисъл на _зеймбекико_ — чрез танца човек прогонваше болката си, извършваше екзорсизъм на собствените си демони. Никос изпълняваше този танц така, както танцът изискваше от него — със своеобразна вглъбеност и скромност.
	Художникът продължи да се издига и пропада като приливна вълна, тласкана от звуците на бузукито, от песента, която разказваше за любов и разбито сърце. Анна го гледаше като хипнотизирана. Гледаше и се чудеше каква ли болка и скръб прогонва от душата си този човек. Дали това беше болката на разочарования от света човек на изкуството, или на влюбения, изгубил своето момиче от Виена?


>>
C>
	Е`рос:
	Страстна физическа любов, характеризираща се с чувствено желание и копнеж.
	Романтично, чисто чувство, лишено от баланса на логиката.
	„Любов от пръв поглед.“
	Съвременната гръцка дума еротас означава „интимна любов“.
C$


>>	Седма глава

	Анна лежеше в леглото си и не можеше да заспи. В съзнанието й непрекъснато изплуваха картини от танца на Никос в таверната. Нощната горещина, която нахлуваше през прозореца, подклаждаше въображението й и изпълваше душата й с объркване. От години не се беше чувствала по този начин — не след дълго разпозна изгарящото я отвътре чувство като сексуален копнеж. През изминалите двайсет и пет години брачен живот с Макс той и единствено той беше обект на желанията й, само той беше мъжът, за чиито прегръдки тя копнееше. И това чувство сега беше напълно ново за нея. Загледа се през отворения прозорец към августовската луна, която със своите хиляда и едно обещания все повече и повече се пълнеше и наближаваше пълнолуние. Увиснала сред индиговочерното небе и ухаещия на цветя и лимони въздух, тя къпеше света в неземния си блясък. Анна си даваше сметка, че този път не ставаше въпрос за невинен флирт — това чувство към Никос нямаше нищо общо с детинската игра, която беше играла доскоро с Антонис. Това беше див и необуздан сексуален копнеж, изгарящ тялото й, разгорял се огън към един мъж, когото само допреди броени часове тя беше смятала за свой приятел и когото сега желаеше повече от всичко останало. Изпълнена с еротични очаквания и надежди за онова, което би могло да й донесе предстоящото пълнолуние, тя лежеше с широко отворени очи, неспособна да заспи. Тайничко се молеше изгревът на слънцето да успее да я избави от това крайно ирационално чувство.
	Към пет часа сутринта, когато първите слънчеви лъчи се прокраднаха между лентичките на дървените кепенци, тя се отказа да се опитва да спи. Скочи от леглото, измъкна се тихичко от къщата и тръгна към плажа. Все още срамежливо, слънцето покриваше всичко, до което се докоснеше, със своя румен блясък и само лекото захлаждане във въздуха издаваше, че наближава изгрев, а не залез.
	Този път, вместо да се гмурне в яркосиньото море от скалите както обикновено, Анна навлезе във водите му бавно, потапяйки постепенно тялото си с надежда да охлади внезапно пламналия прилив на страст. След продължително плуване тя се изкатери обратно на брега и се изтегна на изгладената от вълните каменна повърхност. Затвори очи и се отдаде напълно на ласките на слънчевите лъчи, представяйки си, че това са горещите пръсти на Никос. Очевидно хладните води на утринното море не бяха успели да намалят с нищо сластта, разгоряла се в тялото и ума й. Кожата й потръпваше от топлина, отдавна забравила за хладните ласки на морето. Нямаше представа колко дълго беше лежала така, изпаднала в сладостен транс, когато внезапно беше стресната от познат глас. В първия момент си помисли, че сънува. Но после, когато отвори очи и примижа срещу вече яркото слънце, видя до себе си Никос. Той стоеше прав до нея и от тялото му капеше вода, събираща се в локвичка около краката му.
	— _Калимера_, Анна! — изрече тихо той, докато присядаше до нея на скалата. — Не ти ли е малко рано за плуване?
	— Нико! — възкликна стреснато тя, седна и оправи горнището на банския си. — Откъде изскочи така?
	— Бях доста навътре в морето, когато ти се появи — отговори той и тръсна косата си като кученце. Капчиците, които се разхвърчаха, се приземиха върху тялото й подобно на миниатюрни диаманти. — Специално за изгрева ли дойде, или и ти не си могла да заспиш тази нощ? — продължи, като изпъна тялото си на скалата до нея.
	— Не можах да заспя — прошепна Анна и бузите й пламнаха от срам при спомена за мислите, които я бяха преследвали цяла нощ. — Ами ти? — попита само за да поддържа разговора. — Кога дойде тук?
	— Изобщо не съм се прибирал у дома след вечерта в таверната. Много обичам да седя на плажа при изгрев-слънце — отговори той и внезапно млъкна.
	Сякаш цяла вечност двамата останаха легнали на скалата, без да отронят и думица. Единствените звуци наоколо бяха крясъкът на чайките и разбиването на прибоя. От тялото на Никос се носеше такава топлина, че главата на Анна се замая. Той беше толкова близо, че ако го докоснеше, сигурно щеше да изгори пръстите си — в този момент като че ли това беше най-голямото й желание. Вместо това продължи да си лежи, без да смее да си поеме дъх.

	* * *

	Анна се чувстваше като пълна глупачка. Срамуваше се от себе си. С Никос не бяха нищо друго, освен приятели и тя нямаше причини да смята, че той я вижда по някакъв друг начин. Затова леко се помести малко по-далече от него и се опита да се овладее.
	— Толкова често подценяваме могъществото на секса, Анна — беше й казал веднъж неин стар приятел по време на разгорещена дискусия за живота на един гръцки политик, замесен в скандална сексуална връзка.
	— Но нали, след като сме разумни същества, трябва да контролираме импулсите си! — беше възразила тя.
	Но приятелят й беше поклатил тъжно глава:
	— Има неща, които са извън нашия контрол, приятелко моя!
	Да, Анна беше наясно със силата на _Е`рос_ и последствията от него. Макар да се беше омъжила за Макс на доста млада възраст, беше успяла да опознае донякъде този вид любов. Ала днес беше първият път, в който това чувство се беше стоварило върху нея като чук. Или като гръмотевица. Нямаше никакво съмнение, че ако бъдеш нарочен от любимото синче на Афродита, с тебе е свършено — ако ще и за кратко. В този момент, докато лежеше близо до Никос с прободено сърце, на Анна й се искаше да може да задържи завинаги стрелата на Купидон в него. „Такава идиотка съм! Дърта глупачка! — повтаряше си отново и отново. — На моите години да изгарям от желание, при това към мъж, който не подозира за чувствата ми и който е влюбен в друга жена!“ Отчаяно искаше да измисли нещо смешно, което да каже, нещо неангажиращо, с което да разруши тази магия. Но тъй като беше неспособна дори да помръдне, какво оставаше — да каже нещо, тя продължи да си лежи на скалата, стиснала здраво очи. Докато нещо извън нея не я накара да ги отвори. И видя, че Никос се е подпрял на лакът и съзерцава лицето й. В очите му се четеше тревога, челото му беше прорязано от дълбока вертикална бръчка.
	— Какво има? — извика уплашено тя и седна. — Какво не е наред?
	— Ами… нищо… — започна той, но млъкна.
	— Какво става, Нико? Да не би да има някакъв проблем? — запита Анна и с изненада установи, че той протяга ръка и я поставя върху рамото й. Тя се приближи и също постави ръка върху неговото рамо. — Мога ли да ти помогна с нещо? Искаш ли да споделиш с мен?
	— Не, Анна, не мисля, че това ще помогне — отговори той.
	Прокара пръсти през косата си, пое си дълбоко въздух и бавно издиша. Нямаше нужда да говори. Анна знаеше много добре какво разяжда сърцето му, какво беше провокирало снощния танц „самотното ридание“. Беше се наслушала на достатъчно истории по този въпрос от селяните и независимо че точно сега нямаше никакво желание да слуша за любовта му към друга жена, Никос все пак беше неин приятел и след като искаше да сподели нещо с нея, тя беше длъжна да го изслуша.
	— Откога не си я виждал? — запита тя и стисна рамото му, за да му даде знак, че го разбира. — Много ли ти липсва?
	Анна нямаше никаква представа какъв ефект ще произведат върху него въпросите й и как ще реагира той, но със сигурност последното, което беше очаквала, бе последвалата реакция. Погледът, който той й отправи, можеше да се опише единствено като смесица между втрещяване, объркване и забавление.
	— За коя жена става въпрос? — изгледа я той и устните му започнаха да се разтягат в усмивка. — За кого ми говориш, Анна?
	— Хммм… ами… не знам — смотолеви силно притеснена тя. — Може би за приятелката ти от Виена? — изтърси изведнъж, но веднага след това й се прииска да си беше държала езика зад зъбите.
	— _Какво?!_ — извика той, разсмя се с глас и бръчките, изпъстрили челото му, изчезнаха. — Откъде ти хрумна тази идея?
	Дълбоко засрамена, като дете, което е показало, че не е схванало фактите и се чувства унизено, Анна се изчерви до уши. Очевидно онова, което току-що беше казала, нямаше нищо общо с настроението на Никос и сякаш това не беше достатъчно, ами и той явно намираше състоянието й за изключително забавно. „Така става, когато даваш ухо на селските клюки!“ — укори се вътрешно тя. Като че ли легендарната виенска акробатка се оказваше по-скоро плод на бурното въображение на нейната леля Асимина, която нямаше друга работа, освен да си фантазира истории за хора, които не познава.
	— Ами… просто… така чух за теб, преди да се запознаем — запелтечи сконфузено тя. Прииска й се да млъкне, но веднага след това осъзна, че вече е твърде късно. Затова продължи: — Говори се, че една жена ти е разбила сърцето, затова живееш на онзи хълм съвсем сам… За да забравиш.
	— Аха! И какво по-точно се опитвам да забравя според хората?
	— И аз не знам — отговори тя. Звучеше идиотски и тъй като се чувстваше още по-зле, отчаяно се опитваше да прекрати разговора по тази тема, която май доста забавляваше Никос.
	— Странно е как хората имат нужда да си измислят — отбеляза през смях той и започна да си свива цигара. — Но пък, може би сам съм си виновен. Странейки толкова дълго от хората в селото, сам съм подклаждал въображението им — подаде първата свита цигара на Анна и докато свиваше една и за себе си, продължи: — Както и да е. Но тя не беше виенчанка. Беше германка и се казваше Ава. От Берлин. Танцуваше за Националния балет в Хамбург. Запознахме се преди десет години, когато отидох да работя там.
	Анна не беше в състояние да си представи как изглежда лицето й в този момент, но ако се съдеше по реакцията на Никос, сигурно е представлявала олицетворение на неловкостта и смущението.
	— Не се притеснявай за казаното, Анна! — изрече Никос. — Ти не си виновна за клюките, които се носят из селото — внезапно хвана ръката й, приближи я до устните си и нежно я целуна. — Това е цената да живееш на голяма скала насред Егейско море, свиквай! Аз отдавна съм го направил.
	„Трябваше да бъда по-предпазлива и изобщо да не им се връзвам на измишльотините!“ — помисли си Анна. Да беше послушала поне братовчед си! Манос я беше предупредил, че това са само селски брътвежи.
	— Обратно към темата — продължи Никос. — Не съм виждал Ава от седем години. Мисля, че това е предостатъчно време за възстановяване на всяко разбито сърце, нали?
	Анна не смееше да каже нищичко от страх да не се изложи още повече. Просто държеше ръката си в неговата, усещаше я как пулсира от целувката му и чакаше да го чуе какво още иска да й каже.
	— Ето така стоят нещата, Анна — изрече накрая Никос и изгаси фаса от цигарата си в скалата. — Сърцето ми със сигурност не е разбито, а дори и да ме боли, то определено не е за Ава.
	Ревността я прониза като нажежен шиш в корема. Не можеше да понесе мисълта, че сърцето на Никос го боли за някоя друга. Разговорът им събуди конфликтни чувства в душата й.
	Беше поласкана, че той споделя с нея такива интимни неща, че демонстрира доверие към нея. Но като че ли нямаше никакво желание да узнае в коя друга жена е влюбен. Изчака известно време, преди да реагира по някакъв начин на коментара му, притеснена да не би пак да сбърка.
	— Коя е щастливката тогава? — изрече накрая и се приготви да не губи усмивката си.
	— Наистина ли държиш да знаеш, Анна? — отвърна той, моментално разкрил опита й за безгрижие. Вертикалната бръчка на челото му отново се появи.
	Уместен въпрос. Държеше ли да узнае наистина? Всъщност не. Но вече беше твърде късно. Ако не искаше да чуе отговора, изобщо не трябваше да задава въпроса.
	— Ако ти искаш да ми кажеш, защо не — промърмори неохотно тя.
	Никос си пое бавно и дълбоко дъх, плъзна очи по лицето й и накрая прошепна:
	— Всъщност не е толкова просто, Анна… Проблемът е, че това… си _ти_!

	* * *

	И изведнъж месеците на физическо отблъскване и студенина от страна на Макс се стопиха. Изчезнаха. Или по-скоро бяха компенсирани стократно за Анна. Усещането за блажено сливане с някой друг, което те изпълва при правенето на любов, загубата на чувство за време и пространство и онова чудно осъзнаване, че нищо друго няма значение… През цялото време, докато беше в обятията на Никос, в главата на Анна се въртяха само две думи: _пълно отдаване_.
	Накрая, след толкова месеци, в които се беше чувствала необичана, тялото й реагираше отново на радостите на чувствените удоволствия, на физическия контакт.
	Нито един от двамата нямаше представа колко дълго бяха лежали в обятията си на тази скала, но ако се съдеше по положението на слънцето в небето и прежурящите му лъчи, трябва да беше доста. Внезапно тя беше залята от цял порой противоречиви чувства — удоволствие, страст, срам, желание, вина… Стовариха се отгоре й като могъща вълна и я парализираха от страх. „Какво направих току-що?!“ — изпищя мозъкът й. Да се отдадеш на невинна еротична фантазия, беше едно и съвсем друго — да бъдеш тотално погълнат от необуздано сексуално желание и да му се подчиниш.
	Анна скочи рязко, грабна си нещата и побягна. Бягаше далече от Никос. Бягаше ли, бягаше, докато не се добра до къщата на леля си Урания в края на селото.


>>	Осма глава

	Нямаше представа какво точно я накара да отиде там. Може би защото тази къща беше за нея като спасение, като убежище… Убежището от детството й, последното място, където изкушението, прелюбодеянието и плътските желания биха могли да се задържат. Повика леля си, за да й отвори, почука на вратата, но не получи отговор. „Сигурно както винаги е при баща ми“ — помисли си Анна, заобиколи и влезе в градината, за да потърси сянка.
	С разтуптяно сърце, обляна в пот и силно запъхтяна, тя се настани в сянката на лимоновото дърво, за да се успокои. Нямаше желание да се прибира вкъщи точно сега. Искаше да влезе в къщата на леля си и да остане сама — нещо, което не й се беше случвало, откакто беше пристигнала на този остров. Самотата, припомни си Анна, не е гръцко понятие — по тези земи желанието за усамотение обикновено е сигнал за някакъв проблем. Самотният грък е жалък. Гърците слагаха знак на равенство между понятията „сам“ и „самотен“, затова да оставиш някого сам за прекалено дълго време, за тях означаваше да го предадеш. Единственото, за което Анна мечтаеше сега, беше да бъде далече от обичайните тълпи. Имаше нужда от лично пространство, пространство само за себе си. Имаше нужда да си събере мислите.
	Откри ключа за задната врата под саксията с босилека — леля й винаги го държеше там, някога в нейно отсъствие Анна често си беше отключвала и влизала сама. От тази врата се влизаше право в кухнята. Вътре беше приятно прохладно, сумрачно и успокояващо, въздухът беше наситен с изкусителен аромат на ванилия и канела. „Сигурно е пекла курабийки, преди да отиде при баща ми — каза си Анна. — Държала е да занесе нещо на братовчед си за сутрешното му кафе.“ Тази мисъл я накара да си ги представи как седят на масата и се наслаждават на закуската си. Постепенно Анна се почувства в безопасност и сърцето й възвърна обичайния си ритъм. Наля си чаша студена вода от глинената кана, която леля й винаги държеше на кухненския плот — трогателен древен обичай на този остров, който Урания продължаваше да спазва. Отворът на каната беше покрит с бяла ленена кърпа, поръбена с мъниста и мидички, която предпазваше водата от прах.
	— Много обичам земния вкус, който придобива водата, когато престои в тази глинена кана — беше обяснила веднъж леля й, когато Анна я беше попитала защо просто не държи водата си в хладилника. — Създава ми усещането, че я вадя от стария геран.
	И сега, докато седеше пред кухненската маса сред сумрака на стаята, Анна започна да си припомня картина след картина случилото се преди малко на скалата. Все още усещаше миризмата на тялото на Никос по кожата си, кожата й все още пулсираше от докосването му. Тя вдиша дълбоко силния мускусен аромат на секс и главата й пак се завъртя. Спомни си как някъде беше чела, че Мерилин Монро никога не се къпела след секс, защото искала да усеща уханието от акта по-дълго върху кожата си. Анна вече разбираше защо, едва сега разбираше. От долната част на корема й към интимните й части премина сладка болка и тя се преви от силата й. Не можеше да повярва какво се беше случило с нея. Преди броени минути беше правила страстна, необуздана любов, ангажираща всичките й сетива, при това на открито — за първи път в живота си. Беше от онзи вид секс, какъвто не беше изпитвала от години, и силата на изживяването я удари като куршум.
	Наля си още малко вода от глинената кана и с чаша в ръка се запъти към любимата си стая — шивачната на леля Урания. Но това не беше само стая за шиене, а и любимо помещение за игра на две поколения деца от рода. Последните четиресет години не бяха оказали почти никакво влияние върху обстановката тук. Стаята изглеждаше точно така, както когато Анна беше момиченце. Старата шевна машина „Сингер“ на леля й си стоеше под прозореца, в краката на машината — познатата голяма кошница, пълна догоре с бродирани дрехи и платове. Точно до нея в стройни редици и подредени по цветове се кипреха шевните макари. В другия край на стаята, в ъгъла, беше големият сандък, пълен със стари играчки, а над него — четири лавици, огъващи се под огромно количество книги на всякакви теми, но с превес на старогръцките митове и легенди. По тези лавици открай време живееха нимфи и горгони, богове, герои и злодеи, които оживяваха година след година, за да пленяват, развличат, а понякога и да плашат малките деца. До лавиците с книги стоеше гордо голямата червена дървена ракла и заедно с шевната машина изпъкваха най-ярко в това помещение. Раклата беше истинска съкровищница. В нея се криеше един вълшебен свят, който подклаждаше и подхранваше детските фантазии. Съдържанието й притежаваше силата да превърне всяко дете в онова, което би искало да бъде. В мига, в който погледът на Анна спря върху тази ракла, душата й сякаш бе облята от неземен покой. Тя вече не беше жена в житейска криза — превърна се в пътешественик във времето. Приседна с кръстосани крака до раклата и с треперещи ръце бавно повдигна капака. Надигна се миризма на застояло и прах, която моментално я запрати обратно в миналото. Колкото по-надълбоко ровеше, толкова по-далечни ставаха спомените. Вадеше тоалет след тоалет, които леля й беше съхранявала с толкова любов — каубойския костюм, който Манос все настояваше да носи и който беше повод за безкрайни битки с другите момчета; клоунският костюм, който Урания беше ушила за един от братята на Анна; жилетка с мъниста, кожени колани, шалчета и шапки… Съкровище след съкровище. Стара дантела и коприни за момичетата, шноли, диадеми и рокля на принцеса — розова и бляскава, която момичетата се редуваха да обличат. Анна вдиша мириса на мухъл, който се носеше от тях, а после ги притисна към себе си и ги напои с внезапно рукналите си сълзи. Из стаята, подобно на призраци, се понесоха детски гласове…
	При последното гостуване на Анна в тази къща леля Урания й беше споделила колко много й липсват тези детски гласове. Сега като че ли беше дошъл редът на Анна да се почувства безутешна. И ето че в тази стая, обкръжена от миналото си, тя заплака не само заради изгубената си същност, но и заради изгубеното детство на своите деца. Онези невинни малки същества, които тя беше обичала безусловно и беше обсипвала с хиляда и една целувки през всеки ден от тяхното детство, бяха безвъзвратно изгубени. Бяха изчезнали, за да се превърнат в нацупени младежи с дрезгави гласове. Но техните детски гласчета щяха винаги да отекват в ушите й. Анна си спомни как веднъж майка й беше казала, че майчинството означава загуба. „Първата ужасна загуба за една майка — беше изрекла тя със силния си италиански акцент — настъпва, когато бебето напусне тялото й. Но това е животът и ние трябва да го приемем.“
	Спомените нахлуваха един след други в главата й, съпровождани от сълзите. Анна плачеше за всичко изгубено. Плачеше за изгубената младост на леля си и за живота й в самота, за майка си, която беше изгубена завинаги, и за баща си, който беше изгубен без нея. Плачеше за Макс, който постепенно й се изплъзваше, и за любовта, която като че ли завинаги щяха да изгубят.
	В този момент през съзнанието й премина споменът как Никос я обсипва с целувки. Как успя да се озове в подобна ситуация, за бога?! Току-що беше извършила прелюбодейство, което я правеше не по-различна от Макс! Тогава защо не изпитваше нито вина, нито срам от стореното?
	Внезапно беше връхлетяна от непоносимо чувство на тъга. През всичките тези години, които бяха прекарали заедно с Макс, на Анна нито за момент не й беше хрумвало да му изневери — обичаше го и беше напълно доволна от живота си. Но изневярата и предателството му я бяха наранили толкова дълбоко, че я бяха лишили от всички илюзии, и ето тя започваше да се отдръпва от него. Преди често беше разговаряла с приятелките си по темата за сексуалната изневяра. Беше поддържала схващането, че този вид изневяра рядко разрушава брака и последиците от нея са поправими. Затова, колкото и да я болеше от забежката на Макс, ако ставаше въпрос само за сексуална изневяра сигурно щеше да му прости. Онова, което й причини голямата болка, обаче беше друго — заявлението му, че той обича тази друга жена и че има съмнения относно любовта си към собствената си съпруга. Това разби сърцето й. Дали би могла някога да му прости и да продължи да живее с него, или дистанцията между тях ще продължава да се увеличава, докато не се превърне в непреодолима пропаст?
	И накрая, обградена от спомените от детството си, Анна престана да плаче. Нямаше повече сълзи за проливане. От смъртта на майка си не беше плакала толкова много и толкова продължително, а дори и тогава се беше старала да се владее, за да не разстройва останалите.
	При емоционалното си пътешествие Анна беше изпразнила цялата ракла и сега седеше заобиколена от пъстрото й съдържание. Докато ровеше в него, за да върне нещата по местата им, Анна напипа нещо твърдо. Далечен спомен за кутията с бижута, която някога леля й държеше на тоалетката си, накара сърцето й да претупа от радост. Кутията беше увита в бяла ленена кърпа, завързана с жълта сатенена панделка. Макар вече стара и опърпана, панделката беше запазила златистия си блясък, сякаш за да подскаже какви съкровища пази. Анна я развърза с нетърпеливи пръсти и започна да развива кутията, сякаш разповиваше бебе. Легендарната кутия за бижута, която тя помнеше толкова добре, беше изработена от черно лъскаво дърво, толкова гладко, че човек можеше да се огледа в него. А кутията, която сега лежеше в скута й, беше от червеникавокафяво дърво с изрисувани по повърхността й африкански сцени. Разочарована, но любопитна за съдържанието й, Анна повдигна капака.
	За огромна нейна изненада вместо отдавна забравено детско съкровище тя видя купчина стари пликове за писма, завързани със същата златиста панделка като онази, която беше държала цялата кутия. Дори и за миг не й мина през ум, че може би не трябва да погледне съдържанието им, че тази кутия може би съдържа нещо твърде лично за леля й. Реши, че това са още спомени от нейното минало. Предположи, че това са писмата, които тя и братята й изпращаха на своята леля от Лондон, когато бяха малки. Баща им беше настоявал да пишат редовно на леля си, при това на гръцки.
	— Тя ви обича и ще се радва да знае как живеете в Англия — беше настоявал, когато някой от тях се опитваше да протестира. — На вас това не ви струва нищо, но за нея означава невероятно много!
	И после търпеливо им помагаше с тези писма. Едва години по-късно Анна беше осъзнала, че по този начин баща й се беше опитвал да научи децата си на своя роден език. Когато беше малка, това не й харесваше, но когато порасна, се изпълни с огромна благодарност към него заради постоянството и упоритостта му. И ето че за пореден път този ден чувствата се надигнаха към гърлото й и започнаха да я задушават, а тя се подготви за още едно пътуване в миналото и дръпна златистата панделка…


>>	Девета глава

	През годините Анна неведнъж и два пъти беше имала поводи да изпитва благодарност към баща си за дългите часове, в които търпеливо и упорито се беше старал да я научи на родния си език. Ала никога до този момент благодарността й не беше толкова силна, както в това съдбовно утро в къщата на любимата й леля. Думите в тези писма обаче нямаха нищо общо с неумелите сричания на четири малки деца до тяхната неомъжена леля. Това бяха думи, наситени с изгарящата страст на млад мъж към неговата любима. Тънката като вестник хартия беше пожълтяла от годините, мастилото беше синьо, а ръкописът — дело на истински калиграф. Словата бяха вдъхновени от Ерос, водил ръката на човека, който ги беше писал. Писмата бяха подредени в хронологичен ред — това, което беше най-отгоре в купчината, очевидно беше едно от първите.
	Анна го отвори и зачете:
C>
@@	2 май 1937 година
	Любов моя,
	С всеки изминал ден ми липсваш все повече и повече. Това е същинско мъчение, доживотна присъда! Как да живея толкова далече от теб? Няма да оцелея без твоята любов, без изгарящите ти целувки. Всяка нощ, преди да заспя, вдигам очи към небето. Стоя на палубата и се взирам в звездите, мисля за теб, любов моя, живот мой! Предполагам, че ти правиш същото и така за момент, чрез някоя далечна галактика с теб пак сме свързани. Обичам те, моя Урания, ти си моето небе и моите звезди! Ти си целият ми свят!
	Заспивам с твоето име на устните си, като си представям, че си пак в обятията ми като в онази пещера на плажа… Животът ми е празен и пуст без теб. Целувам устните ти хиляди пъти и копнея да почувствам меката ти кожа още веднъж до моята…
C$
	Сякаш изпаднала в транс, Анна не беше в състояние да отлепи очи от написаното и продължи да чете. Писмо след писмо все същата страст, все същата изгаряща любов. Писма за любов, самота и копнеж. Кратки разкази за живота на борда на един кораб, описания на далечни пристанища и градове. Всяко писмо носеше дата — писмата обхващаха период от над две години, от 1937 до 1939 година. И винаги започваха с обръщението „Любов моя“.
C>
	… Днес корабът ни акостира в Кардиф, столицата на Уелс, Великобритания. След красотите на Средиземноморието този град изглежда сив и непознат! О, любов моя, така ми се иска да можех да ти покажа местата, които видях, докато плавам на този кораб! Венеция е толкова изящна, най-красивият град, който някога съм виждал с очите си. Няма да повярваш, че е истинска, ако я видиш! Можеш ли да си представиш град, който вместо пътища има канали, а вместо коли — лодки? Хората се придвижват от едно място до друго с лодки, които там наричат гондоли. Италианците са много мили и любезни и донякъде ми напомнят за нашия народ. Езикът им също ми звучи познато и постепенно започвам да го усвоявам, най-вече благодарение на голяма част от колегите на кораба ни, които са италианци.
	Постройките във Венеция изглеждат като дворците от вълшебните приказки, които ти някога четеше, когато беше малка. Купих ти една картичка, за да видиш поне нещичко от там, но нямах време да ти я пратя, затова ще я задържа и ще ти я покажа, когато пак сме заедно. Как копнея да те притисна отново в обятията си, Урания му! Какво ли не бих дал още сега да го направя, а после да те любя чак до първите слънчеви лъчи! Дори само мисълта за теб е много по-опияняваща и от буренцата с вино, които ни позволяват да изпием, когато акостираме в някое чуждестранно пристанище. Но трябва да бъдем търпеливи. И нашето време ще дойде!
C$
	Купчината изглеждаше малка, а в нея имаше толкова много писма! Повечето от тях бяха от по три-четири страници, пълни с колоритни описания, силна любов и нескрито желание. Потънала в магията на тази любовна история, на Анна й се искаше да попие съдържанието на всяко писмо. Накрая, чак на дъното на купчината, стигна до единствен лист със само няколко думи на него. Вдигна го, затаи дъх и зачете:
C>
@@	Септември 1939 година
	Любов моя,
	Сърцето ми е разбито на хиляди парчета. Чувствам се изоставен и толкова нещастен, че нямам думи да опиша състоянието си. Ще се моля всеки ден да промениш решението си и да дойдеш при мен, но едновременно с това съм длъжен да приема решението ти. Уважавам куража и храбростта ти. Ти наистина си прекрасно, забележително момиче, Урания му, и винаги ще бъдеш моята голяма любов!
	Единственото, за което съжалявам, е, че няма да бъда до теб, за да те пазя и закрилям през тази война, която избухна в Европа. Сърцето ми трепери за теб и твоята безопасност! Моля те, грижи се за себе си и се пази, любов моя!
	Обичам те и ще те обичам до края на света, и след него… Докато не се срещнем в някой друг живот!
@	Л.
C$
	Емоциите отново завладяха Анна и очите й пак се напълниха със сълзи. Едновременно с това тя усети в душата си и някакво мрачно любопитство. С изключение на датите писмата не подсказваха с нищичко нито откъде пристигат, нито от кого са. Стилът беше чувствен и лиричен, любовта, желанието и копнежът по Урания — напълно искрени. Но кой беше този страстен млад мъж с разбитото сърце? Всяко от писмата завършваше само с една буква — красиво изписано „Л“. Кой беше този човек и какво беше станало с него? Защо леля й беше сложила толкова рязко край на връзката им? Какво се беше случило с тази любов и страст, които беше запалила, и защо ги е прекратила?
	Фактът, че на някакъв етап от живота си и леля й е била ударена от същата светкавица като нея, че е чувствала същото електричество да преминава през тялото й, едновременно зарадва и натъжи Анна. Ставаше ясно, че Урания е била силно влюбена и въпреки това в крайна сметка беше избрала да живее в самота — единственото, което й беше останало от тази страстна любов, бяха тези писма. Как е възможно толкова силни чувства изведнъж да изчезнат? Наистина ли времето лекува всичко? Съвсем всичко? Тези и стотици други въпроси нахлуваха в главата на Анна и се блъскаха хаотично в опит да намерят своите отговори. Единствената утеха в цялата тази история бе, че двамата влюбени поне са успели да прекарат някакво време заедно и да демонстрират страстта си един към друг, преди да се разделят. Леля й беше съхранявала спомените за тази своя любов, за тази история за страстен копнеж и чувствени удоволствия над шейсет години — заключени в дървена кутия подобно на избеляла стара снимка, кичурче коса или сребърен медальон.
	Анна се беше потопила толкова дълбоко в тази история за нежност, нега и раздяла, че ръцете й трепереха, гърлото й беше пресъхнало и същевременно се потеше. Сърцето й биеше толкова силно, че самата тя чуваше ударите му. Знаеше, че трябва да спре да чете, но не можеше да си го наложи. Чувстваше се като натрапник или дори по-лошо — като крадец — но въпреки това продължаваше да чете. Внезапно някакъв звук от другата страна на прозореца я накара да скочи толкова рязко, че писмата в скута й се разлетяха по пода. Тя започна трескаво да ги събира, но в суматохата бутна чашата с вода, поставена близо до нея, и я разля. Ами ако това беше леля й? Ами ако Урания я видеше как чете личната й кореспонденция? Как щеше да погледне леля си в очите? Какво щеше да й каже?
	Със свръхчовешко усилие и скорост, предизвикана от адреналина, Анна успя да събере всички писма, да ги постави по пликовете им, да ги върже със златистата панделка, да ги върне в дървената кутия, да увие кутията в бялата ленена кърпа и да я остави обратно в раклата. После, цялата трепереща от нерви и напрежение, подреди стаята така, както си беше, и се приготви да се изправи очи в очи с човека, който беше отвън. Зачака, като не смееше дори да си поеме дъх. Никой. Сигурно някое бездомно куче беше минало през градината. Накрая, изтощена и разбита от емоции, напусна къщата.
	Макар че в главата й беше пълен хаос, тя се сети, че в бързината беше оставила скутера си на плажа и тръгна натам, за да си го прибере. Имаше нужда да поговори с някого, но с кого? С Манос? Той дали беше наясно с тайната на леля им? Защото, ако не знаеше, какво щеше да му каже, как щеше да започне? Може би с майка му? Но ако Асимина беше посветена в тайната, досега щеше да я знае цялото село, а и самата Анна. Заради отношенията между двете сестри беше малко вероятно Урания да е споделила с Асимина. Ако леля Урания изобщо беше споделила с някого, то това по-скоро е била майката на Анна, а както всички добре знаеха, Розария беше най-подходящият човек за пазене на тайни — по-лоялен и по-верен приятел от нея нямаше на този свят.
	И така, водена от все повече и повече въпроси без отговори, Анна осъзна, че без да си дава сметка, е подкарала скутера към Елия. Всъщност единственият човек, когото искаше да види точно в този момент, беше Никос.

	* * *

	Откри го в задния двор на ателието да храни кокошките. Този път беше без слушалки в ушите и в мига, в който Анна го повика, той реагира.
	— Анна _му_! — викна, пусна емайлираната купа с булгур, с който хранеше кокошките, и те се разхвърчаха уплашено около него. Втурна се към гостенката си, сграбчи я в обятията си и прошепна: — Мислех, че си избягала от мен завинаги! — и започна да обсипва лицето й с целувки.
	Анна усещаше здравите мускули под ризата му, острата ласка на наболата му брада по бузите си. И желанието отново изпълни душата и тялото й. Устните му се плъзнаха към врата й. После я взе в обятията си като бебе и я понесе към леглото си. Без да каже и думица, започна да я съблича. Кожата й все още носеше солта, пясъка и потта от плажа и водата, тя цялата ухаеше на море. Здравото му и твърдо тяло отгоре й бързо прогони от ума й всяка разумна мисъл. Вече нищо нямаше значение. Анна усещаше, че няма минало, няма бъдеще. Има само тук и сега. Потръпна в очакване и съвсем скоро усети онзи блажен прилив на сексуална енергия във вените си, в цялото си тяло. И докато двамата се въргаляха по меките чаршафи на голямото легло под балдахина на мрежите против комари, тя се отдаде на най-красивото удоволствие на света за втори път през този ден.

	* * *

	— Вероятно е бил убит по време на войната — отбеляза Никос, надвиквайки оглушителния следобеден концерт на милионите щурци, настанили се в тамарикса пред прозореца на спалнята му.
	Този път Анна не побягна. Остана щастливо отпусната в обятията на Никос, докато дишането и сърцата им не възстановиха обичайния си ритъм. Нямаше никакво желание да се откъсне от него — лежеше, обгърната от млечната белота на мрежата против комари, главата му отпусната върху бедрата й, влажните къдрици на косата му — разпилени по корема й.
	— А това обяснява и защо тя никога не се е омъжила — продължи той, запленен от историята на леля й.
	— Толкова е тъжно, Нико! Толкова много любов, толкова голяма страст! Какво се е случило в крайна сметка? Изобщо не се разбира от писмата му — изрече Анна, докато галеше лицето му. Душата й отново се беше изпълнила с тъга. — Любовта им е била голяма и въпреки това тя се е отказала от нея и се е обрекла цял живот на самота.
	— Непрекъснато ти повтарям, Анна, този остров е парче земя с тесногръди хора. И до ден-днешен. Представяш ли си какво е било тогава?!
	— Но нали са били млади и толкова влюбени! Защо не са могли да бъдат заедно? Какво е накарало леля ми да го изостави? От последното писмо, което прочетох, става ясно, че именно тя е сложила край на връзката им.
	— Може би той е бил принуден да замине, преди да имат право да се оженят, а тъй като са били твърде млади, бракът им надали би се радвал на одобрението на местните. Или пък просто не е можел да се ожени за нея… Ами ако е бил вече женен за друга? Като теб, Анна? Разбираш ли какво искам да ти кажа? В общество като това тук, ако двамата са били любовници, тя не е имала друг избор, освен да държи връзката им в тайна!
	Веднъж, преди няколко години, когато беше говорила с леля си за любовта, брака и децата, Анна беше приела за даденост, че Урания е била лишена и от трите неща.
	— Човек не може да съжалява за нещо, което никога не е имал, Анна — беше казала тя на племенницата си и тогава, както и винаги, Анна се беше удивила на мъдростта и философията на леля си. Доскоро мисълта, че тази прекрасна жена е прекарала живота си без любов, не й беше давала мира, но сега, в светлината на новите разкрития, Анна се надяваше, че с думите си Урания е имала предвид само брака и децата и че е взела своя дял от любов и страст на тази земя. Лесно е да кажеш, че не можеш да съжаляваш за нещо, което не си имал, но как човек би могъл да се чувства удовлетворен от този живот, след като никога не е познал страстта, която е същността на живота?
	Анна прокара пръсти през косата на Никос и се изпълни с радост и благодарност за страстта, с която този мъж толкова неочаквано я беше дарил.
	— Искам да знам какво се е случило с тях, защо са се разделили — изрече внезапно на глас, прерязана от болка при мисълта за раздялата. Точно както леля си Урания някога, сега и тя си имаше любовник и тайна, която се налагаше да пази с цената на всичко.
	— Ако толкова искаш да разбереш какво се е случило с леля ти, най-лесният начин е да попиташ самата нея! — отбеляза сериозно Никос. — В крайна сметка кой знае, може да няма търпение най-сетне да поговори с някого за това. Най-вече с теб, моя Анна!


>>	Десета глава

	Свечеряваше се, когато Анна се прибра у дома. Слънцето вече беше обляло с пожарищата си хоризонта, а трелите на подготвящите се за нощта птици бяха по-оглушителни и от следобедния концерт на щурците. Тя паркира скутера си до страничната ограда на къщата и вдиша с пълни гърди аромата на жасмин, който насищаше вечерния въздух. Анна нямаше да престане да се чуди как тези деликатни миниатюрни бели цветчета успяват да излъчват толкова силно ухание. Беше сигурна, че древните египтяни са заимствали своите неповторими рисунки на звездите от формата на простичкия жасмин. Всяка египетска рисунка на звезда напомняше за формата на едно-едничко цвете — цялото растение беше като съзвездие. През деня, когато беше високо в небето, слънцето сякаш лишаваше от смелост срамежливия жасмин и го караше да се затвори в себе си. Но вечер, когато огненото светило се спуснеше към хоризонта и небето придобиеше цвят на мастило, цветовете на жасмина избухваха с такъв аромат, че само вдишването му не беше достатъчно.
	Откъм градината се чуваха песни и смях, които заинтригуваха Анна. Когато се приближи до портата, пред очите й се разкри прекрасна сцена на топлота и приятелство. Баща й и леля й седяха на масата под асмите, в чийто център гордо се кипреше голяма купа с прясно набрано грозде, пиеха вино от гарафата и припяваха с пълни гърди на стара песен, която се носеше откъм къщата — гръцка песен, но с латински рефрен, песен от 30-те и 40-те години на двайсети век, най-популярната музика от тяхната младост. Анна беше слушала безброй пъти тези песни и мелодии — танго, валсове, серенади. Родителите й много ги обичаха и през годините тя се беше старала да им ги купува редовно, записани първо на касети, а после на компактдискове, за да замени старите им грамофонни плочи.
	— Анула! — извика баща й и ентусиазирано плесна с ръце, когато я видя. — Хайде да потанцуваме! Откога се опитвам да накарам леля ти, но тя все отказва!
	— Защо, _тия_? — запита Анна, доволна, че като никога не й направиха забележка за късното прибиране. Пусна плажната си чанта на близкия стол и побърза да поеме ръката на баща си, който вече беше станал на крака, готов за танц.
	— Коленете ме болят, ето защо! — отговори през смях Урания, отпусна се назад в стола си и се загледа с усмивка в понеслата се около масата танцова двойка.
	Изведнъж Анна отново се превърна в малкото момиченце, което танцуваше с баща си. Някога той я беше учил да танцува валс и танго под същите тези лози и под звуците на същите тези песни през незабравимите им лета на острова. И отново тук тя беше гледала майка си и баща си да танцуват заедно, демонстрирайки по-сложни движения, за да й покажат как се прави. Сега тя побърза да преглътне сълзите си, хвана се здраво за баща си и се запита още колко силни емоции ще може да понесе този ден.

	* * *

	През тази нощ тя очакваше да лежи с широко отворени очи и да се измъчва от мисли, точно като предишната нощ. Но щом отпусна глава върху възглавницата, заспа на мига. И сънят й беше дълбок и продължителен. Когато на сутринта дойде на себе си, започна да се чуди дали събитията от предишния ден действително се бяха случили, или са били някакъв шеметен сън. Наистина ли прави всички онези неща през вчерашния ден, наистина ли се люби на скалата, а след това още веднъж, с такава отдаденост? Това наистина ли беше тя? Кожата й все още излъчваше леко уханието на секс. Тя прокара ръка по тялото си, сякаш за да провери дали краката й са си все още същите, все така нейните — ала нищо по нея не издаваше какво точно се беше случило преди двайсет и четири часа.
	Анна стана от леглото и се изправи пред голямото огледало на стария дървен гардероб. След толкова силни изживявания не би ли трябвало да има някакви белези по тялото й? Например да й бяха израснали криле? Тя съблече нощницата си и започна да се оглежда по-внимателно. С изключение на няколкото синини от въргалянето по скалите и от силните ръце на Никос, тя си беше все същата Анна. Стоя и се взира в огледалото цяла вечност, опитвайки се да си представи какво точно вижда Никос у нея. Даде си сметка, че беше престанала да оглежда тялото си доста отдавна. Когато беше по-млада, обичаше да го прави редовно, за да се увери, че то е в добра форма. Отражението, което виждаше тогава, й харесваше. Напоследък огледалото й носеше само разочарование. Какво се беше случило с онази млада жена, която също се казваше Анна?
	Макс очевидно вече не харесваше тялото й, след като постъпи по този грозен начин. Но ето че сега Анна се гледаше със съвсем други очи. Нямаше спор, че днешното й отражение в огледалото беше бледа сянка на някогашното й стегнато гъвкаво тяло. Но макар и без блясъка и мекотата на младостта, то продължаваше да си бъде нейното все така здраво и съразмерно тяло, в състояние да дарява и да получава удоволствие. Тяло, което, за разлика от съпруга й, един по-млад от нея мъж очевидно харесваше достатъчно, за да прави страстна любов с нея.
	Анна продължи да съзерцава отражението си и да се пита какво точно вижда Никос в нея. Някога често й бяха казвали, че има хубави крака, знаеше си, че има и хубава талия — или поне имаше, когато беше млада. Майка й винаги беше повтаряла, че Анна прилича на рода на Алексис и че е наследила усмивката на леля си Урания, но напоследък единственото, което самата Анна виждаше в огледалото, беше една уморена от живота жена на средна възраст.
	Анна реши, че всичките хормони, които се бяха отприщили вчера у нея, може би са й се отразили положително, защото сега, в меката утринна светлина, с великолепния си златист тен и без очилата си тя като че ли не изглеждаше толкова ужасно. Винаги беше смятала, че единственият плюс от носенето на очила за четене — поредното напомняне на живота, че остарява — е, че когато не ги носиш, лекото замазване на картината пред очите ти прави всичко и всички наоколо да изглеждат красиви. Само че Никос нямаше нужда от очила и най-вероятно имаше зрение на орел. Друга мисъл в главата й едва не я накара да се запревива от смях — ако юношеското й „аз“ или дори двайсет и няколко годишното й „аз“ си беше представяло какво ще прави след петдесетата си година, и двете сигурно щяха да потънат в земята от срам. В онази млада възраст всеки над трийсет години й изглеждаше престарял. „Насищаме ли се някога — запита се тя. — Има ли изобщо възраст, в която тялото се отказва от секса?“
	Внезапно откъм дневната се разнесе силният звън на домашния телефон, който я стресна. Звъненето наруши утринния покой и събуди в душата й неясна тревога. Тук телефонът почти никога не звънеше и ако изобщо се случеше, беше винаги за нещо спешно. Кой пък може да е сега? Неспособна да помръдне, Анна остана като прикована към пода, напълно парализирана. Телефонът продължи да звъни. Докато накрая баща й не го вдигна. Анна наостри уши, за да чуе за какво става въпрос — оказа се невъзможно. Приглушеният тон, с който Алексис говореше, я паникьоса още повече. Кой звъни толкова рано и защо баща й едва ли не шепти? Тя грабна халата си, облече го в движение и връхлетя в дневната.
	— А, ето я и нея! Значи в крайна сметка се е събудила — изрече баща й, щом я видя, вече с нормалния си тон. — Добро утро, Анна! — поздрави и й връчи слушалката. — Обажда се Макс.
	Последният човек, когото Анна очакваше да чуе — не, когото _искаше_ да чуе — беше съпругът й. Преди да се разделят, двамата се бяха заклели да си дадат време и пространство за мислене, и досега и двамата бяха спазили обещанието си. Това телефонно обаждане не беше част от уговорката им. Тогава защо Макс звъни? Анна пое слушалката с треперещи ръце.
	— Анна! — изрече дълбокият, сериозен басов глас на съпруга й от другия край на линията. — Как си? Алексис каза, че спиш.
	— Да, искам да кажа — вече не. А ти как си? — промърмори Анна. Сърцето й щеше да се пръсне. — Да не би да си се чул с Клоуи или Алекс? — продължи, защото не знаеше какво друго да каже.
	— Не, с нито един от тях. Но съм сигурен, че са добре — продължи Макс със същия сериозен тон. — Клоуи се върна от Калифорния и реши да се присъедини към Алекс някъде из Южна Франция. В момента са там заедно с Чарли и Ема на къмпинг.
	Чарли и Ема бяха децата на най-близкото приятелско семейство на Анна и Макс. Те бяха неразделни приятели с техните деца още от детството. Като малки бяха прекарали много незабравими лета на този остров, придружавани от родителите си Пам и Джо. Сега, вече тийнейджъри, четиримата с радост оставяха родителите си и сами си организираха почивките. Когато за първи път ги бяха уведомили за намеренията си да отидат някъде на къмпинг, Анна се беше притеснила не на шега.
	— Безопасно ли е без възрастен с вас? — беше попитала.
	— Мамо, престани! — беше отвърнал Алекс. — Според теб на колко години трябва да стане човек, за да бъде смятан за възрастен? Та Клоуи вече е на осемнайсет, на практика пенсионер!

	* * *

	— Клоуи изпрати два имейла от Сан Франциско, а на татко прати картичка — изрече Анна, неспособна да повярва колко банален разговор водят. — Очевидно и двамата са си прекарали чудесно.
	— Да, така е. Но как си ти, Анна?
	— Аз съм добре, Макс. Ами ти? Ти как си?
	— И аз съм добре. Така де, помислих. Много мислих. И реших, че бих искал да дойда при вас на острова. Искам да те видя, Анна! Трябва да поговорим. Липсваш ми! Какво ще кажеш? Ще ме приемеш ли?


>>	Единайсета глава

	Анна усети как стомахът й се сви и я накара да се превие от болка. Стресът винаги й се отразяваше по този начин — или с пробождане в стомаха, или започваше да й се повръща. Този път бяха и двете заедно. Телефонното обаждане на Макс я разстрои много повече, отколкото би могла да предположи. Мислите й препускаха като луди, сърцето й туптеше забързано. Тя не помнеше някога да не се е радвала да чуе съпруга си по телефона или да не е била щастлива да го види. Ала сега единственото, което се въртеше в главата й, беше, че моментът е крайно неподходящ. Макс не трябваше да идва сега, не и _точно сега_! Тя не можеше да се изправи очи в очи с него, _не искаше_ да го вижда! Сега тя беше тази, която не беше сигурна за нищо. Имаше толкова много неща, които да обмисли, които да си изясни. Всяка клетка в тялото й крещеше: „НЕ, МАКС, НЕ ИДВАЙ! ОЩЕ НЕ!“. Беше прекарала на острова близо два месеца, но имаше чувството, че са минали само две седмици. Имаше нужда от още време, категорично не беше готова да взема каквито и да било решения. Но не каза нищо — не можеше да каже нищо.
	— Наред ли е всичко, Анна? — запита баща й, когато тя затвори телефона. Изражението на лицето й я издаваше. — С децата ли нещо? Добре ли са? — продължи да я разпитва той вече на гръцки с разтревожено лице.
	— Не. Искам да кажа да, татко, всичко е наред. Няма проблем — отговори тя, докато се опитваше да възвърне самообладанието и спокойния си тон. — Просто Макс каза, че иска да ни дойде на гости за няколко дена, това е.
	— О, но това е прекрасна новина! — възкликна баща й и въздъхна облекчено.

	* * *

	Дали Макс беше усетил, че с нея става нещо? Анна беше слушала предостатъчно за „женската интуиция“ и „женските инстинкти“, но никога за мъжки такива. Преди Макс да й признае за изневярата си, тя не беше заподозряла нищо, не беше усетила нищичко. Да не би от тях двамата Макс да е този с интуицията? Това ли го е накарало внезапно да вдигне телефона и да позвъни чак до Гърция? Такива и други параноични въпроси се въртяха в главата й, докато бързаше да се облече. Нямаше търпение да излезе от къщата, страхуваше се от въпросите на баща си.
	Анна заслиза надолу по хълма, като се опитваше да подреди донякъде мислите си.
	Ходенето пеша й се отразяваше доста добре. А точно сега имаше неистова нужда да остане съвсем сама. Утринният бриз започна да прочиства главата й и да успокоява нервите й. В старанието си да даде превес на гласа на разума, тя непрекъснато си повтаряше, че се държи мелодраматично. Макс не би могъл нито да знае, нито да долови каквото и да било — той беше на три хиляди километра оттук. Пък и да беше доловил, какво от това? Точно той нямаше никакво право да я съди или да й се сърди за каквото и да било! Вярно, беше й казал, че е мислил много. Но тя също беше мислила. В крайна сметка може би наистина беше настъпил моментът да подходят сериозно към проблема, да споделят мислите си един с друг и да поемат отговорност за ситуацията.
	Някъде към средата на пътя клаксон на кола я накара да се обърне. Мерцедесът на Антонис се носеше с грохот надолу по хълма всред облак прах — с усамотението й бе свършено.
	— _Ясу_* Анула! — провикна се той, като се показа през прозореца на колата. Спря и продължи: — Къде се губиш, момиче? Вчера цял ден те търсих. Обадих се на Манос, но и той нямаше представа къде си.
	[* Ясу (гр. ез.) — здравей. — Б.пр.]
	— Никъде не се губя — отговори объркано тя. Ако не беше толкова разтърсена от сутрешния си телефонен разговор, със сигурност щеше да избухне в смях. Не я бяха виждали има-няма двайсет и четири часа и вече я търсеха под дърво и камък? Да, все забравяше къде се намира.
	— Хайде, скачай в колата да те водя на кафе на площада! Закусвала ли си? — попита той, пресегна се към мобилния си телефон и добави: — Ще звънна на Манос да дойде.
	На Анна й стана гузно. Милият Антонис, винаги весел, винаги добронамерен и винаги щедър. В каква абсурдна ситуация беше попаднала! Колкото и да й се искаше да остане сама, сърце не й даде да му откаже. Сигурно след години, когато си спомнеше за този момент, щеше да се усмихне. Но точно сега нямаше сили за усмивка.

	* * *

	Когато пристигнаха на площада, Манос вече ги очакваше на тяхната обичайна масичка.
	— Най-сетне да те видим! — извика той, изправи се и целуна братовчедка си по бузата. — Къде се изгуби?
	— Ама какво ви става на вас двамата? — възкликна Анна силно раздразнена, но се опита да бъде със закачливия тон, с който обикновено разговаряха. — И вчера правих това, което правя всеки божи ден от последните няколко седмици — работих! — излъга.
	— Просто онази вечер изхвърча от таверната доста бързичко и оттогава не сме те виждали.
	— Именно! Беше едва онази вечер, по-точно онзи ден! Откога станах длъжна да ви давам отчет за всяко мое движение? Баща ми вкъщи ми е достатъчен!
	— Хайде, стига сте се карали, братовчеди! — прекъсна ги Антонис. — Сега имаме по-важни неща за обсъждане!
	А после, на чаша горещо турско кафе и прясно изпечена _тиропита_, от която Анна не беше в състояние да сложи в устата си и залък, защото стомахът й все още беше свит на топка, Антонис развълнувано ги информира, че организира за всички плажно парти по пълнолуние.
	— Остават броени дни до августовското пълнолуние — изрече той и ги дари с една от ослепителните си усмивки — и тъй като ти, госпожице Анна, отказа да се качиш на яхтата ми, за да гледаме пълната луна, реших да отидем на плажа, където всички са поканени! Помниш ли какво ти казах за августовската пълна луна?
	— Разбира се, че помня! Как бих могла да забравя! — отговори тя, макар да се беше надявала _той_ да е забравил.

	* * *

	Единственото, което се въртеше в главата на Анна, когато си тръгна от кафенето, бяха думите на Стан Лаурел*: „Ето ти още една хубава каша, в която успя да ме забъркаш!“. Поне Лаурел си имаше кого да обвинява за неудачите си — своя приятел Харди. Тя обаче кого можеше да обвини? Само себе си, разбира се. Какво изобщо си беше въобразявала? Беше дошла на този остров, за да поживее малко с баща си и да подреди мислите си, а не да се забърква в абсурдни каши! Как сега щеше да се измъкне от всичко това? Съпругът й щеше да пристигне всеки момент, най-вероятно за да обсъдят какво ще правят със семейния живот оттук нататък. Антонис планираше романтична вечер и празненства на лунна светлина. А Никос я очакваше в ателието си, за да се отдадат на страстна любов. Всичко това й идваше в повече. А как щеше да свърши и тя наистина ли го искаше? В главата й цареше същински хаос. През последните седмици се беше фиксирала толкова много върху себе си, че завръзката на сюжета нещо започваше да й се изплъзва. Ако въобще имаше представа от този сюжет. Беше бясна на Макс, защото се беше държал като безотговорен младеж, а ето че сега тя правеше същото!
	[* Стан Лаурел — английски комик от първата половина на XX век, известен със скечовете и филмите си в тандем с Оливър Харди. — Б.пр.]
	Когато остави приятелите си, които не й дадоха никакъв друг избор, освен да се съгласи довечера отново да се срещнат в „Черната костенурка“, Анна установи, че пак се е запътила към къщата на леля си. Краката й я отведоха сами дотам.
	Този път леля й си беше у дома, задната врата на къщата беше отворена. Анна чу познатия звук на шевната машина „Сингер“. Урания шиеше една от скъсаните ризи на братовчед си Алексис.
	— Здравей, Анна! — каза тя, без да вдига очи от машината, за да не пропусне бод. — Какво те води насам тази сутрин? Днес няма ли да работиш?
	— Не съм много сигурна, лельо. Май няма… — промърмори Анна, безсилна да довърши изречението си.
	— Какво става, Анула _му_? — попита Урания, прекъсна шиенето, обърна се и погледна племенницата си в очите. — Изглеждаш силно притеснена. Да не би да се е случило нещо? Алексис добре ли е? — и веднага след този въпрос тръгна да се изправя уплашено от стола.
	— Не, лельо, спокойно! Татко е добре! Нищо му няма! — побърза да я успокои Анна, едва сега осъзнавайки, че безпричинно е уплашила горката си леля, като се беше появила изневиделица.
	— Тогава какво не е наред, Анула _му_? — повтори първия си въпрос Урания, хвана и двете ръце на племенницата си и я придърпа към прозореца. Анна си знаеше, че е притеснена, но нямаше представа, че чак толкова й личи.
	— Всичко си е наред, лельо — излъга. — Честна дума! Просто исках да те видя — изтърси, но после побърза да добави: — Макс ще ни дойде на гости за няколко дена. Обади се тази сутрин.
	— Е, значи това е добра новина, нали? — възкликна Урания и изгледа изненадано племенницата си. Позадържа погледа си за няколко секунди, а после внезапно допълни: — Ти щастлива ли си, че той пристига, Анна? — Протегна ръка и погали нежно бузата й. Докосването беше толкова топло, че напомни на Анна за майка й — и това вече не успя да понесе. Болка прониза сърцето й и за втори път в същата тази стая от очите й бликнаха неконтролируеми сълзи. — Искаш ли да ми кажеш какво става, Анула? — прошепна Урания.
	— О, _тия му_, нищо особено! Просто… просто толкова съм объркана! — изхълца през сълзи Анна като малкото момиченце, в което я беше накарала да се превърне отново леля й с този неин простичък жест на обич.
	— Ще те разбера, ако не ти се говори — отвърна леля й и започна да я гали по главата. — Ако мислиш, че плачът ще ти помогне, просто си поплачи!
	Дълго време Анна остана в успокояващите обятия на леля си. Никоя от тях не каза нищо. Сълзите й просто се лееха, мислите й се носеха, но една беше постоянна — как леля Урания я беше изненадала за пореден път с разбирането и състраданието си. Беше си мислила, че леля й ще я принуди да й разкаже всичко, да сподели, за да се опитат да намерят решение на проблема, който я тревожеше. Поне майка й щеше да постъпи така. Но макар да й беше почти като майка, Урания не беше Розария. На Анна й хрумна, че може би само жена, която също си има своя голяма тайна, би могла да бъде толкова разбираща, търпелива и дискретна. Докато мислите на Анна се рееха, погледът й случайно падна върху раклата в другия край на стаята.
	Дали леля Урания все още усещаше дълбоко в сърцето си тази любов отпреди толкова много години? Дали писмата на нейния любим все още караха сърцето й да претупва от щастие, докато ги четеше? Защо пък възрастта да намалява чувствата на леля й или да й отнема спомените за младата енергична жена, каквато е била някога — жена, пълна със страст и сексуално желание, способна да възпламени такива красиви любовни думи, нижещи се в писмата на нейния любим?!
	След сякаш цяла вечност мълчание и съзерцание Урания се изправи и се запъти към кухнята, за да донесе кафе и нещо за ядене. Върна се с голям поднос, който постави на дървеното столче в краката им. Докато похапваха, двете започнаха да говорят. Говориха толкова дълго, колкото преди бяха мълчали, че и повече. До късните следобедни часове говориха за загуба и тъга, за любов и раздяла, за семейството и за хода на времето. Две жени от различни поколения, различни времена, различни светове и въпреки това с едни и същи чувства. Човешките чувства никога не се променят, независимо от разликата в епохите. За огромна своя изненада Анна установи, че говори с леля си така, както никога преди. Съзнанието, че Урания също е била движена някога от любов и страст и че беше познала противоречиви чувства и огромна тъга, сякаш изведнъж я накара да разкрие душата си. Сега беше убедена, че леля й ще я разбере много по-добре. Не спомена за Никос, разбира се, нито сподели кой знае какви подробности за изневярата на Макс. Но все пак й каза, че бракът й се намира в огромна криза, разказа й за своя смут и объркването си и как беше решила да придружи баща си на острова, за да даде и на Макс, и на себе си време и пространство, за да помислят.
	— Не ме разбирай погрешно, аз още обичам Макс — изрече по едно време, отпивайки глътка студена вода. — Двамата сме заедно отдавна. С него сме семейство, имаме две прекрасни деца, имаме хубав живот заедно, споделяли сме толкова много неща, че няма как да не го обичам. И въпреки това… Не знам дали би могла да разбереш това, лельо, но понякога, когато се случат някои неща, изведнъж всичко се променя… Променят се и чувствата ти.
	— Да — отвърна Урания и постави топлата си ръка върху ръката на племенницата си, — понякога, дори и да обичаш много силно някого, се налага да го оставиш, да се отдалечиш от него, независимо от причините!
	Тези думи накараха Анна неволно да хвърли поглед към раклата в другия край на стаята. Реши, че може би тъкмо сега е моментът да попита леля си за писмата. Да й признае за неочакваното си откритие вчера, да се извини за своята недискретност. Ако на Урания не й се говореше за това, Анна щеше да я разбере — тя също можеше да бъде търпелива. Реши да опита. Имаше усещането, че подобно признание щеше да ги сближи още повече.

	* * *

	Отначало тя не каза нищо. Тишината беше осезаема, носеше се из стаята като мъгла. Анна беше затаила дъх и чакаше несигурна как леля й ще реагира на чутото. Урания продължаваше да мълчи. Накрая, тя бавно се изправи и тръгна към раклата. Клекна пред нея, като че ли се готвеше за молитва, после вдигна капака, бръкна към дъното и измъкна кутията. Притисна я с две ръце към тялото си и се върна обратно към прозореца. Чуваше се само тиктакането на стенния часовник.
	— Писмата — изрече накрая, като посочи към кутията в скута си — ми помагаха да живея през всичките тези години. Беше много силна любов. Любов, от която не можеш да избягаш.
	— Той върна ли се изобщо тук? — плахо се обади Анна.
	— Всъщност никога не си беше тръгвал, Анна _му_ — отговори леля й. — Остана завинаги в сърцето ми.
	— Някой научи ли? Казвала ли си на някого? — попита пак Анна, като се чудеше какви ли последици би имала такава тайна любовна връзка в подобно затворено общество, макар и отпреди повече от шейсет години.
	— Не им влизаше в работата — отговори леля й и придърпа кутията към себе си.
	— Дори и след години? Понякога не ти ли се е искало да поговориш с някого за това? Например с мама или с татко? — продължи да разпитва Анна, като се опасяваше дали не прекалява. Знаеше, че Урания и Алексис открай време са били и бяха добри приятели, много й се искаше да вярва, че леля й вижда в лицето на баща й същия съюзник, какъвто тя виждаше в Манос.
	— Баща ти и сестра ми Калиопа са единствените, които знаят. Единствените, на които мога да имам доверие — отговори Урания.
	— Ще ми разкажеш ли за него? — попита предпазливо Анна.
	— Може би не — отговори леля й, протегна ръка и стисна лекичко нейната. — Не сега, Анна. Все още не. Вероятно някой друг път.

	* * *

	Въпреки че леля Урания не сподели кой знае колко много, Анна беше на седмото небе и от малкото, което научи. Беше решила да рискува и беше поставила отношенията им на карта, пресичайки една важна невидима линия с въпросите си. Беше повече от ясно, че чувствата на Урания бяха неприкосновени и тя през целия си живот ги беше пазила в строга тайна. Анна имаше късмета да надзърне, макар и мъничко, в миналото на леля си. А онова, което я радваше още повече, беше откритието, че баща й се беше оказал точно толкова добър приятел на леля й, колкото се беше надявала.
	Анна се прибра късно у дома. Имаше време само да се втурне вътре, да поздрави баща си и да се преоблече навреме за появата на Манос, който я закара с колата си до „Черната костенурка“. Много й се искаше да се бе отбила и при Никос през деня, но скоро с радост научи от братовчед си, че художникът също щял да се присъедини тази вечер към компанията им в таверната. Мисълта, че пак ще го види, накара цялото й тяло да потръпне.
	Когато влязоха, Никос вече седеше на едно от високите столчета край бара и оглеждаше обстановката. В едната му ръка имаше чаша вино, в другата — цигара. В мига, в който видя Анна, по лицето му се разля блажена усмивка.
	— Ето ви и вас! — възкликна, скочи от столчето и се насочи към тях.
	Макар на Анна да й се искаше да го прегърне и притисне към себе си, трябваше да се сдържи. Всъщност го направиха и двамата. Поздравиха се само с традиционната по тези места целувка по бузата.
	— Къде беше цял ден? — попита Никос, като я хвана за ръка. — Надявах се, че ще се отбиеш да поработим.
	— Дълга история — промърмори тя. — След днешния ден едно питие няма да ми се отрази никак зле.

	* * *

	Тази вечер беше една от най-прекрасните за тях в „Черната костенурка“. Таверната беше препълнена и всички бяха в страхотно настроение. Музиката не спираше — все любими парчета на местните жители. Храната сякаш излизаше от рога на изобилието — платата с мезета по масите се пълнеха на мига, в който някое се изпразваше. Гвоздеят на вечерта беше платото с пилешки дробчета, приготвени в нещо, което на Анна й се стори нектар, но постепенно, след много опитване, се оказа сок от нар — тайна рецепта, подарена на Антонис от баба му. Виното се лееше — леденостудена рецина, любимото вино на Анна. Настроението и приятелските чувства бяха в апогея си. Таверната беше пълна не само с обичайните чуждестранни туристи, но и с гръцки гости от материка, пристигнали за августовската си отпуска. Поради многобройните клиенти Антонис не беше седнал при тях, а помагаше на своите служители, като следеше никоя маса да не остава без пълна бутилка вино. Всички пяха и танцуваха до забрава, а Анна се напи до козирката. Не помнеше кога за последен път се беше напивала така. „По принцип не обичам да се напивам — повтаряше тя на всички около себе си. — Но не защото съм чак толкова добро момиче, а защото не се чувствам добре, когато прекаля!“ Обаче тази вечер тя прекали — и то как!
	През целия следващ ден Анна усещаше страничните ефекти от това прекаляване. Но затова пък прекара деня си тихо и спокойно у дома заедно с баща си. Една от причините, поради които изобщо тръгна с него, беше да го наглежда и да бъде до него. А вместо това беше започнала да обикаля навън като тийнейджър, да не се прибира до късно и да спори с баща си. Беше прекарала с него само някой и друг час. Но това не беше времето, което си беше обещала да му подари.
	Този ден, белязан от лек махмурлук, се оказа повратен за целия й живот. Все още под влиянието на разговора с леля си от предишния ден, Анна реши да зададе на баща си няколко въпроса за миналото. Онова, което последва, беше напълно неочаквано. Веднъж започнал да говори, Алексис не можеше да спре. Разказваше на дъщеря си три дена поред. Разкри й неща, които тя никога не би могла да си представи или да повярва в тях, ако ги беше чула от друг. Говореше както никога досега. Думите му се изливаха като порой, разкривайки всевъзможни събития, случили се в Гърция, Италия и Англия, много преди Анна и братята й да бъдат родени. Говореха, седнали под асмата, разхождайки се в градината, по време на вечеря и до късно през нощта, а после пак на другия ден, по време на закуска, обяд и между тях.
	Алексис разказваше за хора, които Анна никога не беше виждала, в това число за баба й и дядо й. Разказваше за детството и младостта си. Призна й, че е напуснал острова едва на седемнайсет години в името на семейната чест. Разказа й и за болезнените години на изгнаничество. Говореше за любов и копнеж, за тайни и страсти, за жестокост, война и смелост. През тези три знаменателни дни бащата на Анна я хващаше за ръка и я повеждаше понякога на болезнено, друг път на приятно пътешествие в миналото. Разкри й неща, за които никой никога досега не беше говорил — неща, които преобърнаха нейния свят и промениха разбирането й за това коя е и откъде идва.


>	Втора част
>>
	_Любов на един гръцки остров, 1936 година_
	— _Ще те обичам до края на вечността! — каза той._
	— _По-скоро бих умряла, отколкото да престана да те обичам! — отвърна тя._
	Двамата лежаха неподвижно в обятията си, сърцата им биеха в ритъм. Не смееха да помръднат, за да не разрушат магията. Водени от младите си тела, така естествено като дишането, те се любиха за първи път през своя живот — нежна, сладка любов, бавна и всеотдайна.
	През отвора на пещерата до тях долиташе плискането на морските вълни по брега, обещаващи им още чувствени удоволствия. Ала зората наближаваше, а те трябваше да се разделят преди изгрева на слънцето — също като пълната луна през нощта и то можеше да се превърне в неволен предател на влюбените. Урания протегна ръце, привлече лицето на Алексис към себе си и го дари с последна страстна целувка.
	— Трябва да тръгвам — прошепна тя. — След час баща ми ще се е събудил.
	— Ще те следя отдалече, за да се уверя, че си в безопасност — отвърна Алексис, но очевидно без никакво намерение да я пусне.
	— Наистина трябва да бягам! — изрече нежно тя, но този път се изтръгна от обятията му и скочи на крака.


>>
C>
	Ага`пе:
	Означава „любов“ в духовния смисъл на думата.
	В израза „с`агапо“, който на старогръцки значи „обичам те“, тя има смисъл на чувство на дълбока привързаност кът някого или на истинска, безусловна любов.
	Този вид любов е безкористна, тя само дава, без да очаква нищо в замяна.
C$


>>	Първа глава

	Братята близнаци Андрикос и Костандис Левантис се ожениха за своите любими в един и същи ден, в една и съща църква, в ранната пролет на 1919 година, когато бадемите бяха обсипани с цветове и островът беше покрит с килим от диви цветя. Поруменелите им от щастие булки бяха млади и девствени, облечени в традиционните булчински рокли от бяла дантела, в които някога се бяха омъжили техните майки. И двете носеха букети от диви цветя и разцъфтели портокалови клонки. Братята, също облечени в традиционните за младоженците дрехи, пристъпваха гордо и наперено като пауни до своите булки.
	В някои от утрините на ранната пролет на острова студът се задържаше толкова продължително, че човек би могъл да си помисли, че през нощта отново ще завали сняг. Деликатните бели цветчета на бадемите отлитаха от дърветата при най-лекия полъх на вятъра и се струпваха по склоновете на хълмовете като снежинки. В такава пролетна сутрин сватбената процесия на двамата братя близнаци се изви през горичките по посока към малката църква „Свети Пантелеймон“.
	Начело на процесията вървеше селският свещеник, старият отец Евтимиос, следван от четири млади шаферки, всяка от които държеше в ръцете си гигантска бяла свещ, чийто пламък потрепваше под утринния бриз. Момичета в предпубертетна възраст, облечени в бяло като булките, както повеляваше традицията на гръцката православна църква, трябваше да поддържат пламъка на свещите до пристигането в църквата. Зад момичетата и пред двете двойки младоженци крачеха музикантите, които с традиционните си за този край инструменти — цигулка, лютня и барабан — придружаваха процесията по целия й път.
	Потокът от хора, които ги следваха, беше по-голям от всичко, виждано до този момент на острова. Церемонията по венчавката щеше да бъде извършена от отец Евтимиос, който познаваше и четиримата младоженци още от кръщенето им в същата тази църква — събитие, което, ако се вярваше на неговата памет, се беше случило преди броени години. Малката църква едва успяваше да побере присъстващите гости, които точеха вратове в стремежа си да не пропуснат момента, в който свещеникът благослови венците _стефана_ и ги постави върху главите на младоженците. Благословията на тези нежни бели коронки, изработени от перли и сатен и привързани една за друга с бяла панделка, беше един от ключовите елементи в тайнството на брака, символизиращ съчетаването на двойката.
	Сватбените празненства продължиха цели три дена и три нощи. Гостите се стичаха от всички села на острова, а после години наред се разказваше за двойната сватба на Андрикос и Хрисула, Костандис и Афродита. Много танци бяха изтанцувани през тези три дена, много ядене беше изядено и много пиене изпито. А тъй като вторият ден от празненствата съвпадна с пълнолунието, се зародиха и много нови любовни връзки. Легендата разказва, че девет месеца по-късно имало бум на бебета.
	Също като баща си и дядо си преди тях, Андрикос и Костандис бяха рибари — основното занимание на обитателите на този остров и на повечето от съседните. Братята бяха научили занаята от своя баща, който беше започнал да извежда синовете си на лодка в морето още от най-ранна възраст. Когато момчетата завършиха основното училище, тогава бяха на около дванайсет години, те вече придружаваха редовно баща си в морето. Работата в група от трима им позволяваше да утроят количеството риба, улавяно от техните конкуренти. С двама синове на борда семейният бизнес на баща им процъфтя, а когато той се разболя, момчетата изцяло поеха занаята от него.
	Братята случиха на жени — и двете булки бяха с весел нрав и пристигнаха при тях с богати зестри. Скоро след първата сватбена нощ Афродита първа имаше честта да съобщи на рода, че е трудна. Скоро дойде и редът на Хрисула. Алексис Левантис, кръстен на дядо си по бащина линия, се роди почти девет месеца след венчавката на родителите си и превърна своя млад баща в най-щастливия мъж в селото. Какво повече може да иска един мъж, освен да бъде благословен със син?! Няколко месеца по-късно Хрисула роди дъщеря. Малка красавица с гарвановочерна коса и тъмни маслинени очи, която нарекоха Урания и която изпълни сърцето на майка си с радост, а на баща си — с разочарование.
	— Следващото надуване на корема ще бъде с момче — отсече Хрисула, сви рамене и притисна с огромна любов към гърдите си своето малко момиченце.
	Оказа се обаче, че и следващото надуване на корема на Хрисула беше с момиченце, както и по-следващото. Всъщност Хрисула продължи да ражда момичета, докато не ги направи пет. Така и не дари нито един син и наследник на Андрикос. Докато Афродита, въпреки първоначалния си бляскав успех, не успя да забременее повече.
	— Едно момче струва колкото десет момичета! — хвалеше се добросърдечно Костандис на брат си.
	— Да, ама като остарея, ще има кой да ме гледа, защото си имам момичета! — не му оставаше длъжен Андрикос.
	В крайна сметка след първоначалните разочарования всички се примириха и приеха нещата такива, каквито са. „Божия воля“, както обичаха да повтарят.
	— Не можем да избираме с какви деца ще ни дари Господ Бог — отбелязваше Андрикос, когато се опитваше да се оправдава пред селяните за неуспеха си да пусне в корема на своята жена мъжко семе. — Ако Господ искаше, със сигурност щеше да ми даде син.
	Междувременно младият Алексис, или Лекси, както реши да го нарича Урания, растеше сред море от любов, глезен и обожаван от цялата фамилия, особено от своите пет братовчедки. Той беше петелът в техния кокошарник и въпреки че в рода имаше предостатъчно братовчеди от мъжки пол, любимецът сред тях беше единствено Алексис.
	А _неговата_ любима братовчедка беше Урания. Не само защото я смяташе за най-красивата от всички момичета на света, но и защото се възхищаваше на ума, на силната й воля и на това, че тя играеше като момче.
	Почти на еднаква възраст, Алексис и Урания винаги се бяха радвали на силна връзка помежду си и се бяха обичали, откакто се помнеха. В началото бяха игрите и закачките — но без кукли и други момичешки глупости от страна на Урания. Сред любимите й игри бяха криеницата с Алексис из овощните градини и войната с пръчки, имитиращи мечове. Но после всичко се промени. Нито един от двамата не можеше да се сети точно кога се случи, но сигурно бяха на около единайсет-дванайсет години, когато едновременно бяха поразени от съвсем ново чувство. Първоначално никой не забелязваше и те си продължиха както преди — всяка възможна минута заедно. Игри, смях, закачки… Но двамата се привличаха като магнити. Когато се докоснеха, сякаш ги удряше ток. Често се измъкваха и се отдалечаваха от останалите деца, за да се насладят на усещането да бъдат само двамата.
	Хората в селото бяха свикнали да ги виждат заедно. Всичко това изглеждаше напълно естествено. Докато не дойде денят, в който Урания се сдоби с първата си менструация. Тогава _всичко_ се промени. Забраниха й да се движи в компанията на момчетата, а дори когато беше с Алексис трябваше да бъде с придружител. По навик тя се опита да се разбунтува, ала напразно. Двамата братовчеди копнееха да бъдат заедно, както бяха копнели винаги, макар да знаеха, че никой няма да одобри чувствата, които изпитваха един към друг. Любовта на малък остров, под зоркия поглед на всички, беше трудна работа. Но както се казва в една поговорка, щом има желание, се намира и начин. Начинът, който избраха Урания и Алексис, беше да се срещат тайно.


>>	Втора глава

	За разлика от своите родители, баби и дядовци преди тях, които до един бяха напуснали училище в първия възможен момент или изобщо не бяха ходили на училище, Алексис, Урания и нейната любима сестра Калиопа, която беше само година по-малка от нея, решиха, че искат да продължат учението си и след общоприетата за селото училищна възраст. Особено силно привлечена от учението беше Урания. Едва навършила десет, тя вече беше наясно, че иска да стане учителка.
	Селото разполагаше само с един учител за всички класове. Системата беше достатъчно адекватна за първите шест години от основното образование, но ако някое дете поискаше да продължи нагоре, трябваше да пътува до Лимни — най-големия град на острова.
	Първоначално сред фамилията се разгоряха ожесточени дебати, дали на момичетата трябва да се позволи да учат по-нагоре, или няма да е най-добре да си останат вкъщи, за да се учат на домакинство и на останалите женски дейности, за да се подготвят за брак. За Алексис, естествено, нямаше никакви спорове — той беше момче. Но Урания беше непреклонна, а Калиопа, която обожаваше по-голямата си сестра, реши да стои плътно до нея. Хрисула също нямаше нищо против дъщерите й да получат образование — нещо, което тя винаги беше искала, но така и не беше получила. Селската учителка, която постоянно хвалеше двете сестри като своите най-добри ученички, също застана на тяхна страна.
	— Много рядко се среща толкова силно, умно и волево момиче като вашата Урания — каза един ден тя на двамата родители. — В нейната красива главица има невероятен мозък, съчетан с жажда за знания! По-малката също е интелигентна, същинска перла! Би било грехота да не им позволите да продължат образованието си!
	Думите на учителката докоснаха една забравена струна в сърцето на Хрисула и тя твърдо реши да направи всичко възможно нейните дъщери да получат онова, от което тя бе лишена.
	— Можем да си го позволим, Андрикос! — каза една вечер тя на съпруга си. — Другите три момичета нямат интерес към ученето, така че ще останат да ми помагат. Мисля, че са предостатъчни. Но големите две са благословени с невероятен ум и не трябва да заставаме на пътя им! Да, нямаме синове, но Господ ни е дарил с две дъщери, които са умни колкото момчета!
	Андрикос изпъчи гордо гърди и кимна в знак на съгласие. Вярно си беше — двете му най-големи момичета попиваха знанията като онези великолепни сюнгери, които той вадеше от Егейско море и продаваше по пазарите на висока цена! Но той беше силно притеснен да изпусне от поглед момичетата си и ужасен от това какво ще кажат хората.
	— Но как да ги пуснем в града съвсем сами, без придружител? — обърна се той към съпругата си. — Какво ще кажат хората и селото?!
	До този момент образоваността никога не беше сред предпочитаните качества при избора на булка. Всички очакваха от една дъщеря да си седи у дома, да бъде скромна и покорна и да се научи да бъде добра майка и съпруга — твърде многото знания за света дори бяха нежелателни. Традицията определяше брака като единствен приоритет за момичетата. Но за голям късмет на двете сестри, майка им се оказа на тяхна страна, а баща им — сговорчив мъж, който беше скроен по-широко от съселяните си.
	Тъй като не успя да измисли нищо друго, Хрисула реши, че Алексис ще трябва да бъде придружител и защитник на момичетата.
	— Твоят племенник е като брат на нашите дъщери! — напомни тя на съпруга си. — Той не е като другите момчета, ще се грижи за момичетата! А ако на някого от селото започне да му знае много устата, толкова по-зле за него!
	Андрикос обичаше сина на брат си като свое дете и знаеше, че момчето би дало дори дясната си ръка, за да защити братовчедките си. Доверието му към Алексис беше безрезервно.
	Пътуването отнемаше повече от час с автобус, който спираше на селския площад всеки ден, с изключение на неделя.
	На острова не се спазваше точен час — освен в случаите, когато ставаше въпрос за хващане на автобуса. Той винаги пристигаше _точно_ в 6:25 сутринта и се връщаше _точно_ в 16:00 часа следобед, с _точно_ 15-минутен интервал за слизане и качване, независимо от обстоятелствата. Тази аномалия с точността се дължеше единствено на Филипос, шофьора на автобуса, който при постъпването си на работа беше получил разписание за движение и беше твърдо решен да го спазва с едва ли не религиозен фанатизъм. Всички в селото знаеха, че ако искат да отидат, където и да е с този автобус, нямат друг избор, освен да спазват правилата на Филипос. В онези дни единици притежаваха собствени автомобили, а другият начин за придвижване — на гърба на магаре — не беше нито толкова бърз, нито толкова удобен като автобуса.
	Филипос, който караше автобуса вече над двайсет години, имаше огромен корем, добро сърце и голяма слабост към тримата братовчеди. Урания му напомняше за неговата собствена дъщеря, затова се чувстваше едва ли не лично отговорен за безопасното й връщане у дома всяка вечер.
	— Ако беше моя дъщеря — промърморваше често той, когато тя се качваше в автобуса, — нямаше да те пусна да припариш и крачка извън дома! Образование! Че за какво му е на едно момиче образование!
	_О Аетос_ — „Орелът“, както Филипос беше кръстил своя автобус, беше негова радост и гордост. Той се грижеше за него така, както се грижеше и за собствената си къща. В горния край на стълбите, от които се влизаше в автобуса, той беше поставил бърсалка за крака и държеше всички пътници да си бършат обувките, преди да пристъпят навътре. На таблото си беше поставил малък олтар, от който се очакваше да осигурява безопасно пътуване на всички — малка икона на Богородица, Божията майка, поставена вдясно от волана, обградена от пластмасови цветя в пъстри, ярки цветове, с изкуствена електрическа свещ пред нея. За всеки случай беше добавил и други защитни амулети, които висяха на огледалото му за задно виждане — разпятие, но и голям син камък против уроки, който беше древен езически символ по тези места за предпазване от зли духове. На предния капак на автобуса по поръчка на Филипос един художник беше изрисувал орел в полет, под който с красив калиграфски замах беше изписано самото име на автобуса — име, което към края на работния ден почти не се виждаше от пластовете прах, наслоили се отгоре му. Всяка вечер, когато се връщаше в своето село, Филипос първо измиваше и изтъркваше до блясък автобуса и едва след като се увереше, че всичко по скъпото му возило е тип-топ и то е готово за следващото си пътешествие, шофьорът се сещаше да влезе у дома, да се измие, да вечеря със семейството си и да си почине.
	Алексис и Урания тръгнаха в гимназията през една и съща учебна година. Калиопа, която беше с тринайсет месеца по-малка от сестра си, ги последва следващата учебна година. Учебните занятия започваха рано и през зимните месеци тримата излизаха от домовете си преди изгрева на слънцето и се връщаха след залеза му. При лошо време на децата от околиите села се позволяваше да остават в сградата на училището до пристигането на автобусите им, но когато настъпеше лято, братовчедите се възползваха добре от свободното си време и хукваха към плажа.

	* * *

	Двамата братовчеди не можеха да повярват какъв късмет си извадили — преместването в новото училище стана приблизително по времето, когато Урания беше влязла в пубертета и забраната за събиране с момчета й беше наложена. Ако трябваше да се определи точният момент, когато между двамата се зароди истинска любов, то беше именно по това време. Въпреки че Урания и Алексис бяха напълно наясно, че чувствата им един към друг са се променили драстично и че между тях се беше настанило нещо коренно различно от преди, трябваше да започне тази първа година в гимназията, годината преди Калиопа да се присъедини към тях, за да успеят да си ги изяснят.
	И двамата бяха наясно, че това беше забранена любов, която трябваше да бъде държана в тайна. Независимо колко силно Урания си повтаряше наум вечер, че любовта побеждава всичко, и независимо колко често Алексис си повтаряше, че Урания в крайна сметка не е негова _сестра_, и двамата знаеха прекалено добре законите по своите земи и осъзнаваха, че никой, никога и за нищо на света няма да им позволи да се оженят. Гръцката православна църква и гражданският закон никога не бяха позволявали брак между първи братовчеди, а съюзът между такива беше смятан за грях, за позор.
	За разлика от останалите деца, двамата братовчеди не чакаха с особено нетърпение неделите и празниците — предпочитаха учебните дни. Стараеха се винаги да пристигат първи на селския площад сутрин за автобуса, така че, когато влязат, да могат да седнат на последната седалка отзад — Алексис до прозореца, Урания до него. Двете им издути торби, които съдържаха тежките учебници и храната за обяд поставяха встрани, за да си гарантират, че никой друг няма да седне до тях. По-късно, когато и Калиопа тръгна на училище, я слагаха да седне на седалката пред тях. И така в продължение на един час и малко повече — времето, което беше необходимо да стигнат до града, двамата се отдаваха на блажено щастие. В началото те бяха единствените две деца, пътуващи от селото към града, затова се наслаждаваха на близостта си и внимаваха да не привличат внимание върху себе си, нито да позволят някой да забележи, че краката им под седалката са преплетени.

	* * *

	Ранното сексуално пробуждане, сполетяло Алексис и Урания, беше невинно и целомъдрено като крехката им възраст. Особено за Урания нямаше по-голямо щастие просто да седи колкото е възможно по-близо до своя любим, да усеща топлината му и да слуша гласа му. Алексис, който вече беше навършил тринайсет, се радваше на прилив на тестостерон — гласът му беше станал басов и дълбок като на баща му, над горната му устна се беше появил гъст мъх, обещаващ скорошната поява на хубави мустаци, а тялото му беше като на млад атлет. Очертаваше се точно толкова красив като мъж, колкото Урания беше красива като жена. Но въпреки че хормоните му отдавна бяха започнали да му подсказват какво да направи с тази своя любов към братовчедка си, той отказваше да ги слуша, докато Урания не му дадеше знак.
	В онези времена, когато момичето навършеше петнайсет се смяташе, че е готово за брак. И макар Урания все още да ходеше на училище и нямаше навършени петнайсет, предложенията за брак с нея бяха започнали да валят едно след друго. Според обичая, ако момичето приеме някое от предложенията за брак, женихът е длъжен да изчака с венчавката, докато невестата му не стане на съответните години. Ако и двете страни дадяха съгласието си за този брак, се приемаше за „дадена дума“, което означаваше, че младите са сгодени и обречени един на друг.
	Не минаваше и месец, в който някое трето лице, наречено _проксения_ — сватовница или сватовник, да не се появи на прага на Андрикос и Хрисула Левантис, за да иска ръката на Урания от името на някой момък. Урания действително беше отлична партия. Впрочем всички момичета от това семейство бяха смятани от хората за отлична партия — добро семейство, хубави момичета, стабилна зестра. Но традицията повеляваше, че първа трябва да даде дума на някого най-голямата дъщеря, преди останалите да могат да я последват. Обаче Урания категорично отказваше да чуе за брак и всеки път, когато майка й се появеше с новина за поредното предложение, просто си запушваше ушите и излизаше от стаята.
	— Единственото, което я интересува, са училището и книгите — сподели веднъж Хрисула със загрижения си съпруг, който не закъсня да й напомни, че именно _тя_ беше настоявала дъщерите й да се изучат. — Така е, но мислех, че ще е само за две-три години! — възрази отчаяно майката. — Откъде можех да допусна, че ще иска да продължи още по-нагоре? — Хрисула си знаеше, че да откажеш на добра сватовница, е на лошо — все едно затръшваш вратата под носа на късмета. — Училището е важна работа, но не по-малко важно е да си намериш добър съпруг — продължи тя. — Освен това другите момичета чакат да им дойде редът! Имаме пет момичета, Андрикос, а късметът не всеки ден чука на вратата!
	— По-скоро бих умряла, отколкото да стана съпруга на друг мъж, Лекси! — призна обляна в сълзи един ден Урания на братовчед си, докато се разхождаха по плажа в очакване на автобуса. Калиопа, която вече беше станала довереница на двамата влюбени, си седеше на плажа и четеше книга, докато те се разхождаха. — Освен това съм твърде малка за брак! Искам първо да завърша училище, а след това да се омъжа, но _за теб_!
	Урания и Калиопа бяха близки като близначки и си имаха безрезервно доверие, затова, когато моментът настъпи, по-голямата без никакво колебание сподели своята най-съкровена тайна с по-малката.
	— Никой никога не трябва да разбира за това! — беше автоматичната реакция на Калиопа, уплашено ококорила очи.
	— Не се тревожи, Калиопа _му_! — успокои я Урания и хвана двете й ръце. — Ти си единственият човек, на когото признавам!
	— Ама вие наистина ли се обичате? — попита разтревожено Калиопа.
	— Да, обичаме се! И някой ден ще се оженим! Сигурна съм в това! — отговори уверено сестра й.
	— Но как изобщо ще го направите? — ахна по-малката сестра. — Никога няма да ви позволят!
	— Засега не знам, но все ще измислим нещо. Докато имам до себе си теб и Алексис, всичко ще бъде наред!
	А после, макар и силно притеснена за сестра си, Калиопа се закле да пази тайната й, и обеща, че ще стори всичко по силите си никой никога да не я научи.


>>	Трета глава

	Годините минаваха и двамата братовчеди установиха, че пътуването до училище и обратно не им е достатъчно. Насладата от близостта на телата им, докато се возеха в автобуса, вече не ги задоволяваше. Но със съюзник като Калиопа, която винаги беше готова да им осигури прикритие, понякога ставаше възможно да избягат от бдителните погледи на семействата си и да останат насаме.
	— Не е честно! — повтаряха те отново и отново. — Защо е трябвало да се родим с роднинска връзка?!
	Междувременно кандидатите за ръката на Урания не спираха да изпращат сватовници, макар че хората като че ли започваха да се питат какво не й е наред на тази зашеметяваща красавица, че се интересува само от книги, а не от брак.
	— Все още съм млада — каза един ден тя на Алексис, когато двамата бяха успели да се измъкнат и да се скрият в корубата на едно дърво, за да се целуват. — Все още мога да ги държа на разстояние, но не за дълго.
	— Искаш да кажеш, че ще настъпи момент, когато ще трябва да приемеш някого от тях, така ли? — прошепна той и я придърпа по-близо до себе си.
	— Никога! Казвала съм ти неведнъж, Лекси, че бих предпочела да умра, отколкото да се омъжа за друг! Ако не мога да бъда _твоя_ съпруга, няма да бъда ничия! Просто няма да се омъжа никога! Не могат да ме омъжат насила!
	— Знаеш ли, напоследък мислих много — отбеляза той. — И заключих, че единственият начин да бъдем заедно, е да избягаме!
	— Да! — закима ентусиазирано тя. — Ти трябва да ме откраднеш, а после ще избягаме в друга страна, където правилата са различни от нашите!
	— Хората постоянно го правят.
	— Да, знам! — проблеснаха развълнувано очите на Урания. — Например чичото на нашите бащи откраднал любимата си, защото цялото село смятало, че тя не е достатъчно добра за него и после двамата отишли да живеят на материка. Оттогава никой не ги е виждал.
	— И ние ще направим така. Аз ще напусна училище, ще си намеря работа, ще започна да спестявам, а после един ден ще се върна да те открадна и никога повече няма да се върнем тук!
	— А после, когато се установим някъде, ще пратим някого да доведе и Калиопа. Иначе ще омъжат и нея за някого, когото тя не обича!
	Урания се вбесяваше всеки път, когато се сетеше за брачните традиции на острова. От всяко момиче се очакваше да се омъжи за мъж, когото нито познава, нито обича, а после трябваше да легне в леглото на този мъж и да му отдаде тялото си. Дори самата мисъл за това беше достатъчна, за да събуди в душата й ярост и гняв. Имаше и други неща, най-вече начинът на живот на съселяните й, който беше започнала да поставя под въпрос. Любовта й към книгите, която не се ограничаваше със задължителната училищна литература, й позволяваше да надзърне в светове, намиращи се далеч отвъд тесните хоризонти на техния остров.
	— Никога няма да се подчиня на варварските им обичаи! — беше отсякла тя веднъж пред Алексис. Имаше предвид древния обичай за доказване девствеността на булката след първата брачна нощ.
	Традициите изискваха изпълняване на сложен ритуал, при който женихът трябваше да се появи на прозореца на спалнята и да обяви девствеността на булката, като започне да се удря по гърдите като неандерталец и после да произведе три изстрела с ловната си пушка във въздуха. И накрая, сякаш това не беше достатъчно, изцапаният с кръв чаршаф от първата брачна нощ трябваше да бъде увесен на същия този прозорец, за да може цялото село да се увери в заявлението на жениха.
	— Хората на този остров все още живеят в Средновековието! Няма да позволя някой мъж, който и да е той, да обявява с крясъци пред целия свят дали съм девствена, или не! — продължи побесняла тя.
	— Няма да ти се наложи! — отговори с усмивка Алексис. — Нали ще се омъжиш за мен?!
	— Когато решим да се любим за първи път, ще си бъде само наша работа и ничия друга! — каза му тя и само при мисълта за това Алексис се разтрепери.
	Един ден в началото на лятото, докато се разхождаха по брега след училище, Урания хвана Алексис за ръка и с дяволита усмивка му напомни, че петнайсетият й рожден ден наближава.
	— След като всички смятат, че на петнайсет съм годна за женитба, значи ще бъда годна и да стана твоя завинаги! — изрече тя и го целуна.
	Всичко беше планирано. Калиопа щеше да се престори на болна, щеше да си легне по-рано в леглото, което споделяше със сестра си, и щеше да помоли Урания да й прави компания. След настъпването на залеза Урания щеше да се измъкне от прозореца на тяхната стая и да побегне към пустия плаж, за да се срещне с Алексис преди изгрева на пълната луна, която можеше да ги издаде.
	— Бързо! — прошепна уплашено и напрегнато Калиопа, придържайки прозореца за сестра си. — Внимавай! — подвикна тихичко, но Урания вече тичаше в нощта към обятията на Алексис.
	Двамата влюбени неведнъж бяха говорили как ще стане всичко, затова, когато моментът настъпи, бяха напълно подготвени за своята първа любовна нощ. Алексис, който напоследък често ходеше до града съвсем сам, се беше отбил тайничко в една бръснарница и за първи път през живота си беше купил презерватив. Любенето им беше точно толкова непохватно, колкото първите опити на всеки млад човек, но нежните им чувства един към друг им помогнаха да се предадат на инстинктите си и да се оставят те да ги водят. След това останаха дълго в обятията си, близки като никога досега, и се заклеха във вечна любов.
	По-късно през същото лято имаха още любовни срещи и всяка от тях беше по-добра от предишната. Освен съюзник на Урания, Калиопа беше и нейна най-добра приятелка и довереница. Късно вечер, когато двете сестри лежаха в едно и също легло, тя молеше кака си да й разкаже за мистериите на секса.
	— Сякаш двете тела стават едно — започна Урания.
	— Първия път боли ли? — запита по-малката й сестра със страх в гласа.
	— Все едно те ръгат с нажежен ръжен — изкиска се Урания. — Но на мен не ми пукаше. Струва си цялата болка! Ще видиш, че когато пораснеш и се влюбиш, на теб също няма да ти пука!
	Младите момичета постоянно бяха плашени от разказите за мъчителната болка при първия полов акт, да не говорим пък за ужаса, който пораждаха у тях историите за раждане. Затова за всяка булка радостта, която изпитваше в деня на сватбата си, обикновено беше помрачавана от грозните предчувствия за онова, което щеше да последва през нощта.
	Въпреки че възрастовата разлика между двете сестри беше незначителна, Калиопа изглеждаше доста по-малка от сестра си. С по-нисък ръст и деликатни кости, тя не беше толкова женствена и зряла като Урания. Косата й с цвят на кестен обрамчваше с гъсти къдрици вечно напрегнатото й нежно личице, а огромните й кафяви очи сякаш стаяваха тревогите на целия свят. Потънали в своя свят на любов и блаженство, нито Урания, нито Алексис се притесняваха особено за каквото и да било. Калиопа често се страхуваше и заради тях.
	— Ами ако ви открият? — шепнеше тя понякога на сестра си вечер в леглото. — Какво ще ви сторят, а?
	— Не се тревожи, сестричке, няма да ни открият! А и да ни открият, нали имаме план! — отвръщаше все така шепнешком Урания.
	Двамата влюбени продължиха с тайните си срещи до края на лятото. Но щом се върнаха на училище, нещата се промениха. Ученето беше повече и всяка вечер имаха да пишат тонове домашни работи. Алексис имаше талант за математиката, която за Урания беше проблем и затова тя имаше нужда от неговата помощ. Когато отидеше в неговата стая да си пишат домашните, не можеха да се концентрират, а желанието да се докосват излизаше извън техния контрол. В една такава вечер, когато знаеха, че са съвсем сами в цялата къща, изкушението се оказа твърде голямо, за да му устоят.
	Навън беше започнало да се смрачава, а в стаята вече цареше мрак. Алексис беше включил настолната лампа на малкото си бюро, но тя осветяваше слабо само учебниците пред тях. Горещината, излъчвана от телата им, беше опияняваща. Устните на Урания изглеждаха по-червени, по-плътни и по-влажни откогато и да било, косата й ухаеше на розова вода, а тъмните й очи проблясваха в полумрака.
	Само потъркването на бедрото на Алексис о нейното беше достатъчно, за да я накара да изгуби ума и дума. Атмосферата беше наелектризирана. Те знаеха, че е рисковано, знаеха, че е лудост, но не бяха в състояние да се въздържат. Хвърлиха се в обятията си и за първи път се озоваха върху меката повърхност на легло. Забравили напълно за целия свят, отдадени само един на друг, те чуваха единствено звука от сливането на телата си. Нищо друго нямаше значение в този момент.
	Оглушали напълно за света, те не чуха завръщането на майката на Алексис Афродита. Не чуха и как вратата на стаята се открехва — немного, но достатъчно, за да се види какво става. Афродита едва не припадна при гледката, която се разкри пред очите й. Не я чуха и как затваря вратата и се отдалечава, как задната врата на къщата проскърцва и как листата в двора шумолят, докато тя се препъва и се чуди дали току-що не е преживяла земетресение, или покривът на къщата не се е стоварил върху главата й.
	— _Паная му_, Майко Божия — прошепна уплашено Афродита и се прекръсти три пъти. — Какво видях току-що? — Подпря се с ръка за високия зид, за да не падне, и бавно се отпусна на малкото дървено столче до задната врата. Картината, на която беше станала неволен свидетел, беше замаяла главата й и замъглила погледа й. Афродита седя дълго, без да помръдне. После пое дълбоко от есенния въздух, който миришеше на горящи дърва за огрев, задържа го и бавно го изпусна. — _Паная му!_ Как? Кога се е случило всичко това? — пак промърмори и пак се прекръсти. Онова, което преди малко беше видяла на леглото на сина си, беше бедствие, за което, като се замислеше, сигурно и тя имаше някаква вина. Когато пуснаха двамата младежи да ходят заедно на училище в града, тя беше имала големи резерви и сега започна да се обвинява, че не си е позволила да възрази по-остро.
	Когато Хрисула предложи Алексис да бъде придружител на братовчедка си, Афродита се беше разтревожила. Тя знаеше, че мъжките желания се обуздават много трудно, а нейното момче беше с гореща кръв. Беше се изненадала, че съпругът й Костандис изобщо не споделя опасенията й и му беше казала следното:
	— Урания е красавица. Неведнъж съм виждала нашия син как я гледа, когато е наблизо.
	Но Костандис отказа категорично да я слуша.
	— Не богохулствай, жено! — изрева. — Момчето я обича като сестра, двамата са заедно от люлката!
	И тъй като никой друг като че ли не споделяше опасенията й, Афродита беше престанала да мисли по този въпрос и не каза нищо повече. Но тя познаваше сина си, познаваше го много добре и се оказа, че е била напълно права, че е трябвало да не оставя нещата така и да слуша интуицията си. Тогава защо, о, защо, като подозираше всичко това, сега беше излязла и ги беше оставила сами? Никога не трябваше да напуска къщата си! Досега се стараеше винаги да се навърта наоколо, когато двамата братовчеди бяха заедно. Значи тя също беше виновна за случилото се!
	Изпълнена с чувство на страх и вина, тя започна да се пита какво трябва да се направи. Плътските отношения между братовчеди бяха тежък грях в очите на Бога, да не говорим за срама и позора, които щяха да навлекат на цялата им фамилия! А тяхната фамилия беше с положение в селото, с добра репутация и добро име. Неща от такъв характер не можеха да се случат на тях! _Кръвосмешение!_ Тази дума я накара да се разтрепери, защото за нея връзката между сина й и племенницата й беше точно това. И отново се прекръсти три пъти.
	Афродита седеше в задния двор, без да смее да влезе обратно в къщата, и остана там, за да дочака избледняването на розовата светлина на залеза и изгрева на звездите по мастиленото небе. Седя достатъчно дълго, за да стигне до заключението, че никой никога не трябва да разбере за онова, което тя беше видяла тази вечер. Нямаше да говори с никого другиго, освен със самия Алексис. Налагаше се да побърза и да го направи колкото е възможно по-скоро, защото това _трябваше_ да бъде спряно.
	Но майката нямаше как да знае, че да сложи край на онова, което беше започнало между сина й и племенницата й, ще бъде най-трудното нещо в живота й и че ще разбие сърцето й.

	* * *

	Тази вечер Афродита прекара дълги тревожни часове в молитви. Молеше се на Богородица да я научи как да постъпи. Преди да си легне, запали нова свещ пред иконата на Богородица — малък олтар в спалнята, и изгори тамян и маслинови клонки.
	— И ти си майка. И ти имаш син — молеше се беззвучно тя в леглото си. — Посочи ми пътя и прости им големия грях! Твърде млади са и не знаят какво правят!
	На следващата сутрин стана още преди изгрев-слънце, все така потънала в мисли и безмълвни молитви, и се зае да приготвя закуска, а после обяд за сина си Алексис. Когато синът и съпругът й станаха, тя вече беше решила, че трябва да действа бързо и да говори с Алексис веднага щом той се върне от училище. Трябваше да бъде насаме с него, далече от баща му или от когото и да било другиго. Никой не трябваше да чуе какво ще каже тя на сина си. Прекара деня в мъчително отброяване на часовете до завръщането му, а накрая, когато то наближи, тя се уви с големия си плетен шал и се запъти към площада, за да посрещне автобуса.
	Когато видя майка си да го чака на площада — мрачна тъмна фигура на спирката с още по-мрачно изражение на лицето — Алексис потръпна от ужас и страх. Знаеше много добре опасностите от работата в открито море и колко много рибари се давеха всяка година. Това беше картина от един от детските му кошмари, която го беше преследвала цял живот. Всеки ден, когато казваше довиждане на баща си, се питаше дали вечерта пак ще го види.
	— Какво има, майко? — извика той и скочи от автобуса, преди Филипос да успее да вдигне ръчната спирачка. Урания също скочи до него. — Къде е татко? — запита уплашено и усети как една невидима ръка го сграбчва за гърлото.
	— Баща ти е добре — дойде резкият отговор на майка му. — Просто искам да говоря с теб — погледна към Урания и добави: — Насаме!

	* * *

	Алексис седеше безмълвен на кухненската маса и слушаше майка си. Лицето му беше пребледняло, устните му бяха пресъхнали, кокалчетата му бяха побелели. Искаше да си запуши ушите за всичко, което тя му казваше. Не искаше да чува нито едно от тези неща.
	Афродита говореше сериозно и непреклонно, беше се превърнала в човек, когото той не можеше да познае. Майка му винаги го беше обсипвала с нежност и любов, ценеше всяка негова дума и никога за нищо не го кореше. Но жената, която стоеше пред него, беше съвсем различна от неговата спокойна и любяща майка. Никога не я беше виждал такава — мрачна и неумолима.
	Накрая Алексис се облакъти на масата, отпусна глава в ръце и като криеше лицето от майка си, заговори:
	— Не мога да живея без нея!
	— Не можеш да живееш с нея! — гласеше светкавичният й отговор.
	— Обичам я! — рече той. В гърлото му сякаш имаше топка, толкова беше шокиран от неумолимия тон на майка си.
	— Това няма никакво значение, Алексис! Не разбираш ли? Нямаш избор!
	— Моля те, майко, ти не разбираш! — примоли се Алексис. — Аз искам да се оженя за нея!
	— Алексис, сине мой — изрече тя вече с по-мек тон, — тази ваша любов е грях в очите на нашия Бог и в очите на света! Тя не може да съществува! Никой свещеник няма да ви венчае и никъде никой няма да ви приеме! Децата ви ще се родят чудовища. Не забравяй, че във вените ви тече една и съща кръв! Бащите ви са не само братя — те са близнаци! Чуваш ли ме какво ти казвам!
	— Но тя НЕ Е моя сестра! — изкрещя Алексис и запуши ушите си.
	— Чуй ме, Алексис, тя ти е почти като сестра и ти отлично го знаеш! Просто няма друг начин — трябва да престанете, докато не е станало твърде късно!
	— След като няма друг начин, ще избягаме! Тук любовта ни може и да е грях, майко, но там, отвъд, има свят, който не мисли така!
	— Господ е навсякъде, Алексис! Той вижда всичко!
	— Ще се махнем оттук! — продължаваше той, без да слуша майка си. — Или ще замина първо аз, а после ще й изпратя пари да дойде при мен! И ние пак ще бъдем заедно, по един или друг начин, независимо какво говорят хората! Далече оттук, далече от вашия срам!
	— Алексис, срамът ще ви следва, където и да отидете, където и да решите да сключите този ваш брак! Онова, което не трябва да стане, не може да стане, независимо колко много го искате! — Очите на Афродита бяха пълни със сълзи. Обичаше сина си повече от всичко на света и последното, което искаше за него, беше да го види нещастен или да го загуби. — С времето ще го преодолеете, ще видиш! И двамата сте толкова млади, целият живот е пред вас! Сега просто сте заслепени, но постепенно ще се осъзнаете! С теб заедно ще намерим изход!

	* * *

	— Тя ни е видяла, Урания _му_! — каза й Алексис, когато останаха сами. — Майка ми ни е видяла на леглото! — И мисълта за зова извика на лицето му смесица от гняв и силно смущение.
	Урания нямаше търпение да научи защо леля й Афродита е била толкова необичайно сурова с тях предния ден. И ето че Алексис вече й обясняваше.
	— Тя казва, че връзката ни е грях, че сме обречени и че децата ни ще се родят чудовища! — продължи той.
	— И ти повярва ли й? — ахна Урания и сложи ръка на устата си.
	— Разбира се, че не й повярвах! Много обичам майка си, но понякога говори като проста стара селянка! Всичко това са бабини деветини! — отговори той и се помести по-близо до нея.
	Двамата бяха в любимото си скривалище — пещерата, където някога бяха консумирали за първи път любовта си. По това време на годината се смрачаваше доста по-рано, което им даваше възможност да се измъкнат незабелязани много по-лесно, и макар че откъм морето духаше пронизващ есенен бриз, за тях нямаше значение — бяха се прегърнали плътно и се опитваха да измислят какво да правят оттук нататък.
	— Но вече разбирам, че по никакъв начин не можем да останем тук — продължи той. — Ние може да си вярваме, но никой друг няма да повярва във връзката ни.
	Двамата се прегърнаха отчаяно. Бяха се заблуждавали дълбоко, допускайки, че е можело да стане по някакъв друг начин.
	— Докато завършиш училище, аз ще съм натрупал достатъчно пари, за да ти изпратя и да можеш да дойдеш — изрече напълно убеден той, докато галеше косата й.
	— А аз ще уча здраво, за да стана учителка, така че също да мога да работя — отвърна тя.
	— Няма да се бавя много — обеща той. — Ще намеря място, където да се установим и да се оженим, далече оттук и от позора, който според тях сме щели да им донесем.
	— След като не мога да дойда с теб, ще остана тук и ще те чакам! — обеща тя. — Ще те чакам толкова, колкото трябва! Вярвай ми!
	— А аз ще ти пиша всеки ден! — обеща той. — Ще ти разказвам за моите приключения и винаги ще си представям, че си с мен!
	— Ще мисля за теб всеки ден и ще чакам да ме повикаш! — обеща му тя и му се отдаде за последен път.

	* * *

	Един студен зимен ден на 1936 година цялото семейство и по-голямата част от селото се събраха на брега, за да изпратят Алексис, който се качваше на лодка за атинското пристанище Пирея в търсене на нов живот — живот, в който се надяваше да бъде с момичето, което обичаше много повече и от роднините си, и от острова, на който беше роден. Всички останали, в това число баща му, си мислеха, че младият Алексис е решил да търси богатство и слава по чужди земи — обичайна практика на този остров — за да се върне след няколко години по-зрял и по-богат обратно в лоното на фамилията си. Единствените, които знаеха истинската причина за тръгването му, бяха Урания, Калиопа и Афродита. С огромна болка на сърце и с тайна, която щеше да отнесе в гроба, майката беше принудена да се сбогува с единственото си дете, с единствения си син — любовта на нейния живот, светлината и радостта на очите й.
	Всички се изредиха да целуват младия пътешественик и да му пожелават благополучно завръщане, а когато дойде ред да целуне майка си, Алексис я притисна крепко в обятията си, целуна я три пъти по челото, помоли я да се грижи за себе си и за баща му и й обеща, че и той ще се грижи добре за себе си. Младото му сърце беше прекалено нетърпеливо да усети предизвикателствата на живота, който му предстоеше, за да допусне поне за миг мисълта, че може би прегръща майка си за последен път.
	Роднини и съселяни стояха на дока и махаха с бели кърпички за довиждане, наблюдавайки лодката как се плъзва бавно към откритите води на Егейско море. Обединени от загубата си, Афродита и Урания стояха неподвижни една до друга, всяка погнала в собствената си скръб. Но докато сърцето на младото момиче беше пълно с надежда, сърцето на майката се пръскаше на милиони парчета при мисълта, че може би никога повече няма да види своя син.


>>	Четвърта глава

	Афродита беше мила, богобоязлива жена и макар че болката й беше непоносима, тя все пак намери в себе си сили да не мрази и да не обвинява Урания. Ако изобщо имаше някаква промяна в отношението й към нейната най-голяма племенница, тя по-скоро беше за добро — Афродита усещаше, че сега двете са свързани от нещо изключително важно, от любовта си към Алексис. Освен това, както не преставаше да си напомня, главният виновник за случилото се беше по-скоро тя самата. Затова се стараеше да бъде силна и храбра и да сдържа сълзите си, докато не остане сама.
	— Не плачи, жено! — скастряше я съпругът й Костандис, ако случайно я хванеше със сълзи на очи. — Докато се усетим, синът ни ще се е върнал!
	Но Афродита знаеше, че няма да стане така.

	* * *

	Урания също не винеше само леля си за раздялата й с любимия — отлично знаеше, че никога не е имало друга възможност. Въпреки това всяка вечер заспиваше обляна в сълзи в обятията на сестра си. Нежната Калиопа я целуваше по челото, галеше я по косата и я люлееше, докато не заспи.
	— Скоро ще те повика да отидеш! — успокояваше я тя.
	— Имам чувството, че съм изгубила ръка или крак — жалваше се Урания. — А понякога съвсем сериозно се страхувам, че внезапно ще спра да дишам.
	Това беше първата дълга раздяла на двамата братовчеди, откакто се бяха родили, и сега осъзнаването й се беше стоварило върху Урания като лавина.
	— Скоро пак ще бъдете заедно, сестричке! — напомняше й Калиопа. — Просто бъди търпелива! Ние поне сме си двете, а представяш ли си горкия Алексис? Съвсем сам сред широкия свят!
	— Да, знам, Калиопа _му_, толкова съм притеснена за него! — хлипаше Урания. — Наистина имам голям късмет, че ти си до мен, а знам, че скоро Алексис ще повика и двете ни!
	Колкото и да й се искаше да повярва в мечтите на сестра си, че всички отново ще бъдат заедно, нещо караше Калиопа да се съмнява. Съвсем искрено желаеше щастието на Урания, но макар да не можеше да си представи живота без нея, дълбоко в себе си усещаше, че някой ден ще бъде принудена да приеме и това.
	Бяха изминали три непоносими месеца от заминаването на Алексис, когато най-сетне се получи първото му писмо. В онези години пощата се доставяше само веднъж седмично и селяните бяха принудени да си я вземат лично от пощата. Всъщност през онзи знаменателен ден имаше две писма от Алексис, едното адресирано до Урания, другото — до Афродита. Пристигането им породи силно вълнение из цялото село, а новините там пътуваха бързо. Урания взе своето писмо с разтуптяно сърце и се втурна у дома, за да го отвори на спокойствие. Пликът изглеждаше точно толкова измачкан и опърпан, колкото може би изглеждаше и нейният любим Алексис след тези дълги месеци пътуване. Тя го подържа известно време в ръце, наслаждавайки се на очакването. Заобръща го от едната страна на другата, прокара пръсти по чуждестранната марка с цвят на диви теменужки, която й изглеждаше екзотична и непозната като скъпоценен камък, и накрая с треперещи ръце започна да го отваря.
	Много внимателно извади от плика няколко листа бледосиня хартия, фини като криле на пеперуда, а заедно с тях в скута й падна и друго, отделно парче хартия. Както скоро щеше да установи, това беше официалното писмо до цялото й семейство, нещо, което Алексис продължи да прави през цялото време, докато пишеше на Урания.
	Тя затаи дъх и започна да чете дългоочакваните новини от своя любим.
C>
@@	6 март 1937 година
	Прескъпа любов на живота ми,
	Липсваш ми много повече, отколкото може да се опише с думи! В този плик ще намериш две писма. Точно това е само и лично за теб. Дръж го близо до сърцето си. Другото е за всички останали — за чичо, леля и братовчедките, моля те да им го предадеш!
	Моя сладка любов, без теб имам чувството, че някой е закрил слънцето на небето над мен, но съзнанието, че някой ден отново ще бъдем заедно, ми дава сили да продължа. Искам да те видя, да те докосна, да те целуна! Искам да знам как си и да чуя гласа ти, но знам, че за последното ще трябва да почакам. Всяка вечер, откакто напуснах острова, преди да си легна, ти пиша нещо, макар да знам, че няма да мога да го изпратя. Това е единственото, което ми помага да запазя разсъдъка си.
	Искам да знаеш, че съм добре! Не трябва да се тревожиш за мен! Старая се да поддържам духа и тялото си силни, за да мога да работя, да спечеля пари и да ти изпратя, за да дойдеш при мен колкото е възможно по-скоро.
	Пътешествието ми е трудно и паметно и всички ми липсвате много, но най-много ми липсваш ти, любов моя! Толкова много неща ми се случиха, откакто напуснах острова, че направо не знам откъде да започна. Имам чувството, че ме е нямало при вас от години, а не от няколко месеца.
	Най-хубавото, което ми се е случило до този момент, беше, че почти веднага след като ви напуснах, се запознах с един млад мъж, с три години по-голям от мен, който се качи на нашия кораб в Хиос. Казва се Костандис като баща ми и в редица отношения, особено в любовта му към морето, ми напомня за него. Много забавна компания е и точно като баща ми е много мил и добър. С него станахме добри приятели и съм сигурен, че ти би го харесала…
C$
	Докато четеше, Урания усети, че думите на Алексис я унасят дотолкова, че все едно чува гласа му и усеща присъствието му до себе си. Не й беше трудно да си представи, че самият Алексис й разказва всичко това — сякаш двамата отново седяха в своята тайна пещера на плажа и той ниже историите си за своя нов живот, новите си приятели, плановете си.
C>
	… Костандис беше решил да търси работа на търговски кораб и затова се беше запътил към Великобритания. Има чичо, който живее там, и по-точно в Уелс, в столицата Кардиф — едно от най-големите пристанища в тази страна, където акостират и много гръцки кораби. Попита ме дали не искам да тръгна с него, и каза, че чичо му със сигурност ще помогне и на двама ни. Започнахме да си търсим работа заедно и не след дълго я намерихме — на един търговски кораб, от който ти пиша сега и който пътува за Кардиф. Аз бях нает като чирак дърводелец, а Костандис работи в кухнята, което е добре за нас, защото ни осигурява допълнителна храна.
	Корабът се нарича „Дорик“, а ние сме на борда му вече шест седмици. Никога през живота си не съм работил по-трудна работа от тази, обаче нямам нищо против, защото знам защо го правя — за нас! Утре ще стигнем до първото си пристанище — в Италия, и ще ни позволят да слезем на сушата, така че ще пратя това писмо именно оттам.
	Въпреки че работата е тежка, на мен ми доставя удоволствие, а и научавам страшно много неща…
C$
	Алексис продължаваше все в същия дух и на следващите няколко страници. Гласът му сякаш отекваше в съзнанието на Урания. Тя продължи да чете и препрочете писмото най-малко четири пъти, а когато Калиопа се прибра у дома, двете го прочетоха още веднъж. Просто не можеше да му се насити. Искаше да си представи всичко, в най-големи подробности. Той беше толкова далече, чакаха го екзотични нови светове, нови хоризонти, нови небеса и морета. Обещанието за нов живот изглеждаше по-близо от всякога и тя нямаше търпение да го види и почувства лично.
	На следващия ден, след като всички се бяха изредили да четат официалното писмо от Алексис, тя го върна обратно в плика, който постави внимателно между страниците на един от учебниците си и го взе със себе си. Другото, което беше адресирано само за нея, сгъна на малко квадратче и го пъхна в бельото си точно до лявата си гръд.
	Знаеше, че всички в училище, включително учителите, очакват да чуят някакви новини от Алексис.
	— Изпратено е от Италия! — възкликна щастливо госпожица Евгения, учителката й по география, когато Урания я помоли да разгадае написаното на марката. — Печатът е от Палермо, което е в Сицилия — добави и си сложи очилата, за да огледа всичко по-добре. — Можете ли да повярвате! Нашият Алексис разглежда света! — завърши с неподправено възхищение.

	* * *

	Месеците, които последваха след първото му писмо до следващото, бяха непоносими. За да облекчи болката си, Урания реши да смени редовния плач преди заспиване с писане на писма до него. Всъщност пишеше нещо като дневник, провеждаше виртуален разговор със своя любим — нещо, което повдигаше духа й и я даряваше с надежда. После изчиташе всичко на Калиопа и двете започваха да мечтаят за времето, когато отново ще го видят.
	Корабът на Алексис най-сетне пристигна в Кардиф. Чичото на Костандис се оказа наистина мил и отзивчив, както го беше описал племенникът му. Алексис вече можеше да даде на Урания адрес, на който да изпраща писмата си до него. Той се беше притеснявал много как ще бъде приет от чичото на приятеля си, но за щастие, тревогите му бяха неоснователни. Надали можеше да се намери по-мил и гостоприемен човек от Георгиос Мендринос! Той беше пристигнал в Кардиф преди трийсетина години по приблизително същия начин, по който се бяха появили момчетата, затова чувстваше, че да им помогне да пробият в живота, е най-малкото, което може да стори за тях. На него му бяха помогнали други хора, когато беше слязъл от кораба на чуждия бряг, без никакви познания на езика и без пукнат грош в джоба си. Макар и малка, гръцката общност беше сплотена и силна още по негово време и благодарение на нея той беше успял да си стъпи на краката. Впрочем любимият анекдот на Георгиос Мендринос, който той обичаше да разказва на хората, беше точно за това как си е стъпил на краката в Кардиф.
	— Намерих си работа в работилницата на обущар! — избоботваше и се заливаше от смях, докато разказваше историята си.
	Малко след като пристигнал в Кардиф, Георгиос бил нает за чирак от един гръцки обущар, който го научил на всичко в занаята, а след няколко години, му помогнал да си отвори собствена обущарница. Сега, трийсет години по-късно, той беше смятан за един от най-добрите обущари в целия град. Обущарницата му се казваше „Обувки по поръчка“ и беше много популярна както сред гръцките заселници тук, така и сред местните жители. Беше си намерил достойно място в живота, затова помощта за сина на сестра му и за момчето, което беше пристигнало заедно с него, приемаше като свое задължение. Той също напуснал своя остров много млад и не съжаляваше за нищо друго, освен че никога повече не се беше върнал там да види роднините си и най-вече майка си, преди тя да почине. Искал, но не го направил, а вече било твърде късно.
	Къщата на Георгиос Мендринос се намираше недалече от пристанището. Беше малка, част от стара викторианска редица от прилепени една до друга къщи, на два етажа, с по две стаи на всеки етаж. Момчетата никога досега не бяха виждали подобна къща, даже на картинка. Всичко тук им се струваше ужасно тясно. Едрите им атлетични тела бяха в пълен контраст с двете тесни легла и претрупаната стаичка, която бяха принудени да споделят, но въпреки това и двамата бяха повече от благодарни на своя домакин за оказаната доброта и гостоприемството.
	Георгиос се радваше много, че момчетата ще поостанат малко в дома му, докато са в града. Последните три години се бяха оказали тъжни за него. В продължение на четвърт век той беше женен за пухкавата и грижовна гъркиня Марика, но след внезапната й смърт се чувстваше самотен и опустошен. За огромно съжаление и на двамата не могли да имат деца.
	— Твоята леля Марика щеше много да ти хареса! — бяха първите думи, с които посрещна племенника си. — А тя щеше да се влюби в теб! Най-голямата й мечта беше да има син!

	* * *

	Редовните търговски курсове на кораба из Средиземно море бяха чести и изтощителни и въпреки че „Дорик“ акостираше за кратко на различни пристанища, които в началото бяха много интересни на двете момчета, постепенно и двамата започнаха да чакат с нетърпение няколкото дена свобода на сушата, които Кардиф им предлагаше. Къщата на Георгиос се превърна за тях в убежище, където при всяко завръщане от поредния курс ги чакаха огромни купчини писма с новини от дома.
	С времето животът на острова също се върна към обичайния си ритъм. Урания и Афродита продължаваха да страдат от загубата си, но макар никога да не демонстрираха враждебност една към друга, и двете предпочитаха да се държат на разстояние. Въпреки това между тях цареше някакво негласно споразумение за примирие, което ги поддържаше свързани, така че, когато на събиранията на фамилията останалите започваха да говорят за Алексис, и двете усещаха как болката отново пронизва сърцата им и се споглеждаха тъжно. Алексис пишеше редовно не само на Урания, но и на майка си. Разстоянието му помогна да проумее абсурдната невъзможност на ситуацията, в която се беше озовал с братовчедка си, затова отдавна беше престанал да обвинява Афродита за каквото и да било. Просто мълчеше и работеше здраво, за да успее да събере пари, които да изпрати за пристигането на любимата си.
	Урания от своя страна беше изцяло погълната от училището, а обемът на материала, който трябваше да усвои, за да завърши, беше прекалено голям, за да й остане време за рев и сълзи. Предстоеше й да се яви на приемния изпит за учителския колеж и тя учеше здраво. Да приключи с преговора на поредния материал, после да свърши своя дял от домакинската работа и накрая да напише писмо на Алексис, беше напълно достатъчно, за да я запрати в дълбок непробуден сън веднага щом отпуснеше глава на възглавницата до сестра си вечер.
	Тази вечер тя написа на своя любим:
C>
	Твърдо съм решена да завърша с добри оценки и да спечеля стипендия за колежа. Искам да мога в бъдеще и аз да работя, за да помагам за живота ни заедно. Но пък ми е много трудно да убедя родителите си, че точно това искам от живота си, а не моментален брак. Очевидно е, че ако ще уча в колеж, ще трябва да отида на Митилини, което само по себе си е голям проблем. Помниш ли колко време им трябваше да ми позволят да пътувам с автобуса до училище? И се съгласиха само защото ти беше с мен! Така че сега може би е твърде смело да се надявам, че ще ми позволят да отида на друг остров. Макар че, те започват да свикват с мен, с трудния ми характер, а както обичам да повтарям на майка си, след като съм достатъчно зряла за брак, значи съм достатъчно зряла и да отида сама в колеж!
	Което ми напомня за друго. Сватовниците продължават да ни навестяват, но бъди сигурен, Лекси му, че изобщо не им обръщам внимание! Майка ми вече ме мисли за луда и не пропуска да не се опита да ме накара да променя решението си. Обаче напоследък имам чувството, че е вдигнала ръце от мен. Казах й, че щом толкова иска да омъжи някого, да прехвърли вниманието си върху другите си дъщери. Има достатъчно. Асимина например е точно толкова нетърпелива да си намери съпруг, колкото майка ни е нетърпелива да намери за мен, така че се надявам не след дълго тя да прехвърли вниманието си върху нея, а мен да остави на мира. Да, вярно че следващата поред след мен е Калиопа, но както знаеш, тя все още не проявява никакъв интерес към брака. И тя иска да ходи в колеж, което е добре, защото, ако сме двете, родителите ни може би накрая ще се съгласят да ни пуснат. Представяш ли си, ако в крайна сметка и двете станем учителки? Ще бъдем страхотен отбор!
C$
	Алексис четеше писмата на Урания с наслада и широка усмивка. Очакваше ги с удоволствие и вълнение, обожаваше чувството й за хумор и начина, по който винаги успяваше да го развесели. Знаеше, че тя копнее да го види не по-малко, отколкото той копнееше да види нея, и че той й липсва не по-малко, отколкото тя на него, и въпреки това по някакъв странен начин тя винаги успяваше да звучи оптимистично и вдъхновяващо.
	Сплотената гръцка общност в Кардиф беше много доволна да приветства в редиците си двамата млади мъже. Обичайното им място за срещи беше църквата „Свети Никола“, изградена в традиционния византийски стил само броени години по-рано заедно с прикрепения към нея център на общността в близката пристройка. Скоро този център се превърна в редовното място за посещение на двете момчета, когато бяха в града — предпочитаха го пред шумните претъпкани пъбове. Постепенно уелската столица и нейната гръцка общност се превърнаха в новия им дом.
	При всяко акостиране на кораба първата работа на Алексис рано сутринта на следващия ден беше да отиде до църквата „Свети Никола“, да запали свещника, за да благодари на светеца, че се е погрижил за него и колегите му и този път, да поседи сред покоя и аромата на тамяна на светата обител и да се помоли. Молеше се за скорошното си събиране с Урания, за прошката на майка си, за безопасността на баща си и за своята. Молеше светеца да го дари с търпение, смелост и мъдрост — все качества, от които Алексис отчаяно се нуждаеше, ако искаше да се справи с онова, което му предстоеше в този живот.


>>	Пета глава

	Месец ноември бележеше началото на брането на маслините на острова. По време на това ежегодно събитие всички селца наоколо биваха обхващани от празнична атмосфера и от нещо, което можеше да се опише само като маслинова треска. Въпреки че работата беше трудна и изнурителна, в нея искаха да се включат всички, млади и стари.
	Тъй като повечето семейства разполагаха поне с няколко маслинови дръвчета, празничният дух обхващаше и тях, не само онези с обширните маслинови масиви. Точно както производството на домашно вино, производството на зехтин беше традиция, следвана от векове, предавана от поколение на поколение.
	Братята Левантис притежаваха общо над две дузини маслинови дръвчета и в добра година, когато имаше обилни валежи, дърветата ги даряваха с изобилна реколта, която поддържаше и двете семейства със зехтин за дълго време.
	Беше изминала година от заминаването на Алексис, когато започна следващото прибиране на маслиновата реколта. През пролетта и есента на острова се бяха изсипали много дъждове и сега дърветата бяха натежали от плод. За брането на маслините родът Левантис се събираше всяка вечер за по няколко часа и след църковната служба в неделя. В една неделна утрин, когато слънцето топлеше като в майски ден и големите сочни маслини проблясваха между сребристите листа на дърветата, Урания и Калиопа решиха да отложат ученето си за вечерта и да се присъединят към забавлението на двете семейства.
	В брането на техните дървета участваше много народ, не само от техния род, но и приятели. Макар че събирането на маслиновата реколта не беше точно бране, а по-скоро биене. Биене на клоните на дърветата с дълги пръти, пръчки и вили, за да опадат маслините. Под дърветата се разстилаха мрежи и големи платна. Здравите мъже и по-големите момчета се редуваха да се качват на дървените стълби, подпрени на дърветата, за да брулят клоните и да събарят маслините, които се приземяваха със силен тътен на земята. Работата беше опасна, но много вълнуваща, имаше добро настроение, смях и песни. Очакваха я със същото вълнение, което предизвикваше и голямата клада в църковния двор по Великден, където изгаряха изображението на Исус Христос.
	За Урания и Калиопа беше добре дошло да излязат малко на въздух и да се раздвижат, да захвърлят поне за малко учебниците и писалките си. Оставаха само няколко месеца до приемните изпити на Урания за учителския колеж. Домашните бяха много и нито една от двете не разполагаше със свободно време за нещо друго. Урания беше особено щастлива през този ден — последното писмо на Алексис звучеше изключително позитивно и пълно с планове за евентуалното им бъдещо събиране, на което той се надяваше. Свежият въздух и топлото ноемврийско слънце бяха невероятно ободряващи и двете сестри бяха в превъзходно настроение.
	— Помните ли онзи път, когато Алексис си удари ръката с вилата толкова силно, че си счупи китката и започна да тича наоколо и да пищи като момиче? — извика през смях Урания към близките си.
	— Как мога да забравя? — отвърна Афродита и спря, за да си поеме дъх. — Бях готова да счупя и другата му китка, задето се държа толкова глупаво!
	— Това момче никога не слушаше! — провикна се от другия край Хрисула. — Вършеше само опасни неща, когато беше малък.
	— А помните ли, когато старият ни баща вдигна чувала с маслините, а той взе, че се пръсна и маслините се разпиляха навсякъде? — напомни им Костандис от стълбата, на която се беше качил.
	— Вярно, падна голям смях! — отвърна един от братовчедите. — Всички започнахте да му крещите. Горкият _бапу_, толкова го беше срам!
	— Да бе, помните ли как трябваше да събираме всички маслини една по една? — засмя се друг братовчед.
	— Да де, ама той не беше виновен! — обади се Урания. — Горкият дядо! Чувалът просто се закачи за една от вилите и се разкъса, без той да забележи.
	Добронамерените коментари и спомени продължиха в същия дух. Хората работеха и настроението на всички през тази ноемврийска неделя беше радостно и приятно.
	— Добре, хора! Имам нужда от малко почивка! — извика внезапно Андрикос, от кривото старо маслиново дърво, на което се беше покачил, и избърса чело с голяма бяла кърпа. Беше прекарал по-голямата част от сутрешните часове или на стълба, или на някое дърво и сега искаше да слезе на земята.
	— Хубаво, слизай! Аз ще поема оттук нататък! — извика на баща си Калиопа, нетърпелива да се покатери на дървото, преди някой от братовчедите й да я изпревари.
	— Аз съм следващата! — изкрещя Урания, която винаги се съревноваваше със сестра си, когато ставаше въпрос за момчешки дейности.
	— Ще си чакаш реда! — провикна се Калиопа и тръгна да се катери по стълбата.
	Всеки човек си имаше конкретна задача, всеки знаеше какво точно трябва да прави и всички работеха заедно в перфектна хармония. По едно време някой запя и постепенно всички подеха песента му. Млади и стари гласове се сляха в едно, пееха островна песен, която разказваше за морето и неговите рибари, за рибарски лодки и техните безценни товари от корали и перли. Жуженето на пчелите, чуруликането на птиците и пеенето на берачите се превърнаха във вълшебен хор, а през това време слънцето прежуряше, а от небето валяха големи твърди пурпурни, черни и зелени маслини.
	Чу се силен звук от тупване, който беше доста по-различен от звука на паднал на земята клон. Внезапно песента секна. Всички се вцепениха, настана гробна тишина. Сред листата, клоните и падналите маслини лежеше Калиопа. Беше се проснала като счупена кукла, но все още стискаше здраво клона, на който беше седяла допреди малко.
	Никой не смееше да проговори. Никой не смееше да помръдне. Първа наруши тишината Хрисула — с пронизителен писък майката хукна към своята дъщеря. И с това сякаш развали магията — хората се втурнаха след нея да помагат. Урания се беше заковала на място, неспособна да помръдне. Примигна няколко пъти, като че ли очакваше, че всеки път, когато отвори очи, картината пред нея ще бъде различна. Ала продължаваше да вижда как майка й беше коленичила до тялото на сестра й.
	— _Паная му!_ — пищеше Хрисула. — Тя не диша! Бързо! Някой да повика доктора!
	И всички изведнъж започнаха да викат и реват, което извади окончателно Урания от транса й. Паниката и адреналинът я накараха да побегне. Тичаше ли, тичаше, без да спира, докато не започна да удря с юмруци по вратата на доктор Думас.
	— Сестра ми, сестра ми! Докторе, докторе! — викаше и хълцаше едновременно. — Елате бързо! Тя не диша!

	* * *

	Падането на Калиопа не беше фатално. Когато пристигна в маслиновата горичка, докторът с облекчение установи, че тя все още диша и че никой не беше направил опит да я мести. Установи, че момичето има сътресение на мозъка и трябва незабавно да бъде откарано в болницата. Берачите набързо сковаха импровизирана носилка от клоните, мрежите и платната по земята и под зоркото око и наставленията на доктора преместиха внимателно Калиопа първо на носилката, а после и в колата на доктора, която я откара в болницата.
	На пръв поглед Калиопа не беше претърпяла опасни наранявания, с изключение на счупен лакът и три счупени пръста на ръката. Но въпреки първоначалната диагноза на доктора, че тя има мозъчно сътресение, пострадалата всъщност беше изпаднала в кома. Стана ясно, че докато не дойде в съзнание, не може да се предполага друга диагноза. През цялото време, докато Калиопа спеше, Урания внимателно следеше лицето й за най-дребното помръдване — но Калиопа си оставаше бледа и неподвижна, а кестенявите й къдрици обрамчваха като ореол бялото й лице. В продължение на шестнайсет дни и нощи Урания отказваше да се прибере у дома и дори да отиде на училище — не помръдваше от леглото на сестра си. Докато накрая, една прекрасна сутрин, Калиопа не отвори рязко очи и не проговори.
	— Урания! Какво става? Защо съм в това легло? — попита объркано.
	— Добро утро, поспаланке! — отвърна Урания, като се стараеше да звучи весело и да не издаде с нищо притесненията си. — Помниш ли как падна от дървото? — попита и се наведе, за да я целуне.
	— Помня как полетях — отговори Калиопа и се огледа. — Но защо съм в болница?
	— Полетът ти не беше особено успешен и ти тупна на земята.
	— Олеле! Сигурно много е боляло! — усмихна се Калиопа. — И сега добре ли съм?
	— Разбира се! А сега, след като се събуди, ще бъдеш още по-добре, обаче толкова ни уплаши!
	— Много съжалявам! Колко време съм спала? — попита тя, повдигна ръката си и се загледа в бинтованите си пръсти.
	— Малко повечко от обичайното излежаване.
	— Вече може ли да се прибираме? — попита Калиопа и се опита да седне.
	— Първо трябва да те види докторът. Каза ми да го повикам веднага след като се събудиш.
	— А не може ли да го почакам седнала? — запита Калиопа, сякаш всичко отново си беше нормално.
	— Предлагам да почакаме малко със сядането — отвърна неуверено Урания. — Доктор Думас положи много грижи за теб!
	— Все пак ми се ще да се поразмърдам мъничко — промърмори Калиопа. — Чувствам се напълно скована.
	Отново опита да заеме седнало положение, но лакътят под нея се приплъзна и я принуди да се отпусне на леглото.
	— Помогни ми, Урания _му_, нямам никакви сили! — изстена и протегна ръка към сестра си.
	— Което изобщо не е изненадващо — промърмори Урания, прегърна сестра си през кръста и се опита да я повдигне.
	Калиопа се хвана за Урания и се опита да се изтегли в седнало положение на леглото. Но това се оказа невъзможно.
	— Странна работа! Май нямам никакви сили — и внезапно осъзна истината. — Краката ми! Нещо е станало с краката ми! — А после с едва доловим шепот добави: — Изобщо не ги чувствам!


>>	Шеста глава

	Противно на всеобщите очаквания, падането на Калиопа се оказа много лошо. Беше проявила голямо безразсъдство през онзи фатален ден и се беше изкатерила твърде високо по клоните на маслиновото дърво. След падането на земята костите й издържаха — имаха минимални увреждания, но травмата на гръбначния й стълб беше довела до неврологични усложнения, причинили пълна парализа на двата й крака, както и частична на лявата ръка.
	Хрисула беше неутешима и не преставаше да вини Андрикос, задето беше позволил на дъщеря им да се качи на стълбата — като че ли горкият човечец не беше достатъчно нещастен. Шокът беше голям за всички, но най-трудно понесе новината Урания. Тя беше напълно съсипана заради сестра си, но се стараеше да не го показва. Знаеше, че трябва да бъде силна заради Калиопа, защото сега беше дошъл _нейният_ ред да покаже подкрепа и разбиране.
	Животът на един малък гръцки остров през 30-те години на двайсети век не беше особено благоприятен за хора с тежки медицински увреждания. Доктор Думас беше добър лекар и полагаше всички грижи за своите пациенти, но не му беше по силите да помага на болни в сложното състояние на Калиопа. Същото важеше и за градската болница, която се намираше на двайсетина километра от селото. С ограничените си ресурси болницата направи всичко възможно за пострадалата, но разчиташе много и на близките й. Единственото място, където Калиопа можеше да получи по-подходящи медицински грижи, беше материкът и някоя от неговите големи болници, където тя би могла да бъде откарана. Но в нейния случай — първо в кома, а след това парализирана — пътуването, да не говорим и с лодка — беше напълно невъзможна задача.
	Месеците след изписването на Калиопа от болница и до пристигането на инвалидния стол от материка бяха най-трудните. Прикована на легло, Калиопа се чувстваше безпомощна и нещастна, преместването й, където и да било беше трудно. Въпреки това с помощта на майка си, леля си и останалите си сестри Урания се грижеше безупречно за сестра си. Те я къпеха, слагаха я на гърнето, хранеха я и й решеха косата, четяха й книги и й пееха песни. Урания вършеше всичко напълно доброволно и с много любов, без нито за миг да се усъмни, че ако тя беше на мястото на Калиопа, сестра й щеше да прави същото за нея.
	Отначало Калиопа се намираше в състояние на отрицание — очакваше, че краката й постепенно ще възстановят подвижността си и един ден тя ще успее да се надигне от инвалидния стол и отново ще проходи.
	— Усещам някакво гъделичкане в пръстите на краката си — казваше понякога на Урания. — Виж, мога да ги мърдам!
	Но не можеше, разбира се.
	Постепенно Калиопа започна да свиква с положението си. По типичния за нея начин го прие философски, както обикновено правеше с всичко в живота си.
	— След като така ми е писано, трябва да приема съдбата си и да продължа да живея живота, който ми е даден — повтаряше пред Урания. — Не мога да направя нищо повече за краката си, но мога да сторя нещо за душата си. Не желая да прекарам дните си в мрак и отчаяние!
	Урания не беше на себе си. Не можеше да понесе мисълта, че сестра й ще остане инвалид до края на живота си. Двете имаха толкова много мечти, толкова много планове! Не можеше да повярва, че всичко това се е случило точно на тях. Урания усещаше случилото се на сестра й като станало и с нея. Връзката между тях беше изключително силна, още от детството им — дотолкова, че майка им често казваше: „Те са като един човек! Ако едната се пореже, другата започва да кърви!“.
	Но съдбата беше решила да пощади Урания — тя можеше да използва и двата си крака и да отиде навсякъде, където пожелае. Въпреки това на нея изобщо не й минаваше мисълта, че може да отиде някъде без сестра си. Минаха месеци, преди да й хрумне да се върне на училище, а какво остава — да напусне острова и да замине при Алексис. Нали плановете им включваха и Калиопа да дойде при тях, след като двамата с Алексис се установят някъде! Как щеше да стане това сега? Как щеше Урания изобщо да напусне острова? Та Калиопа дори не можеше да седне без нейна помощ! Мечтите им бяха разбити. Напълно.
	Урания, разбира се, продължаваше да мисли за Алексис и да му пише, но не така често като преди. Веднага му писа и за инцидента, но тогава Калиопа беше все още в кома и никой нямаше представа за размерите на нейните травми. В мига, в който положението на болната стана ясно, фокусът на вниманието на Урания се измести — сестра й се превърна за нея в приоритет номер едно. Колкото и Алексис да й липсваше, колкото и да копнееше да бъде с него, не можеше да си представи, не можеше дори да допусне да изостави Калиопа. Единственото, за което си мечтаеше, беше Алексис изобщо да не беше тръгвал и сега да беше тук, за да може да им помага.

	* * *

	Дългото отсъствие от училище се беше превърнало в пречка за приемните изпити на Урания в учителския колеж, но заради обстоятелствата ръководството на училището направи изключение и на Урания й беше позволено да възобнови учението си и да се подготви за приемните изпити следващата година. Така минаха десет месеца, преди тя отново да се върне на училище. Няколко месеца по-късно Калиопа реши да я последва, твърдо решена да продължи образованието си и да възвърне донякъде нормалността в своя живот.
	Шофьорът на автобуса — Филипос, който много обичаше двете сестри, беше силно покрусен, когато научи какво е станало. Сърцето го заболя от мъка, когато видя младото момиче в инвалидния стол, и моментално се втурна да помага. Първото, което направи, беше да свали една от предните седалки в автобуса, за да направи място за инвалидния стол на Калиопа. Скоро след това инсталира съоръжение, с което да я качва по-лесно в автобуса.
	И ето как след двайсетгодишно стриктно спазване на разписанието, Филипос промени графика си с по двайсет минути във всяка посока, за да включи допълнителното време, което беше необходимо на Калиопа за качване и слизане от автобуса. Вечер, след като разтовареше момичетата от автобуса си, той поглеждаше към олтарчето вдясно от волана си, прекръстваше се и отправяше кратка молитва към Богородица да бди над неговите момичета. Шофьорът много добре знаеше, че на мястото на двете сестри на пътя пред него — едната в инвалидния стол, а другата, бутаща същия този стол — спокойно можеха да бъдат неговите собствени две дъщери.

	* * *

	Междувременно Алексис с нетърпение чакаше да получи нова информация за Калиопа. Но минаха два месеца, докато пристигне следващото писмо, което го уведоми за истинското й състояние. Първото писмо на Урания беше пълно с надежда и увереност, че веднага щом излезе от комата, Калиопа ще бъде добре, защото имала само няколко синини и няколко счупени пръста. Той помнеше не малко случаи на хора, паднали от дърветата при бране на маслините, помнеше и собствените си глупости и безразсъдства, но много добре си даваше сметка, че никога досега не е имало нещо толкова сериозно като това. Когато научи за истинското положение, изпита невероятна болка — обичаше по-малката си братовчедка и не можеше да си представи тя да прекара остатъка от живота си в инвалиден стол. Веднага след това дойде и чувството за вина — не можеше да е при тях, на острова, за да им помага в тези трудни времена.
	Откакто беше напуснал острова, Алексис не беше правил нищо, освен да се труди като вол — с единствената цел да спести достатъчно пари, за да извика при себе си своята любима. Сега, когато крайната цел беше близо, всичко се беше преобърнало. Ако не бяха Костандис и чичо Георгиос със своето приятелство и подкрепа, Алексис сигурно щеше да се поболее от мъка.
	С течение на времето между Алексис и Костандис се беше зародило истинско приятелство и братска обич. В края на всеки работен ден те лягаха по койките си и си говореха, докато не заспят. Първи се разкри Костандис, при това съвсем скоро след като започнаха работата си на търговския кораб. Разказа му за живота си и за онова, което го е накарало да напусне дома си.
	— Напуснах заради любовта си към Ксанти — призна той една вечер след работа, докато лежаха на палубата и се наслаждаваха на чистия морски въздух. Нощта беше красива и топла и на двете момчета изобщо не им се искаше да се връщат долу към задуха на тясната каюта. Костандис бръкна в джоба на панталона си, извади пакета с цигари, опъна блажено гръб върху дъските и продължи: — Бях на петнайсет, когато се влюбих в нея. В началото тя дори не подозираше за съществуването ми. От покрива на нашата къща се виждаше нейната и веднъж, докато помагах на мама да простира прането, установих, че виждам право в нейната стая. От този ден нататък през повечето дни и вечери, когато имаше простряно пране, аз се скривах зад него и я наблюдавах. В началото тя изобщо не знаеше, че съм там, разбира се. Но един ден, докато стоеше пред отворения прозорец и си решеше косата, ме видя! Обаче изобщо не реагира — просто продължи да се реше и да ме гледа право в очите. Преди да се обърне и да се скрие в къщата, ми помаха.
	После започна да идва редовно до прозореца и да ми позволява да я виждам. Обикновено си решеше косата или просто седеше и ме гледаше, но накрая винаги ми помахваше. Един ден вместо помахване ми прати въздушна целувка! Бях на седмото небе! След това живеех единствено за мига, когато пак ще я видя. Понякога се разминавахме на улицата или се виждахме в църквата, но никога не успявахме да си поговорим — само се гледахме. Баща й се превръщаше в бясно куче, когато станеше въпрос за единствената му дъщеря. А братята й бяха още по-зле. Ако не си разбрал още, нейното семейство беше богато, а аз бях бедняк.
	Любовта ни от разстояние продължи още известно време. Когато за първи път се срещнахме очи в очи, аз бях почти на седемнайсет, а тя — почти на осемнайсет. Най-добрата приятелка на Ксанти нямаше нищо против да ни бъде параван и така ние започнахме да се срещаме тайно. Не се случваше често, но от време на време успявахме. И това продължи доста време, докато един от братята й не разбра и тогава… Сякаш адът се изсипа върху мен. Заплашиха, че ще ми отрежат краката, че и още нещо, ако някога пак доближа сестра им, а след това поставиха Ксанти под ключ.
	Костандис си пое дълбоко дъх и извади нова цигара. Подаде една и на Алексис и продължи разказа си:
	— Оказа се, че семейството й било дало дума след две години Ксанти да се омъжи за сина на един приятел на баща й, също богаташ! Какво можехме да сторим? Ако искахме да бъдем заедно, аз трябваше да я открадна и после да избягаме!
	— Колко познато — въздъхна Алексис, пъхна ръце под главата си и се загледа в гъсто обсипаното със звезди небе.
	— Звучи толкова странно да кажеш „ще открадна“, нали? — засмя се приятелят му. — Чудя се дали някой друг народ по света, освен гърците има обичай младите да се крадат. Но едва ли можеш да наречеш кражба нещо, при което човекът, когото уж крадеш, всъщност идва доброволно. Както и да е. Но представяш ли си само какво са направили родителите и братята й? Дали са дума, без изобщо да я питат! Тя не беше на себе си от ярост. В крайна сметка решихме, че вместо да бягаме без пари и без място, където да отидем, първо ще тръгна аз и преди двете години да изтекат, ще й пратя вест и пари да дойде при мен!
	— Дааа — въздъхна пак Алексис и бръсна фаса от цигарата си през борда. — И това ми звучи познато.
	— Ами ти, приятелю? — подметна весело Костандис. — Ти защо си напуснал дома си — просто да видиш свят или и ти заради красиво момиче?
	След признанието на Костандис Алексис, естествено, беше очаквал този въпрос. И любезността изискваше да му върне жеста на доверие. Но при перспективата да говори за любовта си към Урания, усети, че се разтреперва и дланите му се потят. Много отдавна не беше изричал името й на глас и сега само при мисълта, че трябва да го каже, сърцето му се разтуптя като лудо.
	Той знаеше, че не може да признае пред никого, че Урания му е първа братовчедка — тази тема беше табу, а той ценеше твърде много приятелството си с Костандис, за да рискува да го загуби. Затова историята, която разказа, приличаше доста на тази на неговия приятел, една от обичайните любовни истории от гръцките острови — семейството на Урания не го сметнало за подходяща партия, затова двамата нямали друг избор, освен да избягат, за да бъдат заедно.

	* * *

	Освен че започнаха да си споделят, двамата приятели избраха за свой довереник чичо Георгиос. Те търсеха съвети и напътствия, а за него нямаше по-голямо щастие от това да приеме ролята на баща за двете момчета.
	Главното им притеснение беше дали, когато дойде моментът да повикат момичетата си, да потеглят за родината. Налагаше се да вземат решение, трябваше да бъдат организирани и да планират всичко добре. Една от възможностите, които обсъждаха, беше да останат в Кардиф при чичо Георгиос, но пък и двамата искаха да се върнат в Гърция. По време на работата си на търговския кораб Алексис се беше показал като полиглот и с лекота беше усвоил доста добре английски, италиански и немски, което му даваше възможност да живее навсякъде. Но повикът на родината беше по-силен от всичко. И за двамата.
	Чичо Георгиос беше на мнение, че най-доброто място за започване на нов живот е град Солун. Освен че имаше голямо пристанище, което щеше да позволи на момичетата да стигнат до него всяка от своя остров, Солун открай време беше гостоприемен и за имигранти, и за бегълци. Както добави Георгиос, този град бил най-подходящ за ново начало — никой няма да ти задава излишни въпроси.
	И така, с надежда в сърцето и в тотално неведение за събитията, разиграващи се на острова, Алексис беше писал на Урания, за да й обясни своя план. Беше я предупредил да започне да се подготвя за пътешествието, което щеше да промени завинаги живота им.

	* * *

	А далече от него, на техния остров, Урания се намираше пред неразрешима емоционална дилема. Тя също мечтаеше само за едно — да прекара остатъка от живота си с Алексис. Но сега, когато желанието й беше напът да се осъществи, тя вече не беше сигурна дали го иска. В главата и сърцето й цареше объркване. Алексис беше любовта на живота й, мъжът, на когото се беше обрекла, но сестра й беше нейна плът и кръв, нейна сродна душа, нейна най-добра приятелка и тя я обичаше много повече, отколкото би могла да обясни. Да отиде при Алексис, би означавало да се погрижи само за собственото си щастие. Но как би могла да бъде щастлива, след като знае, че е изоставила Калиопа? Как би могла да напусне сестра си просто така? Беше изправена пред труден избор и за първи път през живота си Урания нямаше към кого да се обърне.
	Калиопа и Афродита бяха единствените в селото, които бяха посветени в нейната тайна. Урания беше сигурна, че ако сестра й знаеше какво си мисли сега, веднага щеше да се възпротиви и да я накара да замине при Алексис. Самата Калиопа също искаше сестра й да бъде щастлива и мислеше, че планът си остава същият — Алексис ще изпрати вест на Урания да отиде при него съвсем скоро. Единственото, което се беше променило, бе фактът, че тя вече не можеше да отиде при тях, нито сега, нито в бъдеще.
	Колкото повече Урания мислеше и премисляше нещата, толкова повече сърцето и главата я заболяваха. Накрая един ден, водена от неудържимото желание да сподели с някого, тя осъзна, че се намира пред вратата на леля си Афродита и чука.
	Макар и силно изненадана да види точно нея, Афродита я покани учтиво, хвана я за ръка и я въведе в къщата си. Отдавна беше простила и на сина си, и на племенницата си онова, което смяташе за техен грях. Беше убедена, че стига двамата да се намират на достатъчно разстояние един от друг, няма нищо опасно.
	— Ела, седни при мен! — покани тя Урания и потупа бродираната възглавница на типичния за техния остров голям, резбован дъбов диван, подарен й от баба й като част от нейната зестра. Гостенката й изобщо не изглеждаше на себе си. — Казвай! — подкани я, вече нащрек, предполагайки, че племенницата й идва с някакви новини от Алексис. — Да нямаш вести от нашето момче? Добре ли е?
	— О, да, _тия_, той е добре! — побърза да я успокои Урания, а после се разплака. Въпреки че двете жени избягваха да остават заедно, нещастието с Калиопа беше сближило отново двете семейства. Напоследък Афродита прекарваше повечето от свободното си време в къщата на етърва си, за да й помага, с каквото може.
	— Какво те води при мен, Урания _му_! — попита пак лелята и хвана ръката на момичето. Тя знаеше, че племенницата й е силно привързана към сестра си и че страда много заради трагедията с нея. — Как е нашата Калиопа днес? Да не би да се е случило нещо? — допълни меко.
	Урания не отговори. Не можеше. Седеше със скръстени в скута ръце и плачеше безмълвно. Сълзите, изпълващи големите й кафяви очи, се стичаха по бузите й, а оттам — в скута й. Леля й седеше до нея и търпеливо чакаше, докато накрая сълзите на Урания не секнаха и гласът й не се завърна.
	— Не! — изрече накрая рязко и погледна към леля си. — Нищо не се е случило! Абсолютно нищо! — и продължи да повишава тон: — Калиопа си е все същата. Но ми се иска нещо _да се беше_ случило! Ще ми се да се беше случило чудо и моята сестра да проходи, да може пак да тича, да танцува, да подскача и да плува както преди! Но не, лельо, нищо не се е случило! Калиопа ще си остане недъгава до края на живота си и никой от нас не може да й помогне с нищичко!
	В гласа й имаше едновременно гняв, тъга и предизвикателство към съдбата, но в мига, в който млъкна, сълзите й пак рукнаха. Афродита хвана отново двете ръце на племенницата си и нежно заговори:
	— Господ е милостив, Урания _му_! Такава е била участта на Калиопа, а ти не забравяй, че нищо на този свят не е случайно! За всичко си има причина!
	— И каква причина би могло да има сестра ми да бъде наказана така? — извика гневно Урания.
	— Не е наша работа да знаем, Урания _му_ — отговори тихо леля й.
	— Единствената възможна причина, за която се сещам — продължи все така гневно Урания и издърпа ръцете си, — е да държи мен и Алексис разделени завинаги! Знам, че според теб ние сме извършили грях, но след като Господ е толкова милостив, защо тогава наказва точно горката Калиопа?
	— Господ наистина е милостив, Урания, не губи вяра! И това не е наказание за Калиопа!
	— След като не е наказание, тогава какво е? — подхвърли горчиво Урания.
	— Калиопа има силен дух и добро сърце. А сега ще стане още по-силна и ще надмогне всичко това!
	— Калиопа нямаше нужда от това страдание, за да стане силна! Тя и преди беше най-силната от всички ни! — изкрещя Урания. — Във всеки случай сестра ми няма да бъде принудена да се бори с нещастието си сама! Аз винаги ще бъда с нея! Ако онова, което казваш, е вярно, ако нищо на този свят не е случайно, то тогава може би на мен и Алексис наистина не ни е писано да бъдем заедно! — Изтри сълзите с опакото на ръката си и стана да си върви. Направи няколко крачки към вратата, но изведнъж спря и се обърна. Изправена висока и горда пред седналата Афродита и с треперещ глас, който като че ли принадлежеше на някой друг, тя каза: — Независимо какво ще се случи, лельо Афродита, трябва да знаеш, че аз обичам Алексис без срам и с цялото си сърце и изобщо не ме интересува какво мислите по въпроса ти и всички останали! И макар че с него не ни е писано да бъдем заедно, да знаеш, че аз ще го обичам винаги, до края на живота си!
	След това свое избухване от страх да не се разреве пак, Урания напусна с трясък къщата на леля си и се втурна към брега, към тяхното убежище. Месеци наред й се беше налагало да бъде силна заради Калиопа и да държи болката и тъгата дълбоко в себе си. Но ето че накрая всичко беше изригнало и отказваше да се подчини на волята й. Седнала сама в тайната пещера, тя се разплака отново — без задръжки, с пълен глас, оставяйки сълзите да се стичат на воля по камъните в краката й. Плачеше за нещастната си сестра. Плачеше за себе си. Плачеше за Алексис и за тяхната обречена любов.
	Урания седеше, прегърнала свитите си крака в хладния мрак на пещерата, и умът й започна да оформя мисли, каквито никога досега не си беше позволявала.
	Ами ако леля й е права, мислеше си отчаяно тя, и ако Калиопа е наказаната заради греха им с Алексис? Урания вярваше в Бога, но не желаеше да повярва в един Бог, който наказва любовта. Нали той беше _олицетворение_ на любовта? Защо да обичаш някого, трябва да бъде грях, и защо физическата любов да е толкова ужасна, че някой да бъде наказан?! Мислите й се въртяха хаотично — противоречиви, объркани. Тя винаги се беше гордяла със своята логика, със своята информираност, с това, че не се съобразява с примитивните суеверия на острова. Винаги кореше майка си, когато тя се впуснеше в подобен тип разсъждения, тогава защо в този момент позволяваше да бъде тормозена от подобни ирационални мисли? Във всичко това нямаше никаква логика, никакъв здрав разум. Тя обичаше Алексис — поне в това беше напълно сигурна — и нищо не беше в състояние да й отнеме тази любов. Ако този Бог, на който се прекланяха тук, беше Бог, който наказва, значи, не беше нейният Бог, тя не го обичаше!
	И докато седеше така, обгърната от познатия сумрак на пещерата, съхранил и до днес излъчването на Алексис, Урания стигна до повратно решение за живота си. Осъзна, че любовта й към Алексис не беше намаляла, но освен това осъзна — с изумление — че онова, което наистина беше намаляло, бе нейното желание да замине при него, след като това означаваше да изостави сестра си. Обичта й към Калиопа беше по-силна от желанието й да търси щастието си с Алексис. И изобщо не ставаше въпрос за вина. Не ставаше въпрос и за чувство за дълг. Това беше въпрос на избор. Не защото тя _не трябваше_ да изоставя сестра си, а защото тя _не искаше_ да я изостави! Урания избра да остане.
	Постепенно душата й се изпълни с покой. Нямаше никаква представа колко дълго беше стояла в пещерата, но когато накрая излезе, сърцето й беше препълнено от любов към единствените двама души в живота й, които значеха всичко за нея на този свят. На мъчителната й нерешителност най-после беше сложен край. Тя беше доволна, че е взела правилното решение. Надяваше се Алексис да й прости.


>>	Седма глава

	_Гърция, Егейско море, 1999 г._
	За по-малко от двайсет и четири часа Анна беше научила за миналото на своето семейство много повече, отколкото през целия си живот досега. Разказът на баща й я разтърси до дъното на душата й, преобръщайки тотално възприятията й както за нея самата, така и за нейните близки. Любовната история между Урания и Алексис надхвърляше всяко въображение. Сигурно трябваше да се почувства обидена от името на майка си заради всичко това. Заради забранената любов, която баща й цял живот е изпитвал към жена, която майката на Анна беше смятала за своя добра приятелка. Но как би могла да ги осъди при всички тези изпитания, които са били принудени да изтърпят в името на такава голяма любов?
	— О, тате, мама знаеше ли за леля Урания? — попита Анна през сълзи. — А аз винаги съм смятала, че именно мама е била любовта на живота ти! Всичко това е толкова тъжно! Как си успял да го преживееш?
	— След като Урания взе решение да не дойде при мен, и аз често се питах как ще го преживея, как ще продължа напред — отговори баща й с огромна болка в гласа. — Но хората наистина продължават да живеят, Анна, животът винаги намира начин.
	— А как изобщо си успял да обичаш мама, след като толкова много си обичал Урания? — продължи объркано Анна. — Или по-точно, как изобщо си успял да се влюбиш отново?
	— Любовта няма граници, Анна _му_. Любовта е тази, която ни поддържа живи. Искам да знаеш, че обичах истински майка ти, а тя нямаше никаква представа за Урания. Какъв би бил смисълът да й признавам за това? Щях да й причиня единствено болка.
	— Но как е възможно да обичаш истински, с такава страст повече от веднъж в живота си, тате? Възможно ли е изобщо това?
	— Обичах и двете истински, с цялото си сърце, но трябва да знаеш, момичето ми, че в живота има много истини и много начини да обичаш. Животът има способността да ни изненадва, Анна _му_ — отбеляза Алексис с очи, вперени невиждащо някъде в далечината. В миналото. — Разбираш ли, в крайна сметка това беше извън нашия контрол. Колкото и да искахме с Урания да бъдем заедно, колкото и да се стараехме това да се случи, просто не е било писано. В живота има неща, по-важни от нашите желания и страсти.
	Анна се запита дали някога би имала куража на леля си да загърби собственото си щастие заради някого, когото обича. Като че ли би могла да го направи единствено заради децата си. Въпросът за лоялността беше един от ключовите, които я съпътстваха неизменно, откакто беше пристигнала на острова. Как беше възможно след всичките тези години Макс дори да допусне мисълта, че може да напусне живота им? Не значат ли семейството, миналото и лоялността много повече от краткотрайните емоции и егоистичното удовлетворение? Както беше казал и баща й, не са ли някои неща по-важни от нашите желания и страсти?
	Не беше много сигурна дали би могла да бъде чак толкова безкористна и пожертвувателна като леля си Урания, но определено знаеше, че никога не би причинила на някого болката, която Макс бе причинил на нея. Докато гледаше сега с нови очи баща си и леля си, чиято любов продължаваше да живее и до ден-днешен, тя усети в сърцето си още по-голям гняв заради изневярата и предателството на Макс. В главата й се заформи съвсем нова мисъл. Да не би да беше престанала в крайна сметка да го обича? Да не би гневът й да беше изместил окончателно любовта? Една от причините да дойде на острова, беше да предостави и на двама им пространство и време за мислене, така че евентуално да намерят начин да продължат. Но колкото и да държеше на живота, който двамата споделяха, колкото и да обичаше децата и общото им минало като семейство, тя все още смяташе стореното от него за непростимо, а сега, след разказа на баща си, се чувстваше още по-объркана и отпреди.
	Този разговор с баща й се беше оказал истинско откровение. Анна беше дълбоко впечатлена от неговата мъдрост и познания по въпросите на любовта. Всъщност той беше последният човек на света, с когото би й хрумнало да говори за _множеството начини да обичаш_, но пък кой знае, Алексис вероятно беше прав. Може би Макс имаше правото да се влюби в друга. До този момент последната мисъл изобщо не й беше хрумвала, но като че ли вече не можеше да бъде сигурна в нищичко.
	Никос беше събудил у нея съвсем друг вид чувства и осъзнаването, че и тя като Макс е способна на силна връзка с човек, който не е брачната й половинка, замъгли иначе ясните й виждания по подобни въпроси. Дали щеше да постъпи така, ако Макс не й беше изневерил? Надали. Но пък пълното сексуално отдаване на Никос, което изобщо не бе характерно за нея, я караше да постави под въпрос редица свои преценки. Когато Макс й беше казал, че е влюбен в друга жена, тя беше съсипана, неспособна да проумее чутото. „Но как е възможно да бъде влюбен в напълно непозната жена?“ — питаше се отново и отново. Но ето че сега и тя имаше чувства към човек, когото почти не познаваше. Как беше възможно това? От друга страна, както разбра през последните дни, по света има много неща, които иначе сме мислели за невъзможни.
	— Да, Анула _му_ — извади я от размислите й гласът на баща й. — Животът невинаги върви според нашите планове. Решението на Урания беше окончателно и аз бях длъжен да го уважа.
	— И после как продължи, тате? — запита Анна с надеждата, че баща й няма да се поддаде на обичайното си изтощение напоследък и да млъкне.
	— Ще ти кажа, Анула, обещавам! Но прояви малко търпение. Имам още много да ти разказвам, но първо ми позволи да си поема дъх и да си почина мъничко.
	Алексис стана от масата и тръгна към къщата и леглото си. Кратката дневна почивка винаги му се отразяваше много добре. Сънят беше свещено занимание за гърците, както си даде сметка Анна — нещо, което беше научила още от съвсем ранна детска възраст. Сиестата беше смятана за жизненоважна, особено през летните месеци след обедното хранене. За Алексис това беше начин на живот, дори в Лондон. Сега Анна с обич си спомни как едно време майка им тихичко им се караше, когато заедно с братята й вдигаха шум, докато баща им си почиваше следобед. По-късно, когато самата Анна беше тийнейджър и сънят все не и достигаше… през почивните дни често спеше и след дванайсет на обяд, майка й охраняваше зорко и нейния сън. Ако я потърсеха приятелки, Розария им казваше да се обадят по-късно. „А моята майка ме мисли за мързелива, ако спя след девет сутринта, ако ще и да е неделя!“ — беше редовното оплакване, което чуваше в такива случаи от удивените си приятелки.
	Когато някои от английските приятели на Алексис се осмеляваха да изразят възмущение от този негов навик — намираха го за загуба на ценно време — той отговаряше през смях: „Следобедният сън съживява тялото и изостря ума, приятели! Трябва някой път да пробвате, може и да ви хареса!“. Когато беше малка, Анна също го беше смятала за загуба на ценно време за игра, но сега се наслаждаваше на всяка възможност да полегне следобед.

	* * *

	По примера на баща си Анна се запъти към сенчестата част на градината, където морският бриз винаги се усещаше, постла си едно одеяло под лимоновото дърво и легна. Затвори очи и се унесе в дрямка, докато чакаше баща си да се събуди и да продължи увлекателния си разказ.


>>

C>
	Сторге`:
	И на стар, и на съвременен гръцки означава „обич“, „топла привързаност“.
	Естествено чувство, като онова, което родителите изпитват към своите деца.
	В текстовете от древността се среща рядко, при това почти изцяло и само за описание на отношения между членове на семейството и роднини.
C$


>>	Осма глава

	_25 юли 1939 година_
C>
	Скъпи мой Лекси, светлина на очите ми,
	Мисля за теб през всяка минута от деня и нощта и преживявам огромна агония, докато ти пиша това писмо. Първо искам да знаеш, че любовта ми към теб е и винаги ще бъде по-безбрежна от океана, който ни разделя, и по-необятна от небето, което ни събира! Искам да знаеш, че ще те обичам винаги и до края на света и че ти ще останеш в моето сърце, докато съм жива. Прескъпа любов моя, знам, че това писмо ще разбие сърцето ти така, както моето вече е разбито.
	Знаеш, че да бъда с теб и да прекарам остатъка от живота си с теб, е и винаги е било единственото, за което някога съм мечтала. Аз пък знам, че ти направи всичко през последните две години, за да помогнеш това да се случи. Но уви, любов моя, съдбата ни изигра много лоша шега! Майка ти казва, че божията воля била такава и че всичко се случва по някаква причина, ала аз не се сещам за нито една причина, заради която бедната ми сестричка да бъде наказана така жестоко, а ние с теб да бъдем завинаги разделени!
	Единственото, което знам, Лекси му, е, че колкото и да ме боли, че съм далече от теб, вече не мога да изоставя Калиопа, за да търся собственото си щастие. Ако го сторя, няма да мога нито да се понасям, нито да бъда щастлива! Знам, че тя си има още много близки от семейството, които биха се грижили за нея, но пък ти знаеш, че двете с нея сме особено близки, откакто се помним, че се грижим една за друга и си помагаме. Затова просто не мога да я изоставя.
	Калиопа не знае нищо за моето решение. Би ми се разсърдила много, ако знаеше, че съм ти пратила това писмо. Все още си мисли, че съвсем скоро аз ще дойда при теб. Все пак в най-скоро време ще трябва да събера смелост да се изправя срещу нея и да й съобщя решението си. Правя единствено онова, което ми подсказва сърцето. Ти ме познаваш по-добре от всички останали и съм сигурна, че ще разбереш защо постъпвам така и ще ми простиш!
	Когато си готов, ще се радвам да дойдеш да ни видиш, любов моя! И макар че никога не бих искала от теб да ме забравиш, не бих могла да понеса да страдаш за мен! Смятам, че сме длъжни да се опитаме да забравим страстта и копнежа си един по друг, както и желанието си да живеем като съпрузи, и вместо това да се постараем да живеем като братовчеди.
	Сърцето ми е пълно с болка! Боли ме за теб, за мен и за Калиопа, но аз доброволно избирам да остана до сестра си. Ще завърша образованието си и ще стана учителка, каквато винаги съм искала да бъда. Това ще бъде моят живот оттук нататък. Ще се постарая да бъда щастлива, както трябва да сториш и ти, Лекси му! Може би майка ти е права. Може би наистина такава е Божията воля!
	Твоя любима завинаги,
@	Урания
C$
	Алексис четеше и препрочиташе писмото, неспособен да повярва на очите си. Думите на Урания сякаш бяха изгубили напълно смисъл за него. Неразбираема плетеница от букви, които го озадачаваха. Колкото повече четеше, толкова повече отмаляваше. Очите му плувнаха в сълзи, които закапаха върху синьото мастило на листа. Как можа Урания да направи това?! Как можа да причини това на тях двамата?! Отпусна се онемял на леглото и хвана отчаяно главата си.
	Изведнъж в пристъп на неконтролируем гняв Алексис сграбчи писмото, смачка го на топка и го захвърли през прозореца. Миг по-късно, разбира се, хукна надолу по стълбите, отиде в градината и си го прибра. Оглади листа с ръка, прочете го за кой ли пореден път, сгъна го прилежно и го пъхна в джоба си. После, като полагаше неистови усилия да се овладее, отиде в банята, наплиска лицето си със студена вода, запаса ризата си, грабна си сакото и тръгна към „Свети Никола“. Напусна къщата тихичко, като се постара Костандис и Георгиос да не го усетят. Точно сега нямаше никакво желание да говори, с когото и да било. Имаше нужда да остане сам с мислите си. Освен това двамата му приятели бяха твърде заети да следят внимателно новините на Би Би Си.
	През последните дни чичо Георгиос беше като залепен за радиото. Развитието на световните събития през последните няколко месеца беше започнало ужасно да го тревожи. В гръцката общност беше започнало да се говори под сурдинка за евентуална война с Германия — перспектива, която всяваше единствено страх и несигурност в сърцата на всички наоколо.

	* * *

	Покоят и тишината в празната църква постепенно успокоиха Алексис. Молитвата винаги му действаше по този начин. За него тя беше форма на медитация, а църквата — място за съзерцание и размишление. Само тук успяваше да подреди мислите си. Както Урания беше открила своето място за размисъл в тяхната тайна пещера на плажа, така се чувстваше и Алексис на дървената пейка в гръцката православна църква в Кардиф, на близо три хиляди километра от своя дом и от хората, които обичаше най-много на този свят.
	Алексис си даде сметка, че Урания беше направила своя избор и той няма никакво право да я моли да промени решението си заради него. Изобщо не се съмняваше, че тя го обича, но след като тя беше избрала да се откаже от любовта им заради сестра си Калиопа, значи той беше длъжен да приеме решението й. В едно беше сигурен обаче — обичаше Урания с всяка клетка на младежкото си тяло, но я обичаше като жена и никога нямаше да се научи да я обича с братската любов, която тя искаше от него. Подобно нещо щеше да го убие. Не можеше да се върне на острова и цял живот да се преструва, че са просто братовчеди. Не можеше да понесе да живее близо до нея и да я гледа как се омъжва за друг и как ражда децата на друг мъж?! Най-добре да остане далече от нея, за да издържи. Поне така любовта му щеше да остане завинаги в сърцето му.
	Когато усети, че е успял да сложи някакъв ред в мислите си, Алексис се изправи. Застана за малко пред иконите, запали свещичка пред лика на свети Никола и за пореден път помоли светеца да го дари със сила и смелост.
	След полумрака на църквата светлината навън беше толкова ярка, че Алексис примигна няколко пъти, докато свикне с нея. За първия ден на септември слънцето светеше изключително ярко. Сивите дни в тази северна страна никога не му бяха харесвали и беше сигурен, че няма и да свикне с тях. Застана за миг пред църквата, огледа с наслада яркото небе, запали цигара и пое към пристанището. Есенното слънце, което затопляше гърба му, беше приятно разнообразие след обичайните уелски мъгли, подобни на ситен ръмеж. Усещането го зареждаше с надежда. Алексис съблече сакото си, метна го през рамо, спря и се загледа в подредените по кея кораби. Техният „Дорик“ проблясваше под слънчевите лъчи. Той се загледа в крановете и големите мрежи, разтоварващи огромния плавателен съд, който се беше превърнал в негов основен дом за последните две години, и се зачуди какво ли му е подготвило бъдещето. Само след броени дни двамата с Костандис трябваше да потеглят за Атина и нейното пристанище Пирея. А лично той беше решил това да бъде последното му пътуване. Беше чакал с нетърпение да се установи на едно място, да си намери работа на сушата и да започне нов живот с Урания. Но сега? Какво щеше да прави сега, запита се с натежало сърце. Накъде да потегли? С какво да се заеме? Морето ли щеше да бъде неговото бъдеще?
	До този момент Алексис беше живял със съвсем ясна представа какво ще прави и къде ще отиде. Но от днешния ден всичко сякаш потъна в мъгла, което никак не му харесваше. Ако не друго, мъглата го плашеше.
	Когато се прибра у дома, с изненада завари двамата си приятели все така надвесени над радиото, и двамата видимо разтревожени. Пепелникът на масичката беше препълнен с фасове, а стаята — с цигарен дим.
	Когато видя Алексис, чичо Георгиос скочи от стола си толкова бързо, че го събори и той падна със силен трясък на пода. После започна да крещи с пълен глас и лице, зачервено като домат. Силно озадачен от това крайно нетипично за новия му приятел избухване, Алексис отстъпи няколко крачки назад, притеснен да не би той да е причината.
	— Това копеле Адолф Хитлер! — изрева старият обущар. — Псе пак го направи, мръсникът! Изпратил е войски в Полша, моля ти се! — занарежда, като от време на време сочеше радиото и жестикулираше като луд. Алексис беше силно смутен. Премести поглед към Костандис с надежда той да му подскаже какво става, а през това време чичо Георгиос продължи да крещи: — Обречени сме! До месец ще въвлекат и нас във война, помнете ми думата!
	— Може пък да не стане така — опита се да го успокои племенникът му. — Може да успеят да намерят някакво разрешение на проблема. Все пак никой не иска война, нали така?
	— Така казваха и преди — отвърна Георгиос, но вече поуспокоен. — Ама аз изобщо не им вярвам на дойчовците!
	— Да се опитаме да не губим надежда, чичо, става ли? — продължи Костандис. — Нищо не се знае, може да блъфират.

	* * *

	Два дена по-късно, на 3 септември, последната неделя преди заминаването на момчетата за родината, чичо Георгиос реши да им приготви английска закуска. Това беше единственото кулинарно произведение по тези земи, което и двамата обожаваха. Макар да бе сериозно разтревожен от предстоящите събития в Европа, Георгиос чувстваше, че трябва да изпрати по подобаващ начин своите „доведени“ синове.
	— Кой знае кога тримата отново ще се съберем на тази маса, за да хапнем заедно — отбеляза той, докато отрупваше чиниите им с пържени яйца, бекон, домати, гъби и препечени филийки. — Скоро потегляте за Пирея, а оттам нататък нищо не се знае.
	Тримата седяха на кухненската маса и се хранеха, докато радиото гърмеше от съседната стая, надуто докрай. Очакваше се министър-председателят да прочете обръщение към нацията. Цяла сутрин радиоводещите напомняха на слушателите за предстоящата реч и подканяха хората да не сменят станцията.
	След обилната закуска тримата приятели станаха, всеки взе своята чашка с турско кафе (чичо Георгиос редовно получаваше пратки кафе от Гърция) и се преместиха заедно в дневната. И те като останалата част от жителите на Великобритания се събраха около радиото в очакване на новините. Накрая, в 11,15 часа, министър-председателят Невил Чембърлейн направи обръщение към британския народ от своя кабинет на Даунинг стрийт №10. „Тази сутрин — започваше обръщението — британският посланик в Берлин връчи на германското правителство официална нота, в която се казва, че ако до 11 часа днес те не обявят, че започват изтеглянето на войските си от Полша, страните ни ще се смятат във война.“ А после, неспособен да овладее емоциите си, премиерът Чембърлейн изрече кошмарните думи, които на никого не му се искаше да чува: „Принуден съм да ви съобщя, че тъй като към този момент германското правителство не е реагирало по никакъв начин на нашата нота, от този момент нататък Великобритания се намира във война с Германия!“.
	И стана така, че след като чичо Георгиос беше познал момента на избухването на войната с точност от плюс-минус няколко седмици, за тримата мъже тази неделна закуска действително се оказа последната за много, много дълго време.


>>	Девета глава

	_Остров Лесбос, 1939 година_
	През септември, само месец преди влизането и на Гърция във войната, Урания потегли за остров Лесбос, в чийто прочут университет щеше да учи за учителка. За нейна огромна радост беше успяла да спечели стипендията, за която мечтаеше и за която толкова се беше трудила. Калиопа също се надяваше да я последва през следващата академична година и окуражаваше сестра си да тръгва, като обещаваше, че скоро пак ще учат заедно. Двете момичета бяха решили да се посветят на учителското поприще и след завършването си заедно да открият така необходимото за селото им истинско училище.
	През първата година в университета животът на Урания като че ли не се промени особено. Състоянието на война, което засягаше континента и най-вече столицата Атина, не се отразяваше на егейските островчета. Макар Урания да се притесняваше, че е далече от дома, прецени, че след като университетът все още работи, значи за нея е напълно безопасно да си остане тук и да продължи образованието си. През по-голямата част от времето за студентите нямаше никаква опасност да посещават занятията и лекциите, и всички се надяваха, че нещата скоро ще се успокоят.
	При пристигането си на Лесбос Урания беше очаквала да се чувства изолирана и самотна, след като беше далече от семейството си и особено от любимата си сестра Калиопа, но световните събития, които се разиграваха недалече от тях, създаваха такава атмосфера на вълнение и другарство сред студентите, че на нея на практика не й оставаше време да се чувства самотна. Нае си квартира в къщата на вдовицата кирия Исмини, която свързваше двата края, като приемаше квартиранти. Хазяйката беше далечна роднина на леля й Афродита, която беше препоръчала този дом като почтено и сигурно място за отсядане по време на следването. Вдовицата приемаше на квартира само момичета, защото най-голямата й болка в живота беше, че си няма собствени деца. Съпругът й загинал по време на войната между Турция и Гърция от 1918 година и тя беше останала сама и без деца.
	Макар и доста малка, къщата беше приятна и светла, а красивата овощна градина, която я обграждаше отвсякъде, беше предостатъчна компенсация за само трите спални. Урания често вземаше учебниците си и излизаше да учи под хладната сянка на красивите дървета.
	Стаите за спане бяха три, а квартирантките — четири, и естествено, една от спалните принадлежеше на хазяйката, затова момичетата бяха настанени по две в стая. Урания, която винаги беше споделяла не само стаята си, но и леглото си с Калиопа, нямаше нищо против да има съквартирантка. Нейната се казваше Талия — също студентка в университета, но по математика.
	Семейството на Талия беше от Лесбос, но живееха в селце, намиращо се твърде далече от столицата. Бяха предпочели да наемат квартира, вместо дъщеря им да пътува всеки ден. Баща й — заможен фермер, можеше да си позволи таксите за висшето образование, въпреки че изобщо не виждаше смисъл в това.
	— Баща ми смята, че ще си остана стара мома и че си пропилявам младостта — каза Талия на Урания още при запознанството им. — Толкова много образование щяло да откаже всеки, който би пожелал да се ожени за мен.
	— Да, разбирам те — въздъхна Урания. — Моята майка ми повтаря същото. Отначало нямаше нищо против да уча, но после започна да прави опити да ме омъжи, за да ме откаже.
	— Единственото, което мога да кажа по въпроса, е, че макар моите родители изобщо да не са образовани и да не са в състояние да схванат защо толкова искам да взема виеше образование, нито за миг не са се опитвали да ме спрат. За което ще им бъда вечно благодарна!
	Другите две момичета, които бяха квартирантки на кирия Исмини, бяха сестри от едно близко островче. Те бяха дошли да чиракуват при една шивачка и се надяваха някой ден да си отворят собствена работилница в родното си село. Четирите момичета се харесаха и започнаха да се разбират много добре, особено Урания и Талия, които се чувстваха свързани от жаждата си за знания и от твърдата си решимост да имат висше образование. За разлика от тях, сестрите бяха срамежливи, обикновени девойки, изпитващи благоговение към умните си съквартирантки. Говореха само тогава, когато ги питаха нещо, довършваха си една на друга изреченията и бяха източник на постоянно забавление за Урания и Талия.
	За кирия Исмини присъствието на момичетата в дома й беше истинска наслада. Но макар да се отнасяше към тях като към дъщерите, които никога не е имала, тя изискваше строго спазване на реда и чистотата в стаите и градината. Не че момичетата имаха нещо против — всички до една бяха свикнали на домакинство в собствените си домове.
	През първата учебна година в университета образованието на Урания не се ограничаваше с чисто академичните задачи. Въпреки че по въпросите на сърцето тя беше по-веща от повечето момичета на нейната възраст, житейският й опит се ограничаваше единствено до малката сплотена общност на родния й остров. За разлика от него, Лесбос беше един от най-големите гръцки острови. Къщата на кирия Исмини се намираше на съвсем малко разстояние с автобус от столицата Митилини — оживен, шумен пристанищен град с магазини, пазари, ресторанти и таверни, каквито Урания никога до този момент не беше виждала. Но вместо да се уплаши от огромните размери и чудатостта на това място, като човек, отворен към промени, тя успя да се приспособи доста бързо. Макар да беше мечтала и копняла за приключения, доскоро изобщо не си беше помисляла, че ще й се наложи да ги изживява сама — винаги си беше представяла до себе си Алексис. Но Урания беше издръжлива, силна млада жена и макар че любовта й към Алексис не беше намаляла, тя бе твърдо решена да продължи напред и да не си позволява да затъва в сълзи и самосъжаление. Освен това Калиопа й беше предала най-великия урок на света по сила и храброст.

	* * *

	Солидарността и другарството, наложили се сред студентската общност в Митилини, обхванаха бързо целия остров. Млади и стари, обединени от една мисъл, се събираха по кафенета и барове, за да слушат радио и да обсъждат хода на войната. Тези редовни събирания помогнаха много на Урания и се превърнаха в преграда срещу отчуждението, което при други обстоятелства щеше да я завладее в този голям, странен за нея град. Тя свикна с новия си живот много по-бързо, отколкото си беше представяла.
	Момичетата прекарваха свободното си време с приятели от университета. Един от добрите приятели на Урания беше Михалис — също бъдещ учител, но във втори курс. Но ако Михалис не се беше влюбил до уши в Урания в мига, в който я видя, тя надали щеше да го забележи. Тя дори не подозираше за съществуването му, докато веднъж той не се настани до нея на масата в студентския стол и не започна да говори.
	Външно Михалис беше пълна противоположност на Алексис. Докато Алексис беше висок и атлетичен, с гъста черна коса, Михалис беше по-скоро нисък, дребен, с очила и макар само на двайсет и две, темето му вече беше започнало да се оголва. Докато кафявите очи на Алексис разпалваха пожар в сърцето на Урания, при това толкова голям, че да прогори копринения й комбинезон, очите на Михалис я съзерцаваха иззад очила. Изобщо, външният му вид беше такъв, че никое момиче не го поглеждаше втори път. Но в мига, в който си отвореше устата, щом започнеше разговор с някого, крайно скромните му физически дадености автоматично ставаха незначителни. Начинът му на говорене беше завладяващ, гласът му излъчваше сила и страст. И когато човек го опознаеше, той се превръщаше в не по-малко красив и привлекателен и от най-хубавите младежи. Или поне така смяташе Урания.
	Активен член на новосформираната комунистическа група за съпротива към университета, Михалис беше уважаван от редица свои колеги, които споделяха неговите либерални политически възгледи. Преди войната заедно с цялото си семейство той беше членувал в социалистическата партия, която се противопоставяше на диктатурата на министър-председателя Метаксас. Промененият политически климат в Европа, настъпил след избухването на Втората световна война, беше дал нов фокус на идеите му. Урания се чувстваше сигурна в неговата компания, намираше го за умен и мъдър и обожаваше да седи и разговаря с него. Не беше _влюбена_ в Михалис, но го _харесваше_ много повече, отколкото можеше да опише с думи.

	* * *

	— Трябва да се борим, Урания, трябва да се съпротивляваме с всички сили и средства! — каза й той една вечер, докато седяха под звездите в овощната градина на хазяйката, след като всички бяха вечеряли заедно.
	Зеленчуците, които кирия Исмини отглеждаше в градината си, бяха важна част от тяхното меню, защото храната по магазините беше започнала да свършва. Вдовицата открай време отглеждаше няколко лехи домати, краставици и подправки за собствена употреба, но сега, когато имаше повече гърла за хранене, й се беше наложило да увеличи както количеството на зеленчуците, така и асортимента им. Хазяйката им беше много общителен човек и посрещаше радушно всички приятели на момичетата си. Тази вечер към тяхната вечеря се беше присъединил Михалис. Всички се насладиха на купите зрял фасул, приготвен и поднесен от двете сестри, а след вечерята си поговориха. Една по една другите жени си легнаха, а с позволението на хазяйката Урания и Михалис останаха да си говорят.
	— Не можем да позволим на фашизма да разпростре злите си пипала и при нас! — изрече със страст Михалис. — Ако му позволят, премиерът Метаксас би ни отвел в преизподнята!
	— Но той не разбира ли, че Мусолини е чудовище? — възкликна ужасено Урания.
	— Не разбира, естествено, защото е същият като него! Мегаломан, симпатизант на фашистите! Ако не беше Чърчил и такива като нас, на които им пука за тази страна, досега да се бяхме съюзили с врага! Представяш ли си, Урания? Гръцкият народ да бъде обречен на срам и позор заради един луд!
	Никой до този момент не беше говорил на Урания толкова подробно и изчерпателно по подобни въпроси. В нейното семейство не се говореше за политика, родителите й бяха простички, необразовани хора, които не разбираха от такива работи. Но Михалис я накара да се замисли и за тях, да задава въпроси и да се интересува. Уж не беше много по-голям от нея, а знаеше толкова много! Усети в сърцето си странно чувство — привързаност към този късоглед, слабоват, но невероятно умен млад мъж, който говореше красиво, с разбиране и страст, говореше така, че караше всички около него да млъкнат и да го слушат в захлас.
	— Имам чувството, че светът е препълнен с луди — отбеляза замислено тя и вдигна очи към обсипаното със звезди небе. — Защо не могат народите да живеят просто в мир? Защо трябва да има толкова много омраза и болка?
	— Имаш още много да учиш, Урания _му_ — отвърна нежно Михалис. — Светът наистина е опасно място. Дори не е необходимо да отидеш по-далече от този остров и тази страна, за да забележиш разделението и омразата между хора, които не споделят едни и същи възгледи.
	Макар познанията на Урания за политиката и широкия свят да бяха действително ограничени, приятелят й изобщо не можеше да си представи колко много знае тя за липсата на търпимост между хората, за суеверията и предразсъдъците и за невероятните обрати на съдбините човешки.


>	Трета част
>	Неапол, Италия, 1944 година

>>	Първа глава

	Първия път, когато я видя, тя беше с гръб към него. Стоеше пред голямата каменна мивка в старата кухня и миеше съдове, тенджери и тигани с вода, стоплена в чайник. Сноп лъчи струеше от високия прозорец в помещението, а прашинките, които танцуваха около нея, просветваха като брилянти. Косата й беше водопад от тъмни къдрици, прихванати на опашка с розова панделка, която беше в тон с розовата домакинска престилка, завързана на кръста й на огромна фльонга, падаща към красиво оформените й задни части. Той забеляза, че голите й крака с цвят на узрели жита бяха покрити до коляното с рокля на цветя, а обувките й отдавна бяха прехвърлили най-добрите си години. Алексис не смееше да помръдне, не смееше дори да си поеме дъх. Страхуваше се, че само ако мигне, това красиво видение ще изчезне и на негово място ще се появи синьора Филомена.
	Съзерцава я доста дълго време, докато накрая — както винаги става в такива моменти — момичето не усети, че е наблюдавано, и не се обърна. Би било трудно да се определи кой от двамата се смути повече. Тя поруменя така, че лицето й придоби цвета на престилката й, а по челото на Алексис избиха ситни капчици пот.
	— _Скузи, синьор_ — промърмори тихичко, сведе очи и започна да бърше ръце в престилката си.
	Алексис беше като онемял. Облегна се на касата на вратата, за да не падне. Момичето, което сега стоеше с лице към него, му беше заприличало дотолкова на Урания, че за един налудничав миг, за един необуздан момент на шантава логика, си беше представил, че когато се обърне, ще се окаже именно тя.
	Всъщност момичето се оказа доста хубаво. Големи кафяви тъжни очи. Червени устни. От онзи вид красота, която Алексис разбираше; познат вид красота, която го докосваше. Но не беше Урания.
	Той беше срещал много момичета през изминалите години. За войниците в отпуск такива винаги се намираха, до една готови да доставят удоволствия. Войната като че ли имаше освобождаващ ефект върху хората — парадокс, който не спираше да удивява Алексис. Понякога срещаше и момиче, което пробуждаше нещо у него. Тогава той се предаваше, позволяваше на младежката си страст да го завладее. Но споменът за братовчедка му нито за миг не го напускаше. През осемте години, откакто бяха разделени с Урания, Алексис нито веднъж не беше срещнал друга жена, която да му подейства по същия начин, по който му действаше неговата любов. До този момент и тази стара кухня. Момичето, което стоеше пред него с розовата престилка и старите обувки, беше накарало сърцето му да се разтупти така, както не беше туптяло, откакто беше напуснал родния си остров.
	— _Буонджорно_ — успя да проговори накрая и той. — Къде е синьората? — продължи пак на италиански с напълно тривиален въпрос, защото не знаеше какво друго да каже.
	— Днес тя не се чувства добре, _синьор_ — отговори срамежливо момичето на неаполитански диалект. — Синьора Филомена е моя леля и ме изпрати да я заместя.
	Синьората беше лъчезарна, топла жена, която напомняше на Алексис за собствената му майка. От няколко месеца тя работеше като тяхна икономка. Идваше в щабквартирата всеки ден, без изключение, винаги сама. Готвеше и чистеше, беше любимка на всички офицери, въпреки че повечето от тях не можеха да й кажат на италиански нищо повече от едно _ариведерчи_. Словесна комуникация се осъществяваше чрез Алексис, който пък заемаше длъжността преводач към военното разузнаване на Съюзниците.

	* * *

	Всички доброволци, притежаващи някакви лингвистични познания, бяха смятани за особено ценни за хода на войната, както установиха Алексис и Костандис почти веднага след като се записаха в армията. Всеки, който притежаваше над средните познания по чужди езици, беше пренасочван към Британското военно разузнаване, за да служи като преводач. И тъй като и двете момчета попадаха в категорията на лингвистите, бяха изпратени за няколкомесечна основна военна подготовка към сухопътните войски и разузнаването, след което моментално бяха прехвърлени към съответните си отвъдморски назначения. Алексис беше разквартируван в Неапол, където беше пристигнал от Северна Африка — пост, на който скромните му познания по арабски се бяха оказали изключително полезни. Италианският беше започнал да усвоява още на търговския кораб „Дорик“. Алексис установи, че езикът е изключително лесен и много прилича на гръцкия, а след няколкото месеца, прекарани в Италия, вече говореше почти като местен жител.
	Когато пристигна в Неапол през януари 1944 година, Италия вече беше подписала примирието със Съюзниците, но въпреки това опустошението, което той видя в тази страна, беше огромно. Онова, което Съюзниците бяха оставили здраво, отстъпващите германски войски бяха сринали със земята, превръщайки целия град в необятно поле от руини. Улиците бяха блокирани от бомбени кратери, камъни и боклуци, колите, трамваите и всички останали превозни средства стояха изоставени, цялата градска инфраструктура беше разрушена.
	Въздушните нападения бяха унищожили основните водоизточници и хората се бяха принудили да преваряват морска вода за пиене и готвене — стига да има какво да сготвят. Неаполитанците обикаляха полетата в търсене на нещо годно за ядене и бяха стигнали дотам, че да посегнат на животните от зоологическата градина и на рибите от тропическия аквариум. От разрушените мръсни канали се носеше непоносима воня и подсилваше още повече усещането за всеобща разруха. Неапол се оказа най-тежкото военно назначение, с което Алексис се беше сблъсквал до този момент.
	Все пак бяха останали и няколко здрави сгради. Една от тях — някогашен _палацо_ — беше реквизиран от войските на Съюзниците и Британското разузнаване за щабквартира. Дворецът беше в окаяно състояние, хлебарките и мишките се бяха превърнали в постоянни наематели от години, а за някогашното величие говореха единствено мраморното стълбище, високите тавани с гипсови орнаменти, огромните позлатени огледала и пищните полилеи. Но в сравнение с останалата част на града беше все още дворец, така че Алексис бе повече от доволен да бъде разквартируван точно тук.
	Войсковата им част беше малка, но с голям обем от задачи за изпълнение. Англо-американският съюз беше подтикнал мнозина да започнат да предлагат услугите си като информатори, без съмнение, от благодарност за онова, което смятаха за свое освобождение. Стана ясно, че голяма част от тези доброволци преди са работили за фашистите, така че всички имена трябваше да бъдат обстойно проверени и проучени — досадна, монотонна работа, прехвърлена на Алексис, който беше най-младият в тяхната част — на двайсет и четири години. За щастие, работата му не беше само на бюро — тъй като основната му задача беше преводач между цивилните и своите офицери, Алексис редовно излизаше на полева работа из града и околните градчета и села. Ако синьора Филомена му напомняше за собствената му майка, а начинът й на готвене го връщаше обратно в кухнята на Афродита, то жителите на Неапол му напомняха за хората от тяхното село. Чувстваше силно родство с неаполитанците, които толкова много приличаха на неговите сънародници от острова — хората, които обичаше и с които копнееше да бъде, но нямаше никаква представа кога ще може да ги види отново. Ако изобщо това станеше някога.
	Алексис продължаваше да стои в старата кухня и да пристъпва неловко от крак на крак. Чудеше се какво още да каже на момичето до мивката.
	— О, разбирам… вашата леля — чу се накрая да изрича. — А тя каза ли колко време ще отсъства? Искам да кажа… хммм… има ли нужда от лекар?
	— Нямам представа, _синьор_ — отговори момичето. — Но цяла нощ не беше добре. Ще видим как ще се чувства утре. А аз се казвам Розария, синьор — добави свенливо, пристъпи към Алексис и му подаде ръка.
	— Приятно ми е да се запознаем, Розария. Аз пък се казвам Алексис — отговори той и излизайки окончателно от транса си, побърза също да й подаде ръка. Нейната беше все още влажна от миенето на чинии. Прииска му се да я задържи в своята ръка завинаги.
	Вече нямаше желание да узнае колко време ще отсъства синьора Филомена. Искаше да продължава да държи ръката на Розария колкото е възможно по-дълго, защото тя караше сърцето му да бие със стар, забравен ритъм, който той не беше чувал от години и който в този момент приветстваше с неистова радост.


>>	Втора глава

	От този момент нататък Алексис не можеше да изкара от ума си младата неаполитанка и правеше всичко възможно да се навърта около нея колкото беше възможно по-често. Като че ли имаше някакъв вграден „радар за Розария“ — в която и част на сградата да се намираше тя, той винаги успяваше да я открие и с вида на човек, минал уж съвсем случайно оттам, да я заговори. Розария пък изгубваше ума и дума, когато видеше Алексис, поруменяваше като зората и свеждаше свенливо глава.
	Оказа се, че в типично неаполитански стил никой в главната квартира не беше информиран за момичето, заместило синьора Филомена. Розария просто се появи и започна да работи там. Стана ясно, че състоянието на възрастната госпожа се с влошило и за голяма радост на Алексис, племенницата й щеше да продължи да работи на нейното място до пълното й възстановяване.
	В подразделението, което се състоеше само от дванайсет души, зараждането на приятелства беше неизбежно. Алексис се беше сприятелил с двама английски войници — Тим Андерсън и Джон Саймънс. По-големи от него едва с две години, те бяха станали за Алексис онова, което беше Костандис в годините преди войната. В мига, в който двамата приятели надушиха, че младият грък си пада по новата икономка, започнаха да го подкачат при всяка възможност.
	— Тази си я бива, човече! Красавица е! Най-добре побързай да я поканиш на среща, че не се знае кой ще те изпревари! — гласеше първоначалният съвет на Тим.
	— Защото, ако _ти_ не побързаш, ще го направя аз! — добави Джон. — Нали ги знаеш какви са италианските девойчета — видят ли мъж в униформа…
	— От пръв поглед се вижда, че ти е влязла под кожата, приятелю! — плесна го по гърба Тим. — Но по-добре кови желязото, докато е горещо!
	— Подходи по-смело по въпроса, човече! Не виждаш ли, че момичето чезне по теб, а? — продължаваха в този дух закачките им.
	Алексис приемаше закачките на приятелите си, без да се обижда, но на съветите им изобщо не обръщаше внимание. Отлично познаваше отношението им към жените, което се изчерпваше с кратката сентенция: „Вкарай я в леглото, направи си удоволствието с нея и после премини на следващата“. Освен това Алексис изобщо не беше сигурен, че Розария също го харесва. Беше сигурен в едно — че е хлътнал здраво по нея и че тя е единственото момиче, което го интересува. Но Розария се оказа твърде различна от повечето неаполитански момичета, които, както Тим не беше пропуснал да му напомни, изгаряха от нетърпение да се хвърлят в обятията на всеки, който е в униформа. Тя се държеше сдържано, гледаше си съвестно работата и излъчваше достойнство, което държеше всички мъже на разстояние. Разговорите на когото и да било от тях с нея трябваше да минават през Алексис, а самият той очакваше с нетърпение подобен момент. Тези разговори станаха най-важната част от деня и за Розария и главната причина, която я караше сутрин да скача при изгрев-слънце. Защото и тя харесваше Алексис много повече, отколкото би посмяла да признае на когото и да било.
	Повечето от съюзническите войници я плашеха — бяха или стресиращо белокожи със студени бледи очи, или плашещо черни и огромни като планини. Алексис обаче беше различен. Любезните му маниери я караха да се чувства в безопасност около него и я отпускаха. Когато той беше наблизо, тя забравяше за всичките си проблеми и тревоги. Но макар че Розария хлътваше все повече и повече по Алексис, не можеше и не смееше да го признае. Тя знаеше, че една такава любов ще й донесе единствено неприятности.

	* * *

	Присъствието на Розария в техния щаб промени напълно настройката на Алексис към света и състоянието на духа му. Наближаваше и пролетта, а заедно с нея и целият град беше обхванат от ново, по-позитивно настроение. Сякаш цялото население на Неапол едновременно беше поело в дробовете си колкото е възможно повече кислород и чрез синхронизирано издишване се бе постарало да се отърве от всичките токсични отпадъци, които хората бяха носили в душите си толкова дълго.
	Прозорците и вратите на полуразрушените къщи бяха отворени, за да пускат светлина във влажните мрачни стаи. Започна се поголовно пролетно почистване. Килими, дюшеци, чаршафи и одеяла бяха изнасяни навън, за да се проветрят на така дългоочакваното слънце. Розария също се присъедини към този традиционен сезонен ритуал и отвори отдавна залостените прозорци на техния _палацо_, за да проветри и най-далечните му кътчета.
	— Така приветстваме с добре дошъл новия сезон — обясни на Алексис, когато той я попита каква е тази масова истерия по почистването. — Смята се, че е на късмет да започнеш отначало. А точно този дворец тук не е почистван не знам от колко години!
	Розария приемаше работата си много сериозно. Всяка сутрин пристигаше точно навреме, за да поеме задълженията си — започваше с чистене на двореца от най-горния етаж и постепенно стигаше до долу, до старата кухня, където се заемаше с готвенето. Тя беше творец в кухнята, вършеше истински чудеса със скромните хранителни порциони и оскъдните продукти, с които разполагаше. Основните съставки, които използваше, бяха брашното и водата, основните блюда, които приготвяше — спагети и пица. Алексис никога през живота си не бе вкусвал спагети като тези на Розария. Майка му и леля му също бяха приготвяли такива — когато беше малък, често ги беше наблюдавал как месят и точат тестото за спагетите, как после го режат и го оставят да съхне. Но нямаше спомен техните спагети да са били толкова вкусни като тези на Розария. Нямаше представа дали беше заради доматения сос, който тя приготвяше от доматите, отглеждани в двора, или заради постоянното си чувство на глад — но всичко сготвено от нея му се струваше божествено.
	Кухнята беше любимото му място за срещите с нея. Розария също очакваше с нетърпение появата му и най-вече дните, в които той трябваше да я кара до пазара.
	— Как е възможно да бъдеш толкова млада, а толкова добра готвачка? — беше я попитал той един ден, изненадан да установи, че тя готви толкова хубаво, колкото и леля й.
	— Може би защото ме е учила леля ми. Или защото обичам да готвя. Или вероятно защото готвя от седемгодишна — беше отвърнала тя, без допълнителни подробности.

	* * *

	Когато първоначалният шок и хаос постепенно утихнаха, неаполитанците се осмелиха да излязат по улиците и площадите, където всевъзможни търговци предлагаха по сергиите си всякакви видове стока. Очертаха се първите добри прояви на малка местна фирма, въпреки че цените на черния пазар превръщаха производството й в почти недостъпно за обикновените хора. Черният пазар беше в апогея си — сергия след сергия, предлагащи какво ли не — от крадени американски цигари до консерви с храна. Войниците — представители на Съюзниците, обикновено се правеха, че не забелязват тези дребни кражби — предпочитаха да се концентрират върху по-големи неща, например постоянно изчезващи от корабите им цели товари със стоки, дело най-вече на Камората, местната неаполитанска мафия. Повечето акостиращи на брега на италианския град кораби бяха натоварени с медицински стоки и лекарства. Най-популярен на черния пазар беше пеницилинът, лекуващ сифилис — заболяване, което към края на войната беше достигнало феноменални размери.
	Но хората не обръщаха внимание на такива подробности. Слънцето най-сетне беше изгряло и първите му топли лъчи накараха момичетата да свалят тежките зимни одежди, обикновено ушити от завеси или одеяла, и да разголят плътта си, излагайки я безсрамно на показ за всеки войник, който се случеше да мине покрай тях. Проституцията се беше превърнала в едно от основните занимания на италианските жени по време на войната, техен главен начин за оцеляване. Размяната на сексуални услуги срещу храна беше нещо естествено. Алексис и приятелите му познаваха добре тази страна на военната обстановка и макар че лично той се беше смутил, когато се сблъска за първи път с това, постепенно бе престанал да я забелязва като всички останали.
	Първото безсрамно и директно предложение за секс от жена беше получил веднъж посред бял ден, когато заедно с командира си Чарлз Ървин бяха поседнали в едно кафене. След натоварената сутрин и двамата мъже имаха нужда от малко спокойствие и по едно силно питие. Във въпросния ден бяха повикани спешно много рано в едно близко селце — някакъв старец се беше оплакал, че непълнолетната му внучка е била многократно изнасилена от четирима съюзнически войници, а самата внучка беше започнала да крещи до небесата, че иска да ги избие до един и настоява за компенсация. Дядото беше заклещил въпросните войници в плевнята си и заплашваше да ги насече на парчета със стария си сатър.
	Както и можеше да се предположи, старецът просто се опитвал да продаде момичето — дребно, изпито от глад създание на не повече от дванайсет години — на един от войниците, който като пълен глупак позволил на стареца да го въвлече в разговор, без изобщо да разбира нищичко. Войникът, естествено, нямал никаква представа какво точно му говори старецът — докато накрая не схванал идеята на посланието… и нещата загрубели.
	— Нямаш представа на какво са способни тези хора! — беше казал Чарлз Ървин на Алексис, докато двамата пиеха нещо, което би трябвало да е италианската ракия грапа, но имаше вкус по-скоро на медицински спирт. — Биха продали и баба си, а в дадения случай и внучката си за консерва говеждо! Но как да ги съдим, когато са толкова отчаяни!
	Докато командирът му говореше, Алексис забеляза една жена, която се приближаваше към тяхната маса. Преди това я беше видял да се навърта около входа на кафенето. Беше я забелязал само защото нещо в нея му беше напомнило за майка му или за леля му Хрисула. Не беше млада, сигурно към средата на четирийсетте, беше облечена в стар протрит пеньоар и носеше кошница, сякаш отиваше на пазар. Та същата тази жена изведнъж влезе в кафенето и целенасочено пое точно към тяхната маса, като застана неприятно близо — Алексис усети бедрото й неприлично опряно о неговата ръка. Докато гледаше и двамата — първо командира, а после и Алексис — жената тихо и учтиво, така, сякаш беше сервитьорка и вземаше поръчката им или просто питаше за цената на рибата, запита дали някой от тях не би желал да прави секс с нея в замяна на известна част от хранителните им порциони. Алексис, който тъкмо беше поел глътка грапа, така се задави, че я изплю и опръска ръката и дрехата на жената. Приемайки тази реакция за отказ, жената учтиво се обърна и излезе от кафенето така безшумно, както беше влязла. На Алексис му беше необходимо доста време, докато си върне самообладанието и отново успее да каже нещо. Този път не му се наложи да превежда на командира си казаното от жената — очевидно той, за разлика от своя подчинен, вече го беше чувал предостатъчно, за да го знае наизуст.
	— Казах ти — гласеше краткият коментар на Чарлз Ървин.

	* * *

	След този случай Алексис бързо установи, че това е нещо обичайно по тези места. Освен традиционните жрици на любовта, предлагани по бардаци от сводници и всякакви други посредници, към проституцията прибягваха и най-обикновени почтени жени, иначе скромни домакини — принудени да продават собствените си тела или телата на децата си на всеки войник от Съюзническите сили, който ги пожелае, за да се сдобият с някаква храна, с която да изхранват семействата си. Това отвращаваше дълбоко Алексис и същевременно го натъжаваше, а всеки от неговите колеги, който се възползваше нетърпеливо от безизходицата на тези хора, предизвикваше у него неистов гняв.
	Докато наблюдаваше тези жени, принудени на такива отчаяни постъпки, за да нахранят себе си и семействата си, Алексис често се питаше какво ли става в родината му. Дали войната се отразява по същия начин и там? Как ли се справят майка му, Урания и всички, които обичаше? Невероятната прилика на Розария с братовчедка му беше пробудила у него много от старите чувства. Постепенно мислите за дома отново започнаха да го измъчват и той се разтревожи не на шега какви ли страдания търпят близките му от страна на германците. Толкова отдавна беше прекъснал връзката си с тях, че дори споменът за гласовете им беше започнал да избледнява. Единственото, което му оставаше, беше да се моли и да се надява, че поради отдалечеността си от центъра на страната и своята незначителност родният му остров се намира в относителна безопасност. Ала нямаше как да бъде сигурен.
	Алексис беше мъж на честта и изповядваше традиционни, здрави ценности, затова не можеше да приеме, че от безнадеждност тези жени предлагаха секс, сякаш продават чушки и домати. Беше силно притеснен от тази размяна на плътски удоволствия за храна, но най-вече го притесняваше фактът, че добродетелността на девойките, която преди войната се пазеше толкова зорко и се ценеше толкова високо, днес се беше превърнала в най-обикновена стока.
	С надеждата, че някой от войниците ще ги нахрани добре, ще им купи вечеря, а ако извадят особено голям късмет — ще им предложи годежен пръстен, момичетата се редяха на опашка, за да предлагат телата си на всеки, облечен във военна униформа. Най-голямата цел на повечето млади жени в Неапол беше предложението за брак, разбира се. Алексис и приятелите му постоянно попадаха на отчаяни жени, търсещи американски или британски войник, който току-виж се влюби в тях, за да ги отведе далече, далече от мизерията и нищетата на живота им тук. Някои наистина имаха късмет. Италианските жени притежаваха силна, земна сексуалност, която беше твърде различна от хладината на труднодостъпните момичета в родните им страни и която мнозина войници намираха за неустоима — дотолкова, че нямаха нищо против да поставят годежни пръстени на ръцете им.
	Приятелите на Алексис — Тим Андерсън и Джон Саймънс, също се бяха сдобили временно с по една от тези приятелки. За тях това беше само за запълване на свободното време, тъй като и двамата си имаха момичета, които ги чакаха у дома. Тим се беше хванал със зряла жена, в средата на трийсетте, която като че ли беше убедена, че в крайна сметка той ще се ожени за нея. Кончета твърдеше, че е вдовица от войната и живееше в едностаен разнебитен апартамент в една от тесните улички в центъра на града, където водопроводната инсталация беше плачевна, а стените — вечно влажни.
	— Никога не съм срещал жена като нея! — хвалеше се Тим на приятелите си, кимваше и намигаше многозначително. — Няма нещо, за което да ми откаже! Добавя някои неща, за които дори не ми е хрумвало да я помоля!
	Джон се срещаше с момиче на име Имаколата, което живееше с майка си в покрайнините на Неапол. Името й се превеждаше като „непорочната“, но беше в пълен контраст с поведението и желанията й. Кончета беше успяла да превърне бедняшкия си апартамент в любовно гнездо, в което Тим, Джон, а понякога и техните приятели се събираха, за да пият, пушат и да правят любов. Алексис също се беше появявал няколко пъти на тези събирания, но след като се запозна с Розария, кракът му не стъпи там повече.
	— Алексис, скъъъпи, _ста сера_ ела в моя къща, нали? Имам хууубаво момиче за теб, _си_? — опитваше се да го изкуши Кончета винаги когато го срещнеше в града. — Тя е _белла! Уна белла рагаца_ за теб! Тази вечер ела с Тийм, _си_? Ще ти хареса!
	— Хайде де, Алексис, стари друже! — подканяше го и самият Тим. — Като не искаш да дойдеш сам, тогава просто вземи това твое момиче и елате двамата! Крайно време е да зарадваш горкото девойче с нещо, което не е виждало досега! Надали й е много приятно по цял ден да виси в онази наша стара кухня!
	— Ако не си поискаш, няма и да получиш, човече! — допълваше Джон.
	Но дори и да имаше някакво свободно време, Алексис не желаеше да го губи с някакво си момиче, което не е Розария. След толкова много години той отново се беше влюбил, отново беше ударен от светкавица — този път италианска, от онези, които беше виждал над Неаполитанския залив. Надяваше се Розария също да е усетила силата на тази светкавица, но не можеше да бъде сигурен. Нещо му подсказваше, че тя поне го _харесва_ — беше го прочел в очите и усмивката й, когато бяха сами. Но това беше всичко, тя не му беше дала друг знак. Въпреки това той беше готов да почака. В крайна сметка нали от съвсем крехка възраст беше разбрал, че когато става въпрос за любов, човек трябва да бъде търпелив?!

	* * *

	В един слънчев ден, след няколкомесечно чакане и размишляване той реши, че е време да покани Розария на среща, но реакцията й го свари неподготвен. Тя се беше навела до изхабен античен шкаф в офицерската трапезария и прибираше някакви съдове, когато той я видя през отворената врата. Лекият бриз от прозореца играеше весело с къдриците по гърба й. Омагьосан от вида й както винаги, той тръгна към нея.
	— _Чао_, Алексис! — поздрави усмихнато тя, когато го видя, и се изправи.
	Извивката на бедрата й, опънатата по задните й части рокля, очертаваща тялото й, моментално събуди у него страстни желания.
	— _Чао!_ — измърмори притеснено Алексис, прочисти гърло и започна: — Розария… хммм… исках да те попитам нещо. Би ли желала довечера, след като приключиш тук, да излезем да се поразходим някъде заедно? Или утре вечер? Или която друга вечер кажеш? Или пък да отидем да се почерпим някъде? После ще те изпратя до вас, разбира се! — изрече бързо и затаи дъх в очакване на отговора.
	Тя се закова на място и си пое дълбоко дъх. Настъпи продължително мълчание. Когато проговори, очите й не смееха да погледнат неговите.
	— _Нон посо!_ — каза тихо тя.
	Алексис я видя как поруменя до ушите, а после руменината й плъзна надолу по ръцете.
	— Защо, Розария? Защо да не е възможно? — възкликна той, неспособен да повярва на категоричния й отказ. Все пак не беше поискал кой знае какво — една невинна разходка в ранната вечер по главната улица, като всички други хора, и може би по едно питие в бара. Нищо повече.
	— Семейството ми — промърмори тя. — Няма да им хареса — и продължи да избягва погледа му.
	— Кажи на семейството си, че ще се грижа добре за теб! Все пак аз съм от Съюзническите войски, а ние сме тук, за да ви пазим, нали? — допълни в опит да се пошегува и да скрие разочарованието си.
	Но не смяташе да се предава. След като беше стигнал дотук, за нищо на света нямаше да приеме „не“. Отговорът й беше неочакван, но срамежливостта й и дори нежеланието й бяха за него свежа глътка разнообразие на фона на лесните момичета тук и засилиха още повече желанието му. Не по-малко се зарадва да узнае, че семейството й не би одобрило. Вероятно тя произхождаше от почтено католическо семейство, което държеше на името и достойнството си и не се унижаваше да използва дъщеря си като примамка, както правеха повечето семейства в тази страна. Но той не знаеше почти нищо за близките й. Розария му беше нарисувала едва повърхностна картина за произхода си. Беше му казала, че идва от селце в провинцията, някъде в подножието на вулкана Везувий, което било твърде далече от Неапол, за да пътува дотук всеки ден, затова била отседнала в дома на леля си Филомена.
	— Тя изобщо не се подобрява — беше казала за нея Розария, след като бе работила вече няколко седмици в техния щаб. Твърде слаба е и има нужда някой да се грижи за нея.
	— А тя няма ли си собствено семейство? — попита Алексис.
	— _Аз_ съм нейното семейство — отговори Розария и млъкна.
	Алексис не продължи да разпитва — той отлично знаеше що е това тайна и как трябва да се пази. И макар приятелите му непрекъснато да го подканяха да научи за това момиче нещо повече, той предпочиташе да не насилва нещата — уважаваше правото на личен живот на Розария и се надяваше, че с времето доверието й към него ще нарасне достатъчно, за да сподели още подробности от живота си. Беше убеден, че този момент ще дойде. Дотогава той беше длъжен да бъде търпелив и да чака. В крайна сметка и той не й беше представил цялата картина на своя живот нали така? Защо тогава да очаква подобно нещо от нея?


>>	Трета глава

	Връзката между Алексис и Розария се задълбочаваше все повече и повече, сексуалното напрежение между тях стана непоносимо. Вечер Алексис лежеше в леглото и мечтаеше за нея, сутрин Розария нямаше търпение да отиде на работа, за да го види пак. Тя също се беше влюбила безвъзвратно в него и се наслаждаваше на всеки техен миг заедно, но въпреки това продължаваше да крие чувствата си.
	Макар първият му опит да я покани на среща да се беше оказал неуспешен, той не се обезкуражи. Изчака още няколко седмици и пак се пробва.
	— Следващата събота заедно с няколко приятели ще си направим разходка до Капри — каза й един ден, опитвайки се да я принуди да дойде с него. Беше се отбил в кухнята за чаша вода и я завари да меси тесто за пица. — Ще бъдем в отпуск, така че заедно с Тим Андерсън, Джон Саймънс и техните момичета решихме да излезем от града, та се питах дали и ти не би желала да дойдеш с нас? — изтърси бързо и нервно, след което седна на стола до масата срещу нея и зачака отговора й.
	Тя само грабна шепа брашно от купата до себе си и я хвърли върху тестото. Над масата се вдигна бял облак прах, от който той се разкашля. Когато се успокои, продължи упорито:
	— Ще вземем лодка до Капри, може би ще се отбием в Соренто. Ще си вземем и храна за пикник. Ще бъде забавно, а ти можеш да кажеш на родителите си, че ще бъдем голяма компания. Няма да бъдеш само с мен, ще има и много придружители, ако те се притесняват за това! — натърти Алексис. — Е, какво ще кажеш, Розария, ще дойдеш ли с нас?
	Тя продължи да мълчи. Устните й бяха стиснати, челото й намръщено. Просто си гледаше тестото и нищо повече.
	— Хайде де, Розария, кажи, че ще дойдеш! — обърна го вече на молба той. — Моля те! Много те моля!
	Алексис седеше на ръба на стола си и чакаше, гледайки я как удря с юмруци тестото и продължава да го меси енергично. Накрая Розария спря, бръсна падналия кичур коса над лявото си око с опакото на ръката и се втренчи в него. Единствените звуци, които се чуваха в кухнята, бяха неговото тежко дишане и тиктакането на стенния часовник. След време, което му се стори цяла вечност, тя отговори тихичко:
	— Да! Вече не ме интересува какво ще си кажат хората, Алексис! Писна ми! Ще дойда с теб!

	* * *

	Така в едно ясно пролетно утро, в което небето беше лазурносиньо, а над главите им кръжаха чайки, лодката с шестимата пътешественици се плъзна по морските вълни и се понесе към бреговата ивица на Амалфи. Градът зад тях се къпеше в златиста светлина, над пристанището трептеше мека мъгла. Неаполитанският залив проблясваше под лъчите на утринното слънце, а в далечината пред тях като същински дракон се изправяше Везувий, заплашително бълващ валма от пушек от зейналата си паст. Всеки, обърнал се назад, за да погледне към брега, за момент би могъл да се заблуди, че вижда величествения Неапол от славната древност, а не град, разрушен и потънал в хаос.
	Но в тази пролетна сутрин в началото на месец март шестимата души в лодката, която се беше насочила към остров Капри, бяха твърдо решени, че поне за ден ще се опитат да забравят ужасите на войната и опустошения град, който бяха оставили зад себе си.
	Тим и Джон бяха в превъзходно настроение, шегуваха се и флиртуваха със своите момичета. Алексис пък сияеше от щастие, че най-сетне Розария седи толкова близо до него. Облечени в най-хубавите си рокли, жените бяха на седмото небе заради неочакваното удоволствие на тази разходка. Облечена екстравагантно за случая, с широкопола шапка, копринени чорапи, яркочервени устни и разпадаща се от годините лисича кожа през рамо, Кончета се беше увесила на рамото на Тим и пушеше американска цигара. В тон с името си пък Имаколата се беше спретнала с простичка синя рокличка с нежна бродирана дантела и беше вдигнала косата си на оригинален кок — високо на главата, украсен с миниатюрни, ярки на цвят изкуствени цветчета. Въпреки тежкия й грим външният й вид беше такъв, че приличаше на една от онези евтини пластмасови статуетки на Дева Мария, които се виждаха в параклисите на почти всеки ъгъл на големия град.
	Рано сутринта, когато се бяха срещнали на пристанището, Розария се беше появила с огромен син шал, който покриваше главата й и половината й тяло, но когато седна на пейката в лодката, тя го остави да се свлече назад. Алексис забеляза, че и тя беше облечена тържествено — с изпраната и безупречно изгладена рокля на цветя, с която я беше видял за първи път в кухнята. На краката си имаше чифт обувки, които в сравнение с обичайните, които носеше всеки ден, изглеждаха чисто нови. При по-внимателен оглед, разбира се, той веднага се досети, че илюзията за новост се дължеше единствено на прецизната поддръжка на собственичката им. Излъскани до блясък, обувките бяха черешовочервени, със скосен нисък ток и тънка каишка, която се увиваше около елегантния глезен на Розария и се заключваше със сребърна катарама. На врата й имаше малко сребърно разпятие, инкрустирано с миниатюрни морски перли. Разпятието висеше точно над началото на деколтето, което извивката на врата й разкриваше от време на време.
	За първи път, откакто се познаваха, Розария беше разпуснала косите си. Тъмните й къдрици се спускаха като водопад по раменете й и при всяко нейно помръдване от косата й се разнасяше аромат на портокали. Алексис седеше до нея възможно най-близо, коляното му докосваше нейното. След кратко колебание се осмели да хване ръката й и да я задържи в своята. И за първи път Розария не се дръпна. Там, на онази лодка, тя за първи път му се покори.

	* * *

	Постепенно пред тях се материализираха очертанията на Соренто, накацало по ръба на скалите, които се издигаха предизвикателно от морето. Алексис ахна — никога досега не беше виждал нещо толкова величествено. Брегът, който наближаваха, беше толкова драматичен и толкова митичен, че той усети как му се завива свят. Вълните се плискаха лениво по скалите, а вятърът сякаш донасяше до ушите му песни на сирени. И той като Одисей беше изгубен за дълго време, беше се лутал много години без цел и посока, само че, за разлика от истинския Одисей, без своя Пенелопа, която да го чака някъде.
	Соленият въздух замъгли очите му и от гърдите му се надигна безмълвно ридание, което едва не го задуши. Стисна по-силно ръката на Розария и се приближи плътно до нея. А тя само вдигна глава, въздъхна дълбоко, затвори очи и се отпусна на рамото му.
	Слизането от лодката беше шумно и весело. Другите момичета пищяха от страх да не паднат в разпенените вълни, а после бързо хукнаха напред към градчето, за да се разходят из лимоновите и портокаловите горички. Настаниха се под уханни дървета, натежали от цвят, и започнаха да си похапват прясно откъснати портокали, да пушат цигари и да пият леденостудена лимонада. Постепенно натежалият от аромата на дърветата над главите им въздух ги опияни и те забравиха всички тревоги.
	Но ако Соренто плени Алексис, то Капри окончателно го омагьоса. Докато лодката се приближаваше към острова, през надвисналите над тях нежни мъгли той видя скала, която беше толкова масивна, толкова могъща, толкова назъбена и примитивна, че едва не се заозърта за русалки около тях. Това наистина беше земя на богове и легенди, която доказваше, че ако повикът на Итака не е бил толкова силен, за Одисей не би имало разумна причина да не остане точно тук. Розария също съзерцаваше с благоговение бреговата ивица, към която се носеха. Години наред беше стояла на брега на Неаполитанския залив, загледана в този легендарен остров, и се питаше как ли изглежда. „Рай за богаташите“ — според едни. „Място за наслади на големците“ — потвърждаваха други. И тя си беше представяла луксозни летни къщи и бляскави магазини, матинета и соарета, изящни дами и красиви мъже, пиещи коктейли в елегантни барове. Но онова, което видя сега, докато приближаваха към острова, беше съвсем различно. От морските недра пред нея се издигаше пуст планински остров, който хвърляше огромна сянка над залива в подножието му. Розария плъзна поглед в очакване да види елегантните дами и луксозните ресторанти, но видя единствено малко пристанище, крайно неподходящо кръстено Марина Гранде.

	* * *

	След като слезе на сушата, групата се втурна да търси града, но не откри нищо друго, освен кафене и каса за продажба на билети за лифта, който трябваше да ги отведе до върха на планината.
	— Градът е на върха — информира ги управителят. — Но ако някой от вас, господа, се чувства в особено добра физическа форма, може да се качи и по стълбите. Само няколко хиляди са — допълни, засмя се и намигна на момичетата.
	Гледката от лифта беше едновременно величествена и страховита. Замаяна от височината и от вълнение, Розария зарови лице в гърдите на Алексис. След като стигнаха върха и пристъпиха на Пиаца Муниципио, която беше главният площад на града, изведнъж попаднаха в съвсем различен свят. Тук времето сякаш беше замряло и всичко, което Розария беше чувала за Капри, изведнъж се оказа самата истина. Освен неколцина мъже в униформи, нямаше други признаци за водена война — само бляскави хора, елегантно облечени мъже с брилянтин в косите и дами с разкошни, богато надиплени рокли, насядали по кафенетата. На Розария й се наложи да примигне няколко пъти, за да се увери, че не сънува.
	След като пийнаха по чаша марсала в едно от тези лъскави кафенета, шестимата се отправиха в търсене на подходящо място за своя пикник. Крачеха по виещи се тесни улички, надничаха над коварни скали с изумителни гледки към смарагдови заливи и накрая стигнаха пред заключените порти на една изоставена вила, от която нямаше как да продължат по-нататък. Затова насядаха под дърветата около нея и се почувстваха като богове. Там, под звуците на птичите трели и на морето в краката им, те се нагостиха пребогато с хляб и говеждо от консерва, което им се стори като гъши пастет. А Неапол сякаш беше на хиляди левги от тях.
	Когато другите две двойки се отпуснаха блажено на одеялата си и подкараха любовните си игри, Алексис хвана Розария за ръка и я отведе далече от тях. Най-голямото му желание на този свят беше да я целуне, но тъй като беше мечтал отдавна за това, искаше двамата да бъдат насаме, без чужди погледи около тях. Розария спокойно му подаде ръка и тръгна след него надолу по пътеката към малко зелено плато. И там, сред дивите цветя и жужащите пчели, Алексис обгърна нежно лицето й с ръце и за първи път след Урания целуна момиче с истинска любов в сърцето си. Розария с готовност отвърна на целувките му, със страст, не по-малка от неговата. Лежаха прегърнати един до друг във високата трева и слушаха рева на прибоя далече под тях.
	— Обичам те, Розария! — прошепна Алексис в ухото й.
	Най-неочаквано Розария скочи, изтупа роклята си и направи крачка напред, за да си тръгне. Алексис сграбчи ръката й и я придърпа отново при себе си.
	— Обичам те, Розария! — повтори той. — Чу ли ме какво ти казах?
	— Да, Алексис, чух те — каза тихо тя.
	— А ти обичаш ли ме така, както аз теб?
	— Да, Алексис, обичам те! Наистина те обичам! — прошепна тя. — Но не трябва да те обичам.
	— Защо, Розария? Защото не съм католик ли? Или защото съм войник?
	— Не, Алексис! Защото заради моята любов може да те убият!
	— Но нали вече ти казах, че ще пазя честта ти, както е редно? Баща ти няма причина да се притеснява за това!
	— Не става въпрос за чест, Алексис — смотолеви колебливо Розария. — Ти не знаеш… не разбираш… не можеш дори да си представиш как стоят нещата!
	— Не, _ти_ не разбираш, Розария! — едва не извика той и я придърпа отново до себе си. — Аз искам да се оженя за теб!
	— Точно в това е проблемът, Алексис — изрече тя и погали нежно лицето му. — Проблемът е, че не можеш да се ожениш за мен, защото аз вече съм омъжена!

	* * *

	Денят, който беше започнал толкова обещаващо за Алексис, заплашваше да се превърне в най-големия кошмар в неговия живот. От думите на Розария стомахът му се преобърна, светлината се превърна в мрак.
	— Омъжена ли? Ама… — запелтечи невярващо той. — Невъзможно! Ти никога не си ми казвала подобно нещо! — Розария беше вперила поглед в тревата и от очите й капеха огромни сълзи. — Съпругът ти… — продължи той с усещането, че някой го беше ударил с чук по главата — да не би да е мъртъв? Да не би да е убит във войната?
	— Не, Алексис — отговори тя, вдигна рязко глава и го погледна с блеснали очи. — Нещата изобщо не стоят така. Той не е нито мъртъв, нито убит, макар че Бог ми е свидетел как ми се иска да беше така!
	Алексис я изгледа объркано.


>>	Четвърта глава

	Отпуснала се веднъж, тя не беше в състояние да спре. Докато разказваше, на Алексис постепенно му стана ясно, че нежеланият съпруг не е единственото нещо в живота на Розария, което не беше наред. Момичето, в което се беше влюбил, живееше в кошмар, беше омотано в опасна мрежа, която заплашваше да я задуши.
	Розария нямала и осем годинки, когато баща й починал от туберкулоза. Болестта, отнела живота на толкова много хора по света, била смятана от местните за нещо като прокоба над селото им и в своето невежество хората вярвали, че всяка къща, сполетяна от нея, е нечиста и прокълната. Бащата на Розария не бил единственият, отнесен от туберкулозата — от същото починали малкото й братче и двамата й чичовци. Домът им останал без баща и без мъже, белязан завинаги от грозната според неуките селяни прокоба. Така майката на Розария — Луиза, едва на двайсет и пет години останала вдовица с две малки дъщери. Единственият човек, който имал желание и не се страхувал да им помага, била по-голямата й сестра Филомена.
	— Помня добре първите години след смъртта на мъжете в къщата ни — каза Розария на Алексис — Никой не смееше да ни доближи, с изключение на леля ми. Не че и тя си нямаше своите неприятности. Нямахме нищичко. Бяхме принудени да се храним с огризки, да шием дрехите си от парцали. И на мен ми се наложи да порасна много бързо, Алексис, защото мама не можеше да се справя сама! Налагаше се да й помагам във всичко, включително да се грижа за малката ми сестричка София. Баща ми и брат ми много ми липсваха! Имахме отчаяна нужда някой да се грижи за нас, някой да ни защитава! Имахме нужда от ангел пазител. За съжаление, на негово място в дома ни се появи дяволът!
	За да изхранва себе си и двете си малки деца, Луиза нямала друг избор, освен да си намери работа. А единствената възможност за някаква работа била в Неапол. Вместо да се уплаши от представата за големия град, Луиза всъщност се вълнувала. Затова приготвила торбата си, връчила момичетата на сестра си и потеглила. Хубавата й външност скоро й осигурила работа като сервитьорка в един бар, което означавало, че през повечето вечери била принудена да остава в града, далече от дома си, в жалка влажна стаичка над бара. Тъй като била млада, красива и наивна, скоро започнала да привлича неправилния вид внимание от страна на неправилния тип мъже — и по-конкретно на един. Салваторе де Сио бил красавец и чаровник, имал тънки мустачки, носел елегантен костюм и миришел на скъп одеколон.
	До този момент Луиза нито била прекрачвала пределите на селото си, нито била ходила в бар, а какво оставало да има представа от мъже като Салваторе де Сио. Той започнал да й купува подаръци, да я обсипва с внимание и не след дълго успял да й завърти главата. Дотолкова, че тя луднала по него. На Салваторе му било необходимо само да й прошепне мили глупости в ухото, да забоде розов карамфил в косите й, да я целуне сладко по устните — и ето че тя се съгласила да отиде да живее при него. Мизерната й стаичка, воняща на пържена риба и мръсен канал, изобщо не можела да се сравнява с апартамента, който той можел да й предложи. В мига, в който се пренесла при него, Салваторе настоял тя да напусне работата си, като обещал, че оттук нататък той ще се грижи за нея.
	— Аз съм богат мъж! — хвалел се той, когато я полагал в леглото си. — На моята жена не й трябва да работи в бар! — повтарял, докато я обладавал. — Дай ми каквото искам и ще имаш всичко, което сърцето ти пожелае!
	За Луиза всичко това било нов вид любов и нов вид секс. Покойният й съпруг бил тих, нежен човек, който нито веднъж през живота си не успял да събуди в нея подобни силни физически усещания. На всичко отгоре й било обещано да живее живот, за какъвто само си била мечтала! За да го получи, била готова на всичко.
	И наистина, Салваторе винаги разполагал с много пари, част от които с радост харчел за Луиза. Родното й село й се струвало като останало в минал живот. Не чак толкова, че да не се сеща от време на време да се отбива там, разбира се. Всеки път пристигала с храна, дрехи и разкази за бляскав живот, които сестра й Филомена изобщо не одобрявала.
	— Кой е този мъж, Луиза? — попитала Филомена още първия път, когато Луиза се появила, натоварена с подаръци. — Ами дъщерите ти? Не искаш ли да живееш с тях? Та те имат нужда от теб, ти си тяхна майка!
	— Те обичат теб, Филомена! — отговаряла Луиза. — За тях ти си много по-добра майка, отколкото някога съм била аз. Моля те, погледай ги още мъничко! Ще ги взема при мен веднага щом се устроя напълно. Ще говоря за това със Салваторе.
	— Събуди се, Луиза! Излез от този сън! От къде на къде чужд мъж ще иска децата ти? Какво те кара да мислиш, че човек като него, който заживява с хубаво момиче за удоволствие, ще поиска и нейните копелета, а?
	— Ти не разбираш, Филомена! Той ме обича, иска аз да бъда щастлива! Казвал ми го е!
	— Не разбираш нищичко от живота, Луиза! — поклащала тъжно глава Филомена. — Не вярвай на всичко, което чуеш! Особено ако е изречено от мъж като Салваторе де Сио!
	— Сигурна съм в него, Филомена! Обичам го и той също ме обича, и е богат. Ако ти се грижиш за моите дъщери, аз ще се грижа за теб и за цялата фамилия! Ще ти нося неща, които никога досега не си виждала, и всички ще заживеем добре! Най-накрая!
	— Не знам, Луиза, имам лошо предчувствие! Да внимаваш, чуваш ли?
	Но Луиза била глуха и няма за притесненията на по-голямата си сестра. Наслаждавала се на новия си статус на любовница на заможен мъж, който като че ли бил хлътнал по нея точно толкова, колкото и тя по него. Но само след три месеца Салваторе де Сио си показал жестокостта — и когато това станало, за Луиза вече нямало връщане назад.
	Тя не трябвало да работи повече по баровете. Той имал наум нещо съвсем друго за нея. Проституцията, контрабандата, отвличанията, изнудванията и подкупите били само част от обичайните занимания на Салваторе де Сио. Не само на него, разбира се, а и на цялата фамилия, чийто виден член бил самият той — Камората.
	Един месец ухажване и облагородяване бил обичайният срок, който Салваторе посвещавал на новите си жени — предимно провинциални девойчета, съвсем сами в големия град. След като ги пречупел, той ги гонел от апартамента си и ги изпращал в един от бардаците си в лабиринта от мрачни и вонящи тесни улички на Неапол. И те оставали завинаги там. За Луиза обаче нещата не свършили дотук.
	Очевидно Салваторе я бил харесал повече от другите жени. Освен с изумителната си красота, със сляпата си готовност да му доставя удоволствия и да бъде негова сексуална робиня, Луиза неволно успяла да го убеди да я задържи при себе си три пъти по-дълго от останалите му жертви. Тя била мека и лесна за контролиране и той се забавлявал отлично с нея.
	Другите жени обикновено започвали да се съпротивляват след известно време, отказвали прищевките му, викали и пищели. Не и Луиза — тя била винаги готова и като че ли дори се наслаждавала. Като заклет наркоман, Салваторе я зарибил с хашиш — любим завършек на хубавия секс — и така повишил още повече зависимостта й от него и осигурил подчинението й. Но дори и Салваторе си имал предел — три месеца момиче, преди да се отегчи. Накрая и Луиза била напъдена, за да се влее в неговата гвардия от проститутки. След като бил похарчил толкова много по нея, крайно време било _тя_ да започне да му изкарва пари.
	За радост на Луиза обаче, Салваторе се оказал доста хлътнал по нея, въпреки че не желаел да си го признае. Веднъж седмично поръчвал да му я докарат, за да му достави удоволствие. Скоро тя установила, че това е привилегия, която никое друго момиче, напуснало апартамента му, не било получавало досега. А той не само я викал, но й позволявал да прекара цялата нощ при него. Явно си падал по богатото й сексуално въображение и игричките, които тя не спирала да измисля. А Луиза била на седмото небе от това негово внимание. Така всяка седмица горката нещастница се зареждала с нова надежда. В очите на колежките си тя била богоизбрана. Това подхранвало наивния й ум със заблудата, че някой ден Салваторе ще я прибере обратно като своя официална любовница и нищо чудно дори да се ожени за нея.

	* * *

	Войната донесла бедност и отчаяние на всички жители на Неапол, но на Салваторе де Сио — още по-несметни богатства. Неговият бизнес бил в апогея си, бардаците му процъфтявали. Немските окупатори си плащали добре за компанията на местните жени. Салваторе знаел отлично как да угажда на разнообразните им сексуални вкусове. Новото момиче бързо станало популярно сред най-високопоставените офицери, които се нуждаели от специално внимание.
	Луиза била засмукана в този мрачен и опасен свят, в който тя заплувала като риба във вода. Вече почти не си ходела на село, въпреки че продължавала да праща пари и от време на време да се появява с подаръци. При едно от тези кратки гостувания малко след началото на войната тя пристигнала в черната му лимузина, натруфена с кожи и всичките си бижута, с огромна кошница, пълна догоре с храна. Била придружавана от Салваторе, облечен в елегантен костюм и пушещ дебела пура.
	Макар че жестовете на щедрост били крайно необичайни за Салваторе, любопитството и нарцистичното му желание да се изфука го накарали да предложи на Луиза да я закара лично до родното й село. Той вече знаел всичко за момичетата и Филомена, знаел, че тя не одобрява начина на живот на по-малката си сестра.
	— Нека да види колко добре се грижа за теб! — казал й той. — Нека всички там да видят какво са в състояние да направят парите!
	— И дано сестра ми най-сетне затвори голямата си уста! — отвърнала Луиза, обувайки копринените си чорапи.
	Когато Филомена отворила вратата и видяла сестра си и нейния сводник, първото й желание било да се изплюе срещу тях и да затръшне вратата под носовете им. Не желаела да има нищо общо с тях, и ако живеела сама, със сигурност щяла да откаже греховната им храна. Но храната изтичала от селото по-бързо и от сито, а и Филомена не била сама, имала да храни и други гърла. В къщата й отдавна никой не си спомнял откога не били виждали хляб, ориз, картофи, които щели да ги хранят седмици наред. Да не говорим за кошница, пълна с консервирани меса и зеленчуци, сладкиши, бисквити, достатъчни за месеци напред.
	— Къде са момичетата, Филомена? — попитала Луиза, докато се настанявала на канапето в малката гостна на сестра си, която сега била превърната в спалня за децата. — Къде са Розария и София? Искам да ги запозная със Салваторе!
	Тези думи Филомена се надявала никога да не чуе. Молела се децата никога да не видят мъжа, съсипал живота на майка им. Не стига, че трябвало да гледат в какво се е превърнала самата тя, а сега и него!
	— Имат работа, Луиза — отговорила. — Остави момичетата на мира!
	— Как така имат работа? Каквато и работа да имат, трябва да я оставят, за да видят майка си! Извикай ги веднага, Филомена, искам да ги видя!
	— По-добре изобщо да не те виждат! — промърморила под нос по-възрастната жена.
	— Те са мои деца и аз искам да ги видя! — дошъл бързият рязък отговор.
	Преди някоя от тях да успее да каже каквото и да било, и стаята се появила Розария, следвана от София.
	Майката не била виждала децата си от месеци и сега не можела да повярва на промяната, която забелязала в тях. Особено при Розария. София, която била на осем, била все още момиченце — прекрасно, с големи тъмни очи и гъста черна коса. Но тринайсетгодишната Розария се била превърнала в млада красавица. Напъпилото й тяло подсказвало за бъдеща разкошна жена. Приликата с майка й била невероятна. Когато я видял, Салваторе ахнал с глас.
	— _Чао, мама!_ — поздравила тихо Розария със сериозен глас и се приближила.
	— _Чао_, миличка! — отговорила Луиза, слисана от променената си дъщеря. — Много красива си станала, Роза, момичето ми! Толкова красива, толкова променена! Хайде, ела и дай целувка на мама!
	Макар и неохотно, Розария се приближила до майка си и я целунала по двете бузи. Откъм ъгъла на стаята до ушите й достигнало възторженото подсвиркване на Салваторе.
	— _Си, си, ке белла рагаца!_ — възкликнал той с опасен блясък в очите, докато се намествал на стола си и изпълвал стаичката с гъстия дим от пурата си. — Да, колко красиво момиче!
	Филомена просто стояла на прага и наблюдавала тази сцена с натежало сърце.


>>	Пета глава

	В мига, в който Салваторе де Сио видял Розария, моментално започнал да крои планове как най-лесно да я докопа за себе си. С напредването на войната въздушните атаки на Съюзниците над селцето зачестили. Инвазията им в Сицилия през юли 1943 година последвала скоро след падането на Бенито Мусолини от власт, което дало възможност на силите на Алианса да нахлуят и в останалата част от Италия. Ситуацията се влошавала все повече и повече, което дало на Салваторе основание да предложи на Луиза да прибере дъщерите си в града. Но Филомена не давала и дума да стане. Тя била твърдо решена да пази момичетата колкото е възможно по-дълго. Нямала никакво доверие на по-малката си сестра, а още по-малко — на онова дяволско семе, както започнала да нарича Салваторе.
	Нощ след нощ всички жители на селцето, заедно с хлебарки, плъхове, бълхи и въшки, се скупчвали в мрачния и мръсен железопътен тунел наблизо, който вонял на урина и некъпани с години тела. Накрая въздушните нападения станали толкова непредсказуеми, че селяните нямали време да стигнат до тунела, затова властите наредили спешна евакуация. Хората се разбягали панически като мравки, предимно към Неапол, надявайки се, че там нещата не са чак толкова зле като при тях. Филомена била като парализирана. Какво да прави сега? Била готова по-скоро да й отрежат пръст от ръката, вместо да моли сестра си за помощ, но едновременно с това съзнавала, че не отговаря само за себе си, а и за своите племеннички. Луиза била единствената им надежда.
	— Ще приберем само момичетата — изсумтял Салваторе, когато Луиза му съобщила за първи път за евакуацията на селото. — Сестра ти да си търси друг подслон.
	Но Луиза все пак не била изгубила напълно разсъдъка си, че да не възрази с думите:
	— Филомена е моя сестра! Не мога да я оставя да спи на улицата, докато навън падат бомби!
	Така Филомена и момичетата получили стая в приземието на бардака — ако дупката, която им освободили, би могла да се нарече стая. Но както лелята се успокоявала неведнъж, поне на този етап били спасени от бомбардировките и разполагали с предостатъчно храна. В тази сграда никой не умирал от глад, престъпността хранела добре.

	* * *

	Когато Салваторе я изнасилил за първи път, Розария била дълбоко заспала. Дни наред имала висока температура с треска и ту изпадала в безсъзнание, ту идвала на себе си. Край нея седяла единствено Филомена — грижела се за нея, сменяла студените компреси, завивала я. Луиза била твърде заета с проституция, за да обръща внимание на дъщеря си.
	През онзи ден Розария за първи път била оставена съвсем сама. Треската й била започнала да отшумява благодарение на нелегално доставения пеницилин, с който Салваторе вече редовно търгувал на черния пазар.
	— Най-малкото, което можеш да сториш за дъщеря си, е да помолиш сводника си да й намери лекарства! — изкрещяла Филомена на по-малката си сестра. — Момичето изгаря от температура, може да умре, а той буквално седи върху лекарството, което може да я спаси!
	През онази сутрин Салваторе седял край прозореца и пушел дебелата си пура, когато видял как Филомена и София напускат сградата. Двете не били излизали навън дни наред и момиченцето помолило леля си да я изведе на чист въздух. Щом двете завили зад ъгъла и се изгубили от погледа му, сводникът слязъл надолу по стълбите към приземния етаж.
	Салваторе харесвал Луиза и нейните сексуални игрички, харесвал и другите зрели жени, които винаги му били подръка, но никога не пропускал възможността да се наслади и на млада плът, стига да му паднела. Не само той имал предпочитания към невръстните девойчета. Познавал мнозина, особено немци, които нямали нищо против да се изръсят със солидна сума за привилегията да пробват девствена стока — а в тези отчаяни времена все повече се множали хората, готови да продадат децата си — момичета, както и момчета — за съответната цена. Той решил обаче, че точно това малко момиче иска първо за себе си. Другата, още по-малката, щял да предостави с радост на онзи, който плати най-много. Но Розария щяла да му бъде личен подарък, който той бил убеден, че му се полага след усилената работа напоследък. Затова бил твърдо решен да я пробва първо той, преди да я предаде на клиентите.
	Розария била дълбоко заспала. Челото й било влажно, бузите — зачервени от високата температура. Салваторе дори не я събудил. Безшумно разкопчал панталона си, извадил члена си и легнал върху нея. Повдигнал нощницата й и заопипвал крехкото й тяло, изпосталяло още повече от високата температура. Розария се събудила с писъци в мига, в който той проникнал грубо в нея.

	* * *

	Розария разказваше, а Алексис все повече се отчайваше. Доскоро си беше мислил, че няма нищо по-лошо от нещата, на които беше станал свидетел и които беше преживял през първите дни от назначението си в съсипания от войната Неапол. Но то се оказваше нищо в сравнение с онова, през което беше преминала Розария — неща, от които кожата му настръхваше. След избухването на войната Алексис беше наясно, че хората се бият, за да се защитят, за да не бъдат убити те самите. Поне тогава, когато битката се водеше за свобода и за победа над врага, всичко беше в името на всеобщото благо и в него имаше нещо като достойнство. Но с проточването на войната, когато на преден план излезе битката за оцеляване, хората, чиято обща цел беше собственото им самосъхранение, се оказаха способни на ужасни, на кошмарни неща. При пристигането си в Неапол Алексис беше видял отчаяни хорица, готови да продадат душите, децата и дори майките си за къшей мухлясал хляб. Но колкото и да осъждаше покварата им, той беше наясно, че тя е част от мрачната необходимост да оцелееш. Но онова, в което участваше Салваторе де Сио, не можеше да се побере в нормалните човешки представи.

	* * *

	След онзи първи път Салваторе предупредил Розария, че ако каже на някого, ще я убие. Добавил, че ще продаде София на първия мъж, който пожелае да прави секс с нея, а леля й ще изхвърли на улицата, за да умре. И за всичко това щяла да бъде виновна единствено _тя_! Харесвало му да гледа страха в очите на малкото момиче, харесвал властта, която имал над нея.
	Розария започнала всяка вечер да се моли войната да свърши или поне тяхното село да стане безопасно, за да могат да се върнат пак там. Но вместо да свърши, войната станала още по-ожесточена. Всеки ден се случвало по нещо ново. Повече от година Розария не смеела да каже нищо на никого. Филомена имала подозрения, но Салваторе бил много хитър — колкото и да се стараела, тя така и не успявала да го излови на местопрестъплението. С натежало сърце лелята наблюдавала как племенницата й се превръща в затворено, изнервено, мрачно създание. Най-голямото й желание било да намери друго място, където да отведе момичетата, дори молела Луиза да им помогне, но по-малката й сестра смятала, че вече е направила достатъчно за семейството. Салваторе бил нейният цар, който значел за нея много повече от собствените й дъщери. Самата тя нямала нищо против да му подари и тях, стига той да бъде доволен. Направила се, че не знае нищо, дори когато научила, че София била обещана на някакъв немски офицер с вкус към момиченца в предпубертетна възраст.
	И тогава на сцената се появил Алфонсо.

	* * *

	Алфонсо де Сио — по-малкият брат на Салваторе, се бил отбил на гости у тях след изнурителна обиколка из региона по задачи от семейния бизнес. Влюбил се в Розария в мига, в който я видял, и веднага пожелал за себе си момиченцето от приземния етаж, с което брат му се хвалел толкова много. Кротостта и крехката й хубост, невръстната й възраст и безспорният ентусиазъм на брат му към нея разпалили бързо похотта на Алфонсо. Но не само сексуалното завоевание било причината той да поиска Розария само за себе си. Далеч по-силен мотив била неговата натрапчива мания за съревнование с по-големия му брат.
	Съперничеството между двамата се вихрело още от най-ранно детство — всичко, което имал Салваторе, трябвало да има и Алфонсо. И сега, след като Салваторе се смятал за собственик на прекрасната Розария, Алфонсо трябвало да му я отнеме. Тя трябвало да бъде негова! Негова и единствено негова, на никого другиго, най-вече на големия му брат! Като най-млад член на клана Де Сио, Алфонсо компенсирал липсата на житейски опита с патологичния си характер. Той бил единственият човек на света, от когото Салваторе се страхувал. Затова, когато Алфонсо му казал да стои далече от Розария, и го предупредил, че ако я пипне дори с пръст, ще го убие, Салваторе му повярвал. Разбира се никой не попитал самата Розария — Алфонсо я искал, а това било единственото, което имало значение. И най-важното, за да бъде сигурен, че брат му няма да я докосне повече, той заявил, че ще се ожени за нея! Ето как на четиринайсет години и половина Розария станала съпруга на Алфонсо де Сио и се превърнала в член на една от най-страховитите мафиотски фамилии в цял Неапол и околността му!
	Розария скоро осъзнала, че да бъде съпруга на Алфонсо, е за предпочитане, пред това да бъде сексуална играчка на по-големия му брат. Знаела, че съпругът й няма да бъде често около нея, защото пътувал много. Освен това благодарение на Алфонсо, на когото се примолила, тя успяла да спаси малката си сестричка поне на онзи етап — от живота на дете проститутка.
	Алфонсо се оженил за Розария набързо, защото пак трябвало да потегли на път. Венчавката се състояла в църквата „Свети Аниело“, прочута с чудесата си. Кралят и неговият двор ежегодно посещавали тази църква, за да гледат как кралският бръснар подстригва израсналата за една година по чудодеен начин коса върху изработената от слонова кост глава на Христос. След като църквата била достатъчно подходяща за краля, значи била достатъчно подходяща и за фамилията Де Сио. На церемонията присъствали страховитата и импозантна майка ни Алфонсо, баща му, двете му неомъжени сестри, Салваторе, Луиза и нещастната Филомена със София. Облечена в рокля от красива бяла дантела, купена й от бъдещите й зълви, Розария стояла съкрушена до младоженеца, който стискал ръката й доста по-силно, отколкото било необходимо.
	След женитбата Алфонсо извадил младата си невеста от влажното мазе и я настанил в малък апартамент край пристанището. На София и леля й Филомена било позволено да се преместят при нея в ролята на нейни придружителки. Алфонсо бил предоволен от това развитие на нещата — щял да разполага с Розария винаги когато идвал в града, а през останалото време щял да се радва на свободата си. Освен това бил постигнал най-важната си цел — да отнеме Розария от брат си. Това му стигало.
	Горката Филомена се чувствала безпомощна и много виновна, че не успяла да опази по-добре своите момичета. Всеки ден оплаквала ориста, сполетяла семейството й. Луиза била завинаги загубена за нея, но поне момичетата били все още живи и здрави. Единственото, което можела да стори оттук нататък, било да ги държи плътно до себе си и да се моли на Дева Мария да им спести бъдещи изпитанията.
	След всичко, което трите жени били преживели, настаняването им в самостоятелен апартамент било огромно облекчение. Алфонсо нямал нищо против да им предостави покрив над главата и да издържа Розария, но щедростта му не включвала леля й и сестра й. Самата Розария споделяла всичко с тях, разбира се, но имало дни, в които гладували.
	— Не ни трябват благодеянията на фамилия Де Сио! — отсякла един ден Филомена пред голямата си племенница. — Аз ще си намеря работа! Имам достатъчно умения, за да издържам и трите ни. Ще ми се изобщо да не бяхме длъжни да приемаме мръсните им пари!
	Ала работа не се намирала лесно, а още по-малко — почтена работа. В крайна сметка Дева Мария ги възнаградила — след месеци наред обикаляне и търсене Филомена успяла да се уреди като икономка в щаба на Съюзниците.
	— Да си отваряш очите на четири! И ушите! — наредил Алфонсо на Филомена, когато научил, че е тръгнала на работа. — Браво на теб! Хубаво е да разполагаме с вътрешна информация. Каквото научиш — новини, корабни доставки, дори клюки — веднага докладваш на мен, разбра ли?
	Алфонсо бил повече от доволен, че без никакви усилия се е сдобил със свой _шпионин_, както благоволявал да се изразява самият той, в щабквартирата на Съюзниците.


>>	Шеста глава

	_Гърция, Егейско море, 1999 година_
	От очите на Анна се стичаха огромни сълзи. Сърцето я болеше от мъка за родителите й, за леля й, за всички, които бяха дошли преди нея на този свят. Върху нея продължаваше да се излива гигантската амфора с невъобразимите семейни тайни и тя имаше чувството, че всеки момент ще се удави в тях. Беше толкова шокирана от чутото, че остана вцепенена и онемяла дълго след като Алексис беше спрял да разказва.
	— Но защо никой от вас не ни е казвал нищо за това, тате? — бяха първите й думи, след като отново си върна дар словото.
	— Моля те да ме разбереш, Анна! Майка ти се срамуваше ужасно от тази част от миналото си и ме закле никога да не ви казвам! Нямах право да предам доверието й!
	Анна изтри сълзите с крайчеца на големия си шал, постара се да успокои дишането си, протегна ръка и я постави върху ръката на баща си.
	— Поне за трудностите на войната, тате! — промълви. — Поне за тях можеше да ни разкажеш!
	— Откъде можех да започна, Анна _му_! — въздъхна Алексис и притвори очи. — Как разказва човек за една страшна война? А и докато майката ти беше жива, за нищо на света не можех да спомена каквото и да било за онзи период.
	— Ами леля Урания? — попита Анна, отново раздирана от конфликтни чувства.
	Коя е била по-грозно предадена, чудеше се тя, майка й или леля й? Наистина ли баща й беше прекарал целия си живот, обичайки еднакво силно две жени? Как беше успял да издържи в този невъзможен любовен триъгълник? Майка й очевидно не е знаела нищичко за Урания, но как се е чувствала леля й? С годините Урания и Розария бяха станали добри приятелки, но как беше издържала леля й на всичко това? Лоялността на Анна беше поставена на изпитание — тя беше неспособна да реши към кого от тримата да я насочи. Съществуваше и огромна опасност да проектира собствените си чувства относно изневерите и върху тримата.
	— Коя от двете обичаше повече? — попита накрая, макар да не беше сигурна дали иска да чуе отговора.
	— Никога не е ставало въпрос за повече, Анна. Никога не е имало сравнение — отговори без всякакво колебание баща й. — Обичах безрезервно майка ти, но и никога не забравих Урания. И нито за миг не се отрекох от любовта си към едната и към другата. Беше невъзможно!
	— Но нали цял живот си живял с майка ми, нали тя е била майка на децата ти? — продължи да настоява Анна. — Това не значеше ли нищо за теб?
	— Ето как стоят нещата, Анна — обичам и теб, и братята ти еднакво. Не правя никаква разлика. По отношение на Розария и Урания е същото. Няма разлика. Любовта си е любов, момичето ми! — натърти Алексис, пое си дълбоко дъх и го задържа доста дълго, преди да издиша, и продължи: — Защото, виждаш ли, Анула _му_, ако носиш истинска _ага`пе_ в сърцето си, тя никога не те напуска. В живота не съществуват само черно и бяло. Животът не е права линия.
	Със съзнание, изпълнено с картини от младостта на бедната си майчица, Анна отпусна глава в ръце и отново се разплака.
	— Виждаш ли колко е трудно да чуеш всичко това, Анна? — продължи баща й. — Е, как можех да ти кажа преди?
	— О, тате! Бедната ми майчица! — беше единственото, което успя да промълви Анна, докато ридаеше.
	Цял живот беше идеализирала любовта и брака на родителите си. Знаеше само онова, което й бяха казали — че голямата им страст е устояла на всички пречки и изпитания, най-вече на противопоставянето на родителите на майка й на техния брак. Откъде би могла да допусне, че собствената й баба е била безсърдечна курва, готова да продаде за пари и спокойствие дори дъщерите си? Малкото момиченце вътре в Анна бе съкрушено. Нещата, в които доскоро беше вярвала — разбити напълно.
	Двамата потънаха в мълчание. Алексис се отдаде на спомените си, Анна се опитваше да се успокои и да подреди мислите си. Тя едва ли не се срамуваше, че изобщо й беше хрумнало да сравнява собствените си преживявания с онова, което са били принудени да изтърпят родителите й. Приликите бяха твърде далечни — ако изобщо ги имаше, то те се състояха в наличието на „любовен триъгълник“. Но след като хора, които бяха нейна плът и кръв, са били в състояние да издържат на подобни изпитания, не би ли трябвало и тя да може да се справи с нещо, което на техния фон изглеждаше като нищожно разтърсване? Не трябва ли да успее да се освободи от гнева си? Замисли се за собствения си брак. Допреди няколко месеца с чиста съвест можеше да каже, че бракът й е стабилен, че се радва на прекрасен живот. Е, вярно че Макс бе проявявал от време на време интелектуално високомерие, но тя беше длъжна да си признае, че винаги го беше оставяла да му се размине.
	— Мамо, защо търпиш подобно поведение?! — беше й казвала възмутено Клоуи, когато беше улавяла баща си в надутост. — Той да не си въобразява, че знае всичко на света?
	— Няма проблеми, миличка, знаеш го какъв е — беше се опитвала да го извини пред дъщеря си Анна. — Все пак студентите по цял ден се прекланят пред него и знанията му, та сигурно очаква и от нас да постъпваме по същия начин. Не го прави нарочно.
	Да, Анна сама беше позволила на Макс да се държи по този начин. Но като цяло той бе грижовен и забавен партньор, добър баща и до съвсем скоро — добър съпруг. Двамата бяха преживели толкова много щастливи мигове! Какво се обърка изведнъж, какво стана? Изневярата му я беше наранила дълбоко, но много повече я заболя от пълното му пренебрежение към нейните чувства.
	Немного отдавна Анна и няколко нейни приятелки бяха решили да си организират женска вечер. Една от главните теми на разговора им беше изневярата.
	— Според мен, ако се стигне до подобно нещо, съпрузите трябва да проведат сериозен разговор за причините, довели до тази изневяра — беше отбелязала съвсем в свой стил Анна.
	— Ако разбера, че Джак има любовница, веднага ще му отрежа оная работа! — беше отсякла Анджела, бракоразводен адвокат, предизвиквайки неконтролируемия кикот на всичките си приятелки. — Ще я отрежа и моментално ще я метна през прозореца!
	— Не знам, момичета — беше отвърнала Сам, най-добрата приятелка на Анна, също художничка. — Ами ако е една от нас? Приемаме, че с изневери се занимават само мъжете, но жените също го правят…
	— Що се отнася до мен, никога! — беше извикала съвсем искрено Анна. — Твърде много обичам Макс, за да му изневеря!
	— А смята ли се за изневяра, ако е само забежка, само секс? — беше запитала София, снаха й, съпругата на един от братята й. — От друга страна… май при нас никога не може да стане така, а?
	— Дааа, ако правим секс с някого, ние обикновено имаме чувства към него, влюбваме се и всичко завършва със сълзи. Докато при мъжете всичко е предимно и само секс, нали? — беше добавила друга приятелка и дискусията беше продължила в същия дух.
	Затова, когато Макс й беше съобщил за любовната си афера, беше я заболяло най-вече от неговата двойственост по отношение както на нея, така и на брака им. Анна беше сигурна, че ако той беше изразил някакво съжаление за действията си и й беше поискал прошка, тя веднага щеше да приложи на практика своята теория за сериозния разговор. В крайна сметка най-непоносимо от всичко се бе оказало неговото тотално безразличие.

	* * *

	— Знаеш ли, тате, прав си — чу се да изрича Анна след дълго мълчание. — Май животът наистина не е толкова прост.
	— Дори когато си мислиш, че най-сетне всичко е под твой контрол, животът пак има навика да те изненадва — отвърна Алексис.
	— Моля те, продължи да разказваш, тате! — подкани го тя, макар да знаеше, че може би не трябва да го притиска толкова много. — Искам да знам колкото е възможно повече!
	— Бъди по-търпелива, Анна, вече не съм млад като преди, въздухът ми не е толкова много — отговори той и потупа нежно ръката й.
	— Да, знам, тате. Съжалявам! — кимна виновно тя, но въпреки това продължи: — А какво е ставало по време на войната на нашия остров? Поддържал ли си контакт с някого тук? Знаеш ли нещо за тукашния им живот?
	— О, момичето ми, не можеш да си представиш колко… — не довърши Алексис и от гърдите му се изтръгна дълбока болезнена въздишка. — Години наред нямах новини от никого тук и сърцето ми щеше да се пръсне от тревога! Към края на войната започнах да получавам писма от майка ми, твоята баба — макар и със закъснение те успяваха да ме намерят и така научих първите новини за семейството и за… Урания.


>>	Седма глава

	_През войната, Гърция, 1944 година_
	— Когато войната свърши, за мен ще бъде удоволствие да дойда с теб и да ти помогна да основеш вашето селско училище — беше казал Михалис на Урания, когато сподели с него най-голямата си мечта. — Така де — беше побързал да добави той, — ако ти и Калиопа ме искате.
	— Не мога да си представя по-добро предложение! — отвърна възторжено Урания.
	Връзката й с Михалис беше придобила изключително голямо значение за нея и двамата прекарваха заедно по-голяма част от свободното си време. Когато той не й гостуваше в квартирата у кирия Исмини, двамата предприемаха дълги разходки по плажа или седяха с часове по кафенетата, за да обменят мисли и да правят планове. Михалис не криеше любовта си към Урания и за голяма изненада не след дълго тя установи, че също започва да изпитва към него нещо повече от приятелски чувства. И макар че тези чувства дори не се доближаваха до пълното духовно и телесно отдаване, с което се беше обрекла на Алексис, тя все пак беше силно привързана към Михалис.
	Урания беше сигурна, че Калиопа ще го хареса не по-малко от нея самата и ще приветства помощта и познанията му. Знаеше, че тримата ще бъдат страхотен екип. Вече беше споменала за Михалис в писмата до сестра си и Калиопа нямаше търпение да се запознае с младия мъж, който най-сетне беше успял да впечатли упоритата й сестра.
	Ала краят на войната изобщо не се виждаше и скоро на двамата им стана пределно ясно, че каквито и планове и мечти да имаха за бъдещето, щяха да бъдат принудени да почакат. Армията имаше нужда от всеки здрав млад мъж, така че съвсем скоро Михалис заедно с повечето приятели и колеги бяха принудени да облекат униформи.
	— Да се надяваме, че съвсем скоро пак ще бъдем заедно — каза той на Урания вечерта, когато се отби, за да си вземе довиждане с нея. — Тогава Гърция отново ще бъде свободна и демократична страна.
	Нощта беше безоблачна и ярката пълна луна осветяваше лицата им. Бяха се разхождали из градината, а сега седяха под едно натежало от цветове лимоново дърво. Преди това хазяйката ги беше поканила на прощална вечеря, приготвена лично от нея — натъжена заради заминаването на Михалис на фронта, тя искаше да го изпрати по подобаващ начин. Беше заколила любимата си кокошка, беше застлала масата с най-хубавата си покривка и я беше подредила със съдовете си от костен порцелан — и двете част от нейната зестра. Когато вечерята беше приключила, тя церемониално беше изнесла от стаята си бутилка бренди, пазена за много специален случай, и я беше връчила на Михалис, за да я отвори.
	— Вечерта изисква тост! — бе изтъкнала усмихнато, докато раздаваше красивите си чаши. — Защото утре нашият скъп Михалис, когото обикнах като син, ще отиде да се бие за нас и заради нас ежедневно ще излага живота си на опасност. Длъжни сме да вдигнем тост за неговата безопасност и да му пожелаем да се върне жив и здрав!
	Всички се съгласиха с нея, вдигнаха наздравица за Михалис и му пожелаха скорошно завръщане. А после, както ставаше винаги напоследък, момичетата едно по едно се изнесоха, следвани от хазяйката, за да оставят двамата насаме.
	— Ще ме чакаш ли, Урания? — попита Михалис, плъзна ръка през кръста й и я придърпа към себе си.
	— Разбира се, че ще те чакам — отговори тя и прокара пръсти по бузата му.
	— Ще гледам да се върна по-бързичко! После ще дойда на вашия остров и ще поискам ръката ти от баща ти. Ще разкажеш ли на семейството си за мен, Урания? Ще ме приемеш ли? Ще ме обичаш ли достатъчно, за да станеш моя съпруга, когато тази война свърши?
	След тези думи той хвана ръката й, вдигна я към устните си и я целуна.
	Очите й най-неочаквано се напълниха с горчиви сълзи, а бурята, която всички тези негови въпроси породиха в душата й, я хвана напълно неподготвена. Някъде дълбоко в нея се надигна едно сладко-горчиво чувство, на устните й запърха едно име. Тя преглътна, за да го избута назад, но името остана да трепти на устните й и да настоява да бъде произнесено. _Лекси!_ Сърцето й се изпълни с тъга. Колебанието й продължи толкова дълго, че тя се отдръпна. Михалис седеше и чакаше, съсипан и отчаян, с пребледняло под лунната светлина лице. Отказът й изглеждаше неизбежен. След още известно време, което му се стори цяла вечност, Урания избърса сълзите си, пое си дълбоко въздух, вдигна гордо глава и изрече:
	— Да, Михалис, ще те чакам! — Хвана ръката му и добави: — Ще разкажа на баща си за теб и ще стана твоя съпруга, когато войната свърши. И наистина ще те обичам, имаш думата ми!

	* * *

	Без Михалис Урания се чувстваше уязвима и неспокойна. Новините от Атина започнаха да стават все по-притеснителни и жените не пропускаха нито една информационна емисия по радиото. Германското нахлуване в гръцката столица означаваше, че не след дълго присъствието на немците ще се усети и на остров Лесбос. Слуховете за пристигането им зачестиха и Урания прецени, че за нея би било твърде опасно да стои повече тук. Нямаше друг избор, освен да се върне у дома, при семейството си, и да чака ситуацията да се стабилизира. Талия също се готвеше да се върне на село, където родителите й вече я чакаха с нетърпение. И сестрите стягаха багажа си за дома. Кирия Исмини щеше да остане отново сама.
	— Иска ми се да можех да я взема с мен — каза Урания, когато си даде сметка, че всички потеглят по едно и също време. — Какво ще стане с нея, когато остане съвсем сама?
	— Ще помоля татко от време на време да ме кара до града, за да я наглеждам — отвърна Талия. — А ако нещата загрубеят, веднага ще дойдем да я приберем при нас.
	А самата кирия Исмини, по характер вечен оптимист, беше убедена, че ситуацията скоро ще се стабилизира.
	— Онова, което е надвиснало над нас, е просто тъмен облак, който скоро ще отмине — повтаряше тя на момичетата. — Не след дълго пак ще се радваме на ясно небе, а всички вие ще се върнете отново при мен, за да продължите образованието си, ще видите!
	Горката кирия Исмини не можеше да си представи колко се лъжеше.

	* * *

	Когато се върна у дома, Урания установи, че почти нищо не се е променило. Всичко си беше така, както преди, екотът на войната още не беше достигнал далечните егейски острови и животът си продължаваше постарому. Калиопа беше на седмото небе, когато видя голямата си сестра, и всички, включително леля й Афродита, я посрещнаха с отворени обятия.
	— Толкова съм щастлива, че се върна у дома, Урания _му_! — повтаряше Калиопа, притиснала сестра си към гърдите си. — Толкова се притеснявах за теб! Всички се притеснявахме. Тук, при нас, ще бъдеш в безопасност.
	Ала войната не остави незасегнато нито едно кътче по пътя си и спокойствието на техния остров беше кратко.

	* * *

	Първоначално Урания си помисли, че сънува. През отворения прозорец се чу бръмчене на мотоциклети, скоро след тях се извисиха писъците на кирия Марица, съседката.
	— _Немците са тук! Немците са тук!_ — пищеше тя.
	Урания седна рязко в леглото и погледна към стенния часовник — точно пет сутринта. Бледа светлина нахлуваше през процепите на кепенците. Урания разтърси здраво Калиопа, за да я събуди, слезе от леглото и отиде до прозореца. Надничайки предпазливо, ги видя — по двама, понякога по трима на мотоциклет. Пристигнаха сред огромни облаци прах и спряха шумно на селския площад. В началото бяха само шест мотоциклета. После се появиха и военните камиони. Скоро целият площад гъмжеше от немци, прашни и уморени на вид.
	— Калиопа, Калиопа! Майко божия, ставай! — развика се Урания на сестра си, която се опитваше да се надигне на лакти. — Тук са! Много са!
	— Кой? Кой е тук? Какво става? — изкрещя Калиопа, все още сънена и неспособна да разбере нищо. — Помогни ми, сестричке! Помогни ми да се измъкна от леглото!
	С пристигането си настаниха в кметството свой щаб и част от войниците. Останалите, в това число повечето от офицерите, щяха да реквизират няколко от местните къщи. Неприятната задача по информирането на селяните, че са длъжни да приютят врага, се падна, естествено, на кмета, който неохотно тръгна да чука от врата на врата и да разнася лошите новини. На бащата на Урания беше съобщено, че при тях ще бъдат разквартирувани един офицер и ординарецът му. Те искали да разполагат със самостоятелни стаи плюс достъп до кухнята, банята и тоалетната.
	— Копелета! — изрева Андрикос, когато уплашеният и силно смутен кмет му съобщи тази новина. — Къщата ми е пълна с дъщери! Какво се очаква от мен да правя с тях?
	— Защо тези долни кучи синове не избраха моята къща! — изруга брат му Костандис, когато научи. — В нея сме само аз и Афродита, а твоята е препълнена.
	— Сигурно защото са надушили миризмата на женско — измърмори Андрикос и се изплю отвратено на земята.
	— Решението е само едно! — заяви Костандис и удари с юмрук по масата. — Момичетата трябва да се преместят при нас!
	Ето как през онази нощ, преди немците да се появят в дома им, под прикритието на нощта четири от петте момичета на фамилията Левантис се преместиха да живеят при леля си и чичо си. Асимина, средната сестра, която отдавна се беше отказала да чака Урания да вземе решение за брак, още миналата година беше приела една сватовница и сега живееше при семейството на съпруга си.
	А Андрикос беше принуден безпомощно да наблюдава как в къщата му двама германски войници громоляха с тежките си ботуши, поздравяваха се с омразното „Хайл Хитлер“, готвеха отвратително вонящите си немски наденички в кухнята му и при всеки изгрев на слънцето се събличаха най-безсрамно по долни гащи, за да се мият с маркуча в задния двор, вместо да използват банята.
	— Ама те са като животни! — извика ужасено Хрисула, когато ги видя за първи път. — Нямат никакъв срам, никаква почтеност!
	— Не мога да търпя подобно поведение! — изсъска под нос зачервеният от гняв Андрикос. — Представяш ли си, ако момичетата бяха останали тук! Какъв срам, какъв позор!
	В старанието си да избягват колкото е възможно повече контактите си с немците, двамата възрастни съпрузи се оттеглиха в стаичката на най-горния етаж на къщата, като оставиха всичко останало от дома си в ръцете на врага.

	* * *

	Последиците от германската окупация се стовариха върху малкия остров като цунами. Търговията рязко спря, електричеството беше изключено, на пресата беше наложена строга цензура, на храната — жестоки ограничения. Новият режим беше усетен автоматично и целият остров изпадна в състояние на шок. До пристигането на немците Костандис, Андрикос и останалите рибари все още имаха възможност да излизат в морето и да въртят търговията си. Но сега това беше станало изключително трудно. Немците реквизираха храна и провизии от всеки, който разполагаше с такива или ги произвеждаше. Информатори, готови да издадат сънародниците си заради облагите и парите на врага, бързаха да насочат германските войници към съответните къщи. В началото те идваха на велосипеди и претърсваха, след като установяха какво има в наличност, се връщаха с камиони, на които натоварваха намерената храна и животни.
	Фамилията Левантис открай време отглеждаше собствени плодове и зеленчуци, произвеждаше собствен зехтин и вино, държеше по няколко кози, кокошки и зайци. Заедно с риболова те разполагаха с предостатъчно храна за себе си и дори споделяха нещо от нея с други семейства — докато не се появиха немците и не започнаха да грабят всичко. Единственият начин да оцелеят след подобно насилие и да не умрат от глад, беше да измислят как да скрият известна част от провизиите. Животните бяха иззети до едно, но оставаше продукцията от зеленчуковата и от овощната градина, която момичетата започнаха умело да крият.
	Държаха храна навсякъде, освен в кухнята и килера. Яйцата и хляба криеха в кошници сред макарите и преждите си за бродерия, млякото и сиренето пъхаха в кошовете с мръсно бельо в пералното помещение, зеленчуците — в тасовете за баня. Много ги биваше и да разсейват синеоките белокожи младежи, изпращани от командването им да извършват проверките за храна. Макар момичетата да ги ненавиждаха, за да оцелеят всички, трябваше да отвличат вниманието им. Сестрите до една бяха красавици, затова не им беше трудно да отклоняват войниците от задачата им.
	Единственото животно, което немците не успяха да приберат след първото си претърсване, беше малка кафява кокошка, която се беше привързала много към Калиопа, откакто момичето я беше отгледало от малко пиленце със счупено краче.
	— Повечето хора си имат за домашен любимец котка, куче или жълто канарче в клетка — подкачаше я понякога Евгения, най-малката им сестра. — Ти обаче си избрала да имаш кокошка!
	Но когато необичайният домашен любимец се превърна в тлъста кафява кокошчица с невероятна способност за снасяне на яйца, никой повече не посмя да се подиграва на стопанката й. Тъкмо обратното — всички се стараеха да се грижат за нея и да я крият добре от зорките очи на германските войници. Котула, както я беше нарекла Калиопа, като че ли разбираше какво става. Щом чуеше изскърцването на спирачките на военен камион, кокошката се оставяше на Калиопа да я вдигне и да я постави в кошницата, увесена на една от дръжките на инвалидния й стол, след което да я покрие добре с прежди и куки. Оставаше там по-тиха от водата, докато не й бъде даден знак, че отново е безопасно да излезе. Нито един от войниците не беше заподозрял нищичко, а и всички се стараеха да не обръщат много внимание на чудатото сакато момиче в инвалидния стол.
	В своето безпомощно състояние при нормални обстоятелства Калиопа щеше да се превърне в обект на интерес за нацистката полиция, която не се славеше с толерантност към болните и сакатите. Но този път съдбата бе решила да я дари с късмет, благодарение на който й се размина. Един от германските войници, изпратени да инспектират семейство Левантис, се оказа със сестра, която след катастрофа с кола също била в инвалиден стол. Когато видя Калиопа, в сърцето му се зародиха толкова силни чувства на тъга и съчувствие към гръцкото момиче, че реши да я остави на мира.

	* * *

	По време на германската окупация повечето училища в града и селата на острова бяха затворили поради липса на учители. Младият учител, който отговаряше за основното училище в тяхното село, беше призован в армията и трябваше да напусне острова, а в гимназията в града, макар да беше още отворена, почти нямаше учители, които да преподават. Транспортът беше ограничен до минимум и никой не се чувстваше в безопасност да пътува, особено децата. Дори Филипос беше прекратил ежедневните си отбивания със своя автобус „Орела“ и селото беше изпаднало в почти пълна изолация.
	Тогава на Калиопа и Урания им хрумна да отворят пак селското училище и си предложиха услугите като учителки. Идеята им беше приета с ентусиазъм от всички и учениците започнаха да се тълпят при тях. По-големите, които вече не можеха да ходят в гимназията в града, също имаха нужда от обучение. И така двете сестри изведнъж се оказаха страшно заети.
	Децата бяха свикнали да бъдат обучавани в една обща стая, седнали в шест редици. В коя редица ще бъдат, зависеше от възрастта им. Всяка сутрин учителят започваше от първата редица — шестгодишните, и постепенно стигаше до последната, където бяха дванайсетгодишните. На всяка от групите посвещаваше определено време и след като им възложеше задача за изпълнение, се прехвърляше на следващата. Така към края на деня учителят беше успял да обхване по малко и шестте групи. Изключително труден и отнемащ много време метод на обучение.
	Но тъй като щяха да имат и ученици от гимназиалния курс, Урания и Калиопа бяха изправени пред трудно решение. Налагаше се да измислят такъв метод на обучение, който да обхване всички възрастови групи. И решиха, че вместо да преподават на шестте класа едновременно както преди, да ги разделят на три групи от по два класа. Първи и втори клас щяха да бъдат обучавани в понеделник, трети и четвърти — във вторник, пети и шести — в сряда. Останалите два дена от работната седмица щяха да бъдат посветени на по-големите ученици. И тъй като вече бяха две учителки, Калиопа щеше да поеме едната група, Урания — другата и така щяха да прекарват по цял ден само с един и същи клас.
	Новото разпределение моментално пожъна огромен успех. Децата бяха щастливи, че специално на тях се отделя цял ден, че могат да задават индивидуални въпроси и да получават индивидуално внимание, след което да разполагат с останалите дни от седмицата, за да учат и помагат на родителите си. До този момент нито един от учениците не ходеше с охота на училище. Но планът на младите учителки се оказа невероятно ефективен и учениците започнаха да чакат с нетърпение своя учебен ден от седмицата. Калиопа и Урания се трудеха усилено, доволни от осъществяването на голямата си мечта. И цялото село им беше благодарно за невижданата добрина.


>>	Осма глава

	_Неапол_
	Онова, което Розария разказа на Алексис, не само не намали любовта му към нея, ами го накара да я обикне много повече и да закопнее да я защитава от ударите на живота. От този момент нататък всеки път, когато я видеше, му се искаше да я притисне в обятията си и с целувка да отнеме проблемите и тревогите й. Мечтаеше си да й помогне, да я отведе далече от Неапол и от кошмарния й живот. Но как да го направи? След съдбовната разходка до Капри, когато вечер си легнеше, той вече не си представяше как прави любов с нея, а обмисляше планове за бягство. Искаше да се посъветва с някого, например с добрите си приятели Тим Андерсън и Джон Саймънс, за да ги чуе какво биха му казали те, но Розария го беше помолила да не го прави.
	— Хората невинаги са добри като теб, Алексис! — беше го предупредила тя. — Бързо раздават присъди. Аз не съм курва, но съм дъщеря на такава!
	— Греховете на майка ти не са твои грехове, Розария! — възрази Алексис. — Ти не си сторила нищо лошо, за да заслужиш подобен живот! Аз те обичам, Розария, и искам да ти помогна!
	— Аз също те обичам, Алексис, но с нищо не можеш да ми помогнеш! Когато войната приключи, ти ще се върнеш в твоята страна, а аз ще остана тук!
	— Не! Искам да дойдеш с мен! Искам да напуснеш това чудовище! — извика той и усети как кръвта се качва в главата му.
	— Италия е католическа страна, Алексис. Независимо дали искаме, или не, такова нещо като развод не съществува, а дори и да имаше, аз съм омъжена за особено опасен престъпник и където и да отида, никога няма да бъда в безопасност! Безнадеждно е, не разбираш ли?
	— Тогава и аз ще остана в Италия и двамата ще избягаме заедно, ще се скрием някъде в далечните северни райони и ще си сменим имената! — отсече той, твърдо решен да не се предава.
	— Няма измъкване за нас, не разбираш ли? Той ще ни намери навсякъде! Освен това не мога да изоставя София! Леля ми е много болна и ако нещо се случи с нея, кой ще пази София, а? Мога ли да ги изоставя, кажи!

	* * *

	Беше изминала почти година, откакто Алексис беше пристигнал в Неапол — година, която се беше оказала повратна в неговия живот. Беше станал свидетел на надхвърлящо всяко въображение човешко страдание и изпитания, беше попадал в невероятни ситуации, беше се запознал с нови хора, беше спечелил добри приятели и накрая, след толкова много години, отново бе срещнал любовта. Онзи съдбовен ден в Кардиф в кухнята на чичо Георгиос, когато тримата приятели бяха чули с ушите си обявяването на войната, беше като далечен спомен. За Алексис оттогава сякаш бяха изминали десетилетия, а денят, в който беше напуснал Урания, беше от някой друг живот. Макар преживяното да беше оставило своя отпечатък върху него, онзи някогашен младеж от миналото, пълен с любов, страст и вяра в себе си, все още беше някъде там, стаен дълбоко в него. Когато си позволи да спре и да го потърси, Алексис установи, че си е все същият младеж. Онзи младеж, чиято най-голяма мечта се заключаваше в две простички неща — да бъде в хармония със себе си и да живее с момичето, което обича.
	Войната като че ли беше към своя край и мирът, за който Алексис толкова силно мечтаеше, вече се виждаше на хоризонта. Сред населението и войниците постепенно се възцаряваше настроение на щастливо очакване, но противно на всички останали, неговото сърце беше изпълнено със страх от онова, което краят на войната ще донесе за него и Розария. Ситуацията в техния щаб непрекъснато се променяше. Първото, което съкруши Алексис, беше новината, че приятелят му Джон Саймънс е получил заповед да се приготви за отпътуване. Джон не знаеше нито къде го пращат, нито защо, но по принцип всички бяха предупредени, че може да получат подобна заповед по всяко време. Алексис изпадна в паника — той още не беше готов да напусне Неапол. Не можеше да остави Розария, не и без някакво решение за съвместното им бъдеще.
	Въпреки изричното настояване на Розария да не говори с никого за нея, Алексис все пак се реши да поиска съвет от своя приятел, преди той да замине — отдавна беше преценил Джон като най-опитен и с най-големи познания по сърдечните въпроси.
	— Май сте затънали в голяма каша, Алексис, стари приятелю — отбеляза Джон, след като изслуша цялата, или по-точно по-голямата част от тъжната история на живота на Розария.
	По някаква неясна и за него причина Алексис беше пропуснал да спомене, че Розария всъщност има брак с Алфонсо де Сио — беше казал единствено, че живеят заедно. Защо беше предпочел да не сподели тази информация със своя приятел? Може би защото нямаше сили да изрече думите омъжена и Алфонсо във връзка с Розария, без да почувства силна болка в сърцето.
	— Тези приятели от Камората са доста отмъстителни, човече! — продължи Джон. — Не ти препоръчвам да ги ядосваш. Ами другите от семейството, и те ли имат нещо общо с нея?
	— Както разбирам, не. Всички са били предупредени, най-вече Салваторе, по-големият брат на Алфонсо. А с майка си тя отдавна няма нищо общо. Сега живее с леля си и сестра си.
	— Слушай, Алексис — рече Джон и сниши глас, — както изглежда, скоро ще се омитаме оттук. Нещата се променят много бързо, така че може би ще се намери изход и за теб!
	— Но нали тъкмо в това е проблемът! — прекъсна го Алексис. — Аз не искам да си тръгвам оттук! Не и без Розария!
	— Да, знам, приятелю. Чуй ме сега! Знам, че не искаш да оставяш момичето си тук, затова мисля, че трябва да говориш с полковника. Той е свестен човек и съм сигурен, че ще ти помогне, всъщност и на двама ви!
	— Че какво може да направи той? — поклати невярващо глава Алексис.
	— Ще се изненадаш да научиш колко много варианти за излизане от твоята ситуация има! Единият е да поискаш разрешение да се ожениш за Розария. Току-що ми каза, че този Алфонсо почти не стъпва в Неапол, нали така? Което означава, че не я следи непрекъснато. А леля й очевидно е на нейна страна и ще й помогне да избяга.
	Алексис усети, че главата му ще се пръсне от напрежение. Думите на Джон сякаш увиснаха във въздуха и заиграха изкусително пред очите му.
	— Твоята основна задача е да се измъкнеш от приятеля й и от гнева на Камората — продължи Джон. — Съгласен съм, че последното не е маловажен проблем, но съм сигурен, че има начин да се реши! — По лицето му заигра усмивка, когато добави: — Ти няма да си първият войник, прибрал се у дома с италианска съпруга!
	Да се ожени за нея и да я отведе у дома! Главата на Алексис вече не само го болеше, но и жужеше. Каква фантазия! За няколко секунди си позволи да й се наслади. Но как ще го направи и къде ще я отведе? У дома. Но къде беше това? Дори и да беше възможно да се ожени за Розария, къде би могъл да я отведе, на кое място, което би могъл да нарече свой дом? Осъзнаването, че всъщност няма дом, където да се върне, го изпълни с отчаяние. Да, островът наистина беше негов дом, но той никога не би се върнал там, независимо колко силно копнееше за това. Обичаше Розария и искаше да я пази и защитава, но Урания също продължаваше да живее в сърцето му и още усещаше болката от нейната загуба. От едно от писмата на майка си беше разбрал, че Урания е сгодена за някакъв младеж, с когото се била запознала в университета. Нищо чудно… да е омъжена за него и да си има дете. Не, той не можеше да се върне там! Най-близкото място, което би могъл да нарече свой дом, беше къщата на чичо Георгиос в Кардиф.
	— Е, Алексис — прекъсна размислите му Джон, — какво реши? Ще говориш ли с полковника? Сигурен съм, че той ще ти помогне да намериш изход от ситуацията!
	Разговорът с Джон Саймънс накара Алексис да се замисли за нещо много съществено. Ами ако си замълчи за брака на Розария? Възможно ли е тогава да се ожени за нея и да я отведе в Англия, където никой никога не би могъл да научи за миналото й? Той беше скрил от приятеля си, че Розария е омъжена за Алфонсо, не за да го заблуди, а защото, самият той живееше в отрицание на този факт и нямаше сили да го изрече. Алексис изобщо не беше допускал, че Джон ще му предложи да се ожени за нея. Джон не беше от този тип мъже, канеше се да напусне Неапол, без дори да се обади на Кончета. Ами ако разкаже на полковника същата версия? Дали командирът ще му даде разрешение за подобен брак? Дали номерът му ще мине? Наистина ли ще може да се ожени за Розария и да получи разрешение да я вземе със себе си в Англия? А дали самата Розария би се съгласила? Алексис беше наясно, че дори и тя да се съгласи на тази измама, никога не би изоставила сестра си тук, така че той беше длъжен да опита да получи разрешение и за София, та дори и за Филомена! Момиченцето беше като дъщеря на Розария, а и той самият вече се беше привързал към нея, а леля им беше единствената майка, която двете сестри бяха имали. Положението, в което се намираха двете, беше толкова отчайващо, че Алексис се надяваше полковникът да прояви съчувствие и към тях. Колкото повече мислеше по този въпрос, толкова повече усещаше, че всъщност шансовете да осъществи замисъла си, са доста големи. Но първо и най-важно беше да получи разрешение за женитбата. Щеше да бъде незаконно, измама, светотатство в очите на Църквата, щеше да направи Розария полигамна съпруга — но пък бе и единственият възможен изход!
	Нямаше друг избор, освен да опита. Взе твърдото решение да говори със своя командващ офицер, но не и преди да сподели плановете си с Розария и Филомена. Как щяха да реагират двете жени? Надяваше се Розария да се съгласи, но за Филомена не беше толкова сигурен. Дори и Розария да приемеше идеята му, планът нямаше да сработи без одобрението на лелята — а той се опасяваше, че тя може да възрази по религиозни причини.

	* * *

	Двете жени седяха безмълвни и го слушаха. Когато сподели какво е намислил, те пак не казаха нищо. Единственият звук, който Алексис чуваше през тези няколко секунди, които му се сториха цяла вечност, бяха ударите на собственото му сърце. Преминаващите през дантелените пердета лъчи на ранното есенно слънце рисуваха красиви фигурки върху стария мраморен под, който двете жени бяха излъскали до блясък. В стаята се долавяше лек мирис на дезинфектант. През изминалата нощ той си бе представял реакциите им, опасявайки се от най-лошото, а днес, в момента, в който успя да се откопчи от работа, се беше втурнал към техния апартамент.
	Изведнъж Филомена скочи от стола си и се втурна към Алексис. Тя го прегърна и притисна към себе си, последвана от Розария. Двете жени едва не го задушиха в прегръдките си.
	— Бог да те благослови, сине мой! Бог да те благослови! — викаше и плачеше Филомена и го притискаше още по-силно.
	— Аз… аз… толкова се притеснявах — запелтечи Алексис и също ги притисна към себе си. — Притеснявах се, че… че идеята ми няма да ти хареса… заради Църквата.
	— Ха, Църквата! — извика Филомена, отстъпи крачка назад и го изгледа. — Че какво ни пука на нас за Църквата? На нея, да не би да й пука за нас?!
	— Ами… нямах представа… — промърмори Алексис, все още в шок.
	— А аз бих те последвала навсякъде, Алексис — изплака Розария. — Независимо дали съм омъжена за теб, или не!
	— Не знам кой те изпрати при нас, сине мой — продължи Филомена, — но който и да е той, ще му бъда благодарна до края на живота си!
	— Ти си най-хубавото нещо, което ми се е случвало някога, Алексис! И не само на мен, но и на всички нас! — добави Розария. — С радост бих излъгала, измамила и дори убила, само и само да бъда с теб!
	Алексис въздъхна облекчено.
	— Благодаря ти, сине мой, благодаря ти! — повтори отново Филомена и най-сетне го пусна.
	— Ще можеш ли да уредиш нещата така, че всички да дойдем с теб в Англия? — попита Розария и вдигна очи към него.
	— Не знам, но ще направя всичко по силите си — отговори уверено той.
	— Представяш ли си, лельо? Ние трите заедно с Алексис в Англия! Заедно, далече оттук!
	— Толкова съм ти благодарна, сине мой! — рече Филомена и му целуна ръка. — Ще умра щастлива, когато знам, че именно ти ще продължиш да се грижиш за моите момичета!
	— Ти няма да умираш, лельо! — извика Розария. — Отиваме в Англия, забрави ли?
	— Да, вярно — кимна усмихната Филомена. — Права си, _кара миа_, няма да умра. Вече съм по-добре. Не се тревожи, няма да умра. Или поне засега. Но няма и да дойда с вас в Англия. Благодаря ви, че изобщо сте помислили за мен, но аз трябва да остана!
	— Защо? — извикаха в хор Алексис и Розария.
	— Не мога да повярвам, че ти ще успееш да получиш разрешение и за трите ни, сине мой, но дори да стане, аз трябва да остана тук — изтри сълзите си с голяма бяла носна кърпичка, обърна се към Розария и добави: — Ами чичо ти? Ако още е жив?
	Откакто бяха напуснали селото, нямаха вест от съпруга на Филомена. И макар че не беше потвърдено, всички, с изключение на нея, го смятаха за загинал на бойното поле.
	— Ще отида на север, откъдето е неговият род. Ако той е жив, те ще ми помогнат да го открия. Затова не мога да тръгна с вас, мила моя — добави. — Освен това, имам толкова много работа още за вършене!
	— Но ти не можеш да останеш тук! — избухна Розария.
	— Кой казва, че ще остана точно _тук_! — изгледа я леля й. — Ще отида в Болоня, където живее сестрата на чичо ти. Тя ще ме приеме, сигурна съм. Добра жена като нея няма как да ме остави на улицата.
	— Ами Алфонсо, Салваторе и останалите?
	— Изобщо не ме е страх от тези дяволски изчадия! След като вие няма да сте около мен и няма да се тревожа за вас, мога да се справя с тях. Ти за мен не се тревожи, скъпа! В мига, в който вие изчезнете оттук, ще изчезна и аз!
	Колкото и да се опитваха да я вразумят, Филомена беше непреклонна. Още по-настоятелна беше Алексис да продължи с изпълнението на своя план.
	— Аз съм длъжна да остана — поясни на Розария. — Но ти и София заслужавате по-добър живот, далече от това забравено от бога място!

	* * *

	Алексис отново обмисли какво да разкаже на своя командващ офицер. Трябваше да бъде силен, да вярва, че макар онова, което правеше, да не беше редно, той беше _прав_ и това е единственият изход от заплетената ситуация.
	Малко преди срещата си с полковника, силно развълнуван и притеснен, Алексис отиде да се успокои при Розария и Филомена. Завари ги много уплашени. Малката София се беше разболяла. Онова, което в началото изглеждало като същия вирус, повалил лелята преди няколко месеца, се оказало изключително коварно.
	— Тя не е на себе си! — извика Розария и се хвърли в обятията на Алексис в мига, в който го видя. — Цялата гори и не знаем какво да правим!
	— Защо не ме повикахте по-рано? — извика той и се втурна към леглото на детето.
	— Не искахме да те притесняваме. Мислехме си, че тя ще се оправи.
	Но малката София беше слабичко и крехко създание, много податливо на всякакви болести. Състоянието й бързо се влоши.
	Алексис искаше да помогне, но за всеобщо нещастие болестта на София съвпадна с едно от редките отбивания на Алфонсо в Неапол. Алексис нямаше друг избор, освен да се държи на разстояние. Надяваше се, че Алфонсо ще постъпи почтено и ще осигури на детето пеницилин, с който той и останалата част от мафиотската му фамилия търгуваха на черния пазар.
	За всеобщо облекчение Алфонсо действително им осигури пеницилин, но никой не знаеше, че лекарството е почти безполезно заради навика на Камората да го разрежда с цел по-големи продажби. Слабият пеницилин нямаше никакъв ефект и състоянието на София, вместо да се подобри, се влоши още повече. Когато Алфонсо си тръгна и Алексис отново се върне при тях, детето вече беше покосено от коремния тиф. И повече никой не беше в състояние да му помогне.
	Погребаха крехкото тяло на София в селските гробища, точно до баща й, брат й и двамата й чичовци. Филомена и Розария стояха хванати една за друга, неспособни да повярват на случилото се, а зад тях бяха Алексис и неколцина от селяните, които все още продължаваха да живеят там. Луиза не се появи, което може би беше за добро, защото сестра й и дъщеря й нямаше да бъдат отговорни за действията си, ако я видеха.
	През четирите години, откакто беше напуснала селото, Розария непрекъснато беше сънувала как се завръща. Ала никога не си беше представяла, че ще се върне като придружител на ковчега на малката си сестричка. Нищо не изглеждаше така, както го бяха оставили. Тяхната къща беше в руини, селският площад — превърнат в бомбен кратер. Селото им беше подложено на унищожителния огън не само на съюзническите нападения, но и на изригването на Везувий предишната година, което го беше довършило окончателно. Тук вече нямаше нищо, което да задържа Розария и Филомена. Мечтата им за завръщане беше изпепелена.
	Загубата на София беше невероятно тежък удар за Розария, удар, който тя изобщо не беше очаквала. Скръбта и мъката й бяха безгранични. Беше се страхувала за безопасността и девствеността на сестра си, но никога — за живота й. Не си представяше, че така ще завърши тяхната тъжна история. Двете сестри бяха преживели какво ли не и тъкмо се беше появил Алексис и им беше вдъхнал надежда…
	Филомена беше не по-малко съкрушена от Розария от смъртта на малката София, но беше твърдо решена да не се предава и да се концентрира върху Розария. Вече беше изгубила едно от момиченцата си при обстоятелства извън нейния контрол, но другото имаше шанс и тя щеше да го спаси, каквото и да й струваше това. В скръбта си Розария беше започнала да се съмнява в плана на Алексис. Затова Филомена беше длъжна да запази здравия си разум и заради двете им. Трябваше да действа веднага. Алексис трябваше да приведе плана си в действие и да се ожени за Розария колкото е възможно по-скоро. Измамният брак беше нейният единствен паспорт към свободата и единственият й шанс за щастие.
	— Чуй ме сега, Розария — започна Филомена, когато Розария се опита да й каже, че не иска да тръгва, — София ни беше отнета преждевременно, но не ни остава друго, освен да я помним с добро. За теб обаче можем да направим много! Ти обичаш Алексис и той те обича. Нищо не те задържа повече в тази адска дупка! Не пропилявай единствения си шанс за щастие, дъще моя, защото би било престъпление! А ако останеш, със сигурност ще ме убиеш!


>	Четвърта част
>	Любов на един гръцки остров, 1945 година

>>	Първа глава

	Урания обичаше да става заедно със слънцето, предпочиташе да се подготви навреме за училище. Освен това трябваше да свърши много неща, преди да излезе от къщи. Въпреки войната двете със сестра й поддържаха добре училището. Освен Калиопа и леля Афродита, останалите обитатели на къщата още спяха.
	Първата задача на Урания беше да помогне на Калиопа да се измие и облече и едва тогава се заемаше със собствената си подготовка. През това време леля й правеше кафе и слагаше на масата хляб и маслини, за да закусят и трите. Тя също обичаше да започва деня си, преди другите да са станали.
	Тази година пролетта беше настъпила рано. Макар че беше едва месец май, всички поля наоколо бяха застлани с килими от диви цветя, а от двете страни на черния път до училището бяха избуяли жълти маргаритки. Понякога Урания обичаше да минава по него, напряко през полята. Въпреки че там инвалидният стол на Калиопа се буташе по-трудно, тя нямаше нищо против — оттук беше много по-приятно, а и тя обичаше да си набере букетче, което поставяше в буркан на бюрото си в класната стая. Любимите й цветя през този сезон бяха съсънките. Ако имаха късмет, щяха да намерят поне няколко, а ако имаха още по-голям късмет, нямаше да срещнат немци по пътя си.
	Тази сутрин беше като всички останали. Двете сестри и леля им закусваха както обикновено, докато навън двойка лястовички се стрелкаха към гнездото си под кухненския прозорец и бързо след това пак излитаха. Зората вече настъпваше рано и слънцето на изток беше обагрило в розово млечносиньото небе. Нищо не помръдваше, нямаше дори утринен бриз.
	Звукът достигна до ушите на Урания едва когато излезе на двора да нахрани Котула. Идваше от доста далече, в началото приглушен, и тя си помисли, че й се е сторило. Но само след миг зазвуча все по-силно и по-силно. Набираше инерция и постепенно екотът му се понесе през цялото село. Урания се закова на място, не можеше да повярва на ушите си. Камбаните на старата църква „Света Екатерини“ в другия край на селото отекваха с цялата си мощ, високо и ясно. Звънтяха радостно и победно, като че ли възвестяваха Божието Възкресение или победата на живота над смъртта. Последния път, когато някой от селото ги беше чувал да звънят така, беше на Великден преди пристигането на немците. Но тази година Великден беше дошъл и отминал, а църковните камбани бяха замлъкнали от три години.
	Силно развълнувана, Урания хвърли храната на кокошката и се втурна обратно в кухнята, където завари Афродита и Калиопа също шокирани.
	— Знаете ли какво означава това? — прошепна Афродита.
	— Дори не смея да си го помисля! — отговори Урания и пребледня като платно.
	— Те си тръгват! Най-сетне си тръгват! — извика Калиопа и се опита да стане от стола си. — Как ми се иска точно сега да можех да подскоча от радост — промърмори и се отпусна обратно на мястото си.
	Във въздуха се разнесоха писъците на кирия Марица откъм долната страна на улицата:
	— Немците ги няма! Немците ги няма вече!

	* * *

	Беше самата истина. Окупаторите си бяха тръгнали през нощта така внезапно, както и бяха пристигнали. Бяха оставили след себе си само боклуци и хаос. По-късно на хората им отне седмици, докато изчистят домовете си от „мръсната германска воня“, както я наричаше Андрикос. Заминаването им беше отпразнувано с най-голямото тържество, което островът беше виждал някога. Всяко село и град празнуваха, както бяха празнували сватбите и другите си важни събития преди войната. Въпреки че храната беше все още оскъдна, големите количества домашен алкохол я компенсираха. Три дни и три нощи островът беше разтърсван от песни и танци. Бяло-синият гръцки флаг се вееше на всеки балкон, на всеки прозорец, на всеки телеграфен стълб и дърво на острова.

	* * *

	През следващите няколко месеца нещата постепенно се върнаха към нормалния си ход. Мъжете тръгнаха на риболов, а жените се постараха да направят домовете си отново свои. Всички оплакваха убитите във войната, но и се радваха да посрещнат оцелелите. Сред късметлиите беше и младият учител, който нямаше търпение да се върне на мястото си в селското училище.
	Университетът в Лесбос също беше възобновил нормалния си учебен процес и Урания започна да се подготвя за завръщането си там. Този път вълнението й беше двойно — Калиопа щеше да дойде с нея, а щеше да види и Михалис, завърнал се жив и здрав от фронта. Двете сестри нямаха търпение да отворят нова страница от своя живот. След като получеха дипломите си, мечтата им за ново селско училище, което да приюти по-големите деца, вече можеше да бъде осъществена.
	— Толкова се радвам, че най-после ще се запознаеш с Михалис — каза Урания на Калиопа, докато подреждаха багажа й за Лесбос. — Чудя се как ли му се е отразила войната? Дали е променен?
	— Войната промени всички ни, Урания _му_ — отвърна Калиопа. — Би било истинско чудо той да не се е променил.
	През последните години Урания и Михалис поддържаха връзка чрез писма. Макар и малко и на големи периоди от време, неговите писма винаги бяха успявали да стигнат до нея. Тя му беше писала редовно, макар да нямаше никакви гаранции, че той ще получи писмата й.
	Всеки път, когато отиваше до пощата, за да вземе писмо от Михалис, Урания имаше чувството, че й се стяга сърцето. Споменът за Алексис и писмата му преди толкова време сякаш й се присмиваше и събуждаше старата болка по него. Не че не се интересуваше от Михалис, не че не се радваше да получава новини от него. Тъкмо обратното — мислеше за него и с нетърпение очакваше деня, в който двамата щяха да бъдат отново заедно. Но тя отдавна се беше примирила, че колкото и години да бяха минали, Алексис винаги щеше да си остане любовта на живота й.
	Подготовката за заминаването на момичетата на остров Лесбос беше в пълен ход, но за разлика от предишния път Хрисула не се беше поболяла от мисълта, че трябва да изпрати дъщерите си надалече.
	— Урания е много добро момиче — повтаряше на съпруга си в опит да се успокои. — Знам, че ще се грижи добре за сестра си.
	А самата Калиопа изгаряше от нетърпение да се впусне в новото си приключение.
	— Да знаеш, че всички ще ти харесат — казваше й Урания. Хазяйката кирия Исмини е точно като мама, все ни товари с някакви задачи, но иначе е добронамерена и готви много вкусно. А Талия… о, тя е прекрасна! Ще харесаш и нея, и останалите момичета, които са много забавни, и всичките ми приятели от университета… — нареждаше тя, зачервена от вълнение.
	— И? Не забрави ли още някого? — попита я закачливо Калиопа. — Какво ще кажеш за Михалис, той също ли е прекрасен?
	— Разбира се, Калиопа _му_, и Михалис! Нямам търпение да ви запозная най-после! Той е ужасно интелигентен! Когато заговори, човек просто не може да не се заслуша в него. Сигурна съм, че никога не си чувала човек да говори с такава страст за нещата, в които вярва! И не само това, той е много нежна и добра душа. Ще видиш, че ще го харесаш и всички ще си прекарваме чудесно заедно!

	* * *

	Няколко дена преди момичетата да заминат за университета, Андрикос и Хрисула решиха, че искат да изпратят дъщерите си подобаващо. Поканиха всички роднини и приятели. Това щеше да бъде първото истинско семейно празненство след края на войната.
	Костандис и Андрикос се радваха на добър улов през този ден. На такива тържества по традиция се печеше агне или коза на шиш, но тъй като добитъкът беше все още твърде малко, братята решиха, че ще поднесат морски дарове. Повечето от жените бяха заети с подготовката на разнообразието от риби. Урания беше навън и отговаряше за масите. В кухнята рибите се слагаха върху късове лед, а Хрисула даваше инструкции как да бъде приготвен всеки от морските дарове. Имаше октопод и червен кефал, калмари и сардини — и всички толкова пресни, че цялата кухня ухаеше на Егейско море.
	А навън дървените маси бяха подредени под лимоновите и мандариновите дървета в редица, която се простираше по цялата дължина на задния двор.
	Гостите щяха да бъдат трийсет и Урания беше заета да прецени кого къде да настани, да се увери, че има столове за всички поканени. Беше се замислила сериозно и броеше вилиците, ножовете и чиниите, когато най-неочаквано някой се промъкна зад гърба й и сложи ръце на очите й. Урания се стресна, разпищя се, изпусна приборите, които държеше, и те се разпиляха със силен звън по плочките.
	— Стратос, престани! — извика тя и се опита да свали ръцете му от очите си, като си мислеше, че е един от малките й братовчеди. — Сега нямам време за такива игри!
	— Неправилно предположение! — прошепна нечий мъжки глас в ухото й и я обърна към себе си. На Урания й се зави свят от рязкото движение и леко се олюля. Но когато дойде на себе си, тя се вторачи невярващо в мъжа, който стоеше само на сантиметри от нея и обгръщаше с ръце кръста й.
	Едва го позна. Облечен в цивилни дрехи, по-елегантен от всякога и определено красив в тъмносиния си костюм, бяла риза и вратовръзка, с широка усмивка на светналото си от щастие лице, пред нея стоеше Михалис.
	— Приятна изненада, нали? — попита той, хвана и двете й ръце и отстъпи крачка назад, за да я огледа. — Или май те уплаших, а? — попита силно притеснен и я заоглежда.
	— О, не! Не, Михалис! — извика тя и се хвърли в обятията му. — Такава приятна изненада наистина? Кога пристигна… как… защо? — занарежда един след друг въпросите си тя, но после внезапно спря, да не би той да си помисли, че всъщност изобщо не се радва да го види. — Искам да кажа, че много се радвам да те видя тук, но нали след три дена щяхме да се видим на Лесбос?
	— Да, знам, Урания _му_, знам, но не можех да чакам повече! — отговори той, вдигна ръцете й до устните си и ги целуна. — Три години чакане е предостатъчно. Освен това бях длъжен да дойда. Дойдох, за да попитам родителите ти дали ще ти разрешат да станеш моя съпруга… Искаш ли ме все още, Урания? Все още ли си съгласна да станеш моя невеста?

	* * *

	И така, в един топъл септемврийски ден, когато лозниците бяха натежали от грозде, а житото по полята се беше жлътнало, Андрикос и Хрисула се съгласиха да дадат най-голямата си дъщеря на Михалис, който обеща да я обича, почита и да се грижи за нея, докато е жив. Тъй като нямаше време за губене, свещеникът беше повикан в дома им, за да проведе официалната религиозна церемония, освещаваща съюза на младите в очите на Бога. Михалис беше донесъл две златни халки — _аравонес_. Те трябваше да бъдат благословени от свещеника и поставени на средния пръст на лявата им ръка, което означаваше обещание за брак и обричане на младите един на друг и на семействата им. Халките щяха да останат на левите им ръце до сватбената церемония. Тогава щяха да бъдат свалени, отново благословени и поставени на същия пръст, но на дясната ръка, където се очакваше да останат завинаги. Много сълзи от радост бяха изплакани за щастието на младите, особено от Андрикос и Хрисула, които отдавна бяха изгубили надежда, че най-голямата им дъщеря изобщо ще се съгласи да се омъжи. Афродита също плачеше от радост и благодарност. Тайната, която пазеше толкова отдавна, й тежеше много, а освен това се беше опасявала, че любовта на Урания към Алексис ще й попречи да си намери съпруг и щастие в живота.
	През годините Афродита беше мислила много за любовта им. Никога нямаше да я одобри, но сърцето й беше преизпълнено с тъга за съдбата на двамата млади. Раждането им с кръвна връзка не беше по тяхна вина и въпреки това ги беше разделило, а нея беше откъснало от единственото й дете. Алексис й липсваше много повече, отколкото беше в състояние да опише, и не минаваше и ден, в който да не се помоли Бог да го пази или да не запали свещичка за здравето му. От писмата му й беше станало ясно, че синът й се е превърнал в нещастна, изгубена душа, затова, когато й беше писал, че най-сетне пак е открил любовта и че ще се жени за Розария, тя благодари от сърце и душа на Бога и пожела същото и за племенницата си. И сега, когато и Урания беше намерила любовта, единственото, за което можеше да се моли Афродита, беше един ден Алексис да се върне при нея.
	Денят, започнал като прощално тържество за трийсет души в един заден двор, се превърна в церемония за годежа на Михалис и Урания, водена от селския свещеник. Всички бяха поканени. След задължителната благословия хората набързо донесоха маси и столове на селския площад, за да могат да се съберат всички, и всяко домакинство начело с пекаря, касапина и продавача на зеленчуци се втурнаха да извадят от домовете си кой каквото има, за да допринесат с нещо за общата трапеза. За втори път от шест месеца насам селото си припомни онзи тип веселба, каквато беше липсвала по тези места през годините на германската окупация. Храната и виното се лееха, а песните и танците продължиха да огласят околността до късните часове на топлата есенна нощ.


>>
C>
	Филия`:
	„Любов на ума.“ И на стар, и на съвременен гръцки означава топла привързаност и приятелство.
	При този вид любов колкото даваш, толкова вземаш.
	Това е безстрастна, целомъдрена любов, понятие, измислено от Аристотел.
	Включва лоялност към приятелите, семейството и обществото и изисква добродетелност, равенство и добро познаване на характерите.
C$


>>	Втора глава

	Кирия Исмини беше много щастлива да види къщата си отново пълна и да приветства с добре дошли своите момичета. Приятелката на Урания — Талия, също се беше върнала да продължи обучението си в университета, но другите две квартирантки си бяха останали у дома. Три години се бяха оказали за тях достатъчни за практикуване на шивашките умения, които бяха придобили тук. Сестрите бяха събрали предостатъчно клиенти на своя остров и не им се налагаше да се връщат да чиракуват на Лесбос. Това означаваше, че едната стая беше свободна, и след кратко обсъждане всички се съгласиха, че стаята трябва да бъде за Урания, защото вече е сгодена. Кирия Исмини, Калиопа и Талия бяха единодушни, че Урания се нуждае от известно уединение. Място, където двамата с Михалис да могат да остават насаме. Обаче Урания беше непреклонна — щеше да продължи да спи при сестра си.
	— Ами ако внезапно се събудиш през нощта и имаш нужда от помощ да станеш от леглото? — обърна се тя към Калиопа, докато трите жени се опитваха да я убедят, че най-правилното е тя да остане сама в стая.
	— Че аз не мога ли да й помогна? — провикна се възмутено Талия.
	— Ти се нуждаеш от място, където двамата с Михалис да можете да бъдете заедно, без ние останалите да ви дишаме във вратовете! — настоя Калиопа.
	— Урания, вие вече сте двойка — допълни кирия Исмини, като потупа лекичко лявата й ръка и халката й. — Трябва да се опознаете. А скоро ще бъдете и женени. Годежът е като пробен брак. Когато аз се сгодих за Деметрис, той се премести при мен в къщата на родителите ми, докато се оженим.
	— Но ние няма да се женим веднага! — възрази Урания. — Освен това, ако искаме да бъдем насаме, можем да отидем в градината! Овощната градина е предостатъчна, преди войната ни стигаше.
	— Това не е същото — усмихна се кирия Исмини. — Преди войната не бяхте сгодени, а сега ви е позволено… по-точно, сега _се очаква_ от вас да оставате известно време насаме!
	— Но аз мога да бъда насаме с Михалис навсякъде! — не се предаваше Урания. — Това не означава, че трябва да спя сама в стая!
	Според местните обичаи след годежа на младите им се позволяваше да се отдадат на плътски удоволствия. Самият акт, разбира се, беше строго запазен за първата брачна нощ, въпреки че през последните години случаите на „преждевременни раждания“ бяха зачестили. За раждането на тези _седмачета_, както бяха евфемистично наричани бебетата, се нарочваха било крехкото здраве на булката, било други външни фактори като тежък физически труд, студ, горещина или пикантна храна.
	Накрая беше решено и трите момичета да спят заедно в едната стая, а другата да функционира като обща — място, където някоя от тях би могла да се уедини, за да учи, да размишлява или в случая с Урания, където, ако тя желае, би могла да се уедини с Михалис. Кирия Исмини им даде всички възможни мебели, които можеше да задели — стар диван и няколко стола, които момичетата покриха с ярки тъкани кувертюри и възглавнички. Общата стая се превърна в уютно, весело, слънчево местенце. За първи път, откакто се бяха запознали, Урания и Михалис разполагаха с място, където да могат да останат съвсем сами и да затворят вратата. Михалис беше на седмото небе. Чувстваше се свободен да прегръща любимата си и да я целува без страх, че поведението му ще бъде изтълкувано погрешно.
	Урания също беше доволна от това състояние на нещата. Въпреки че усещането изобщо не можеше да се сравни с тръпката от докосването на Алексис, тя ценеше любовта на Михалис и се наслаждаваше на ласките и целувките му.
	С Михалис Урания беше точно толкова щастлива, колкото би могла да бъде с всеки друг мъж, който не беше Алексис. И до този извод беше стигнала много отдавна. След като не можеше да има Алексис, значи Михалис беше най-подходящият за нея — той беше мил и почтен, обичаше я и тя го обичаше, а когато всички вземеха дипломите си, щяха да се върнат заедно на острова и да основат своето училище. Голямата мечта на двете сестри щеше да се сбъдне скоро.
	Някои от студентите, с които се познаваха отпреди войната, също се бяха върнали в университета. Сега всички имаха възможността да възобновят приятелствата си оттам, където бяха прекратени. Но срещите невинаги бяха радостни — няколко от младежите не бяха извадили късмет като Михалис. Един от приятелите им беше изгубил ръка, друг — лявото си око, а двама от колегите на Урания бяха останали на бойните полета. Всички студенти бяха минали през огромни изпитания, но не бяха съкрушени, младите им духове продължаваха да гледат напред.
	Калиопа буквално разцъфтя в Митилини. Студентският живот очевидно й допадаше, а борбеният й дух я направи изключително популярна. Животът в университета беше приятен, а къщата на кирия Исмини беше като техен втори дом. Хазяйката скоро си влезе в ролята на квачка, доволна, че пиленцата й са се завърнали, и беше много щастлива, че в къщата й отново се навърта мъж. Въпреки че не се премести да живее при тях, Михалис прекарваше по-голямата част от свободното си време в къщата им и дори се хранеше редовно при тях.
	— Едно време твърдях, че ако някога имам деца, искам да са момичета — отбелязваше усмихната хазяйката. — Но ако имах син като Михалис, никога нямаше да го кажа!
	Раните от войната заздравяваха бавно, но сигурно и първата академична година мина без почти никакви притеснения. Храната продължаваше да бъде оскъдна, но всички вече бяха свикнали да минават и с по-малко, а зеленчуците и плодовете от градината на хазяйката осигуряваха най-главното. Когато дойде лятната ваканция, Урания и Калиопа се върнаха у дома, придружени от Михалис, който реши да им погостува за няколко седмици.
	— Мисля, че трябва да се ожените — каза Хрисула на дъщеря си, когато пристигнаха. — Не виждам смисъл да се чака, можем да го направим още това лято. Ще бъде по-прилично, ако сте венчани и благословени. Хората вече започват да говорят!
	Урания се вбеси.
	— Да си спомняш някога да ми е пукало какво говорят хората за мен? — рече тя на майка си, едва сдържайки гнева си.
	— Но така ще можете да живеете като мъж и жена! — изтъкна Хрисула. — Не смяташ ли, че е за предпочитане?
	— Онова, което е за предпочитане — вече извика Урания, — е всеки да си гледа своята работа и да не си пъха носа в нашата! С Михалис ще се оженим тогава, когато сме готови, а това няма да стане, докато не завършим образованието си!
	Хрисула не се осмели повече да повдигне тази тема — познаваше най-голямата си дъщеря достатъчно добре, за да спори с нея.
	През това лято Урания посвети много от времето си на Михалис и на разходки из острова. Обикаляха полята на велосипеди, отскочиха до града, ходиха да берат грозде, катериха се по планините, плуваха в лагуната и наблюдаваха издигането на августовската пълна луна над морето. Тя искаше да му покаже всичко, което обичаше — с изключение, разбира се, на тайните места, които принадлежаха само на нея и Алексис. Тези места не бяха за споделяне.
	— Харесвам родния ти остров, Урания _му_ и наистина ще бъда много щастлив да заживея тук с теб! — каза й веднъж Михалис, докато седяха на скалите и наблюдаваха залеза.
	— И аз ще бъда щастлива, Михалис — каза тя и хвана ръката му. — Заедно можем да направим големи неща, сигурна съм! Ти, аз и Калиопа ще бъдем страхотен отбор!
	На следващия ден го заведе да види старото училище и парцела земя до него, който принадлежеше на дядо й и на който той беше дал позволение да се построи новото училище.
	— Това ще бъде нашето наследство за поколенията! — възкликна развълнувана тя. — Можем да започнем с планирането му веднага! Така, докато завършим университета, сградата ще бъде готова!

	* * *

	Това лято беше блажено. Войната беше останала зад гърба им и те започнаха да правят планове и да градят бъдещето си. Но преди да се върнат на Лесбос за следващата академична година и преди хората в Гърция да успеят да се насладят на мира, страната беше хвърлена в касапницата на нов военен конфликт — този път на ожесточена гражданска война. Едва оставили оръжията си срещу нацистите, гърците ги бяха грабнали отново, за да се бият един с друг.
	На Урания й беше добре известно, че Михалис има определени политически възгледи, които тя уважаваше и дори споделяше вижданията му във връзка с потисничеството и колонизацията на тяхната страна от силите на Запада. Но когато той й каза, че иска да се присъедини към партизаните в борбата срещу фашизма, който беше завладял Гърция в края на Втората световна война, на нея й беше изключително тежко и трудно да приеме решението му.
	— Трябва да направим за страната си само още едно нещо, за страната и свободата си! — изрече пламенно той, притиснал я в обятията си. — Стигнахме толкова далече, бихме се толкова славно, но сега е време да довършим започнатото!
	Тя не каза нищо — знаеше, че не може да го спре. В момента страната им се раздираше между онези, които искаха независима социалистическа държава, и другите, които бяха привърженици на западните капиталистически ценности. Партизанската война вече се водеше с всички сили и средства и в рамките на едва няколко седмици Михалис и мнозина от приятелите му вече се бяха присъединили към ЕЛАС — партизанската армия на гръцките комунисти, и бяха готови да влязат отново в битка за своите убеждения.
	През цялата гражданска война Урания остана с Калиопа на Лесбос до края на обучението им. Борбата продължи три дълги години. Новините, които получаваше от Михалис, идваха чрез съобщения, предавани й тайно от други членове на ЕЛАС. В началото от време на време й даваха по някоя и друга набързо написана бележка, но постепенно и тези бележки спряха. Накрая единствените новини, които тя получаваше, бяха набързо прошепнати й на разминаване с някого думи, че Михалис е жив.
	Тя чакаше търпеливо. Беше се научила да издържа стоически на всичко, на което я подложи животът.
	Сраженията се водеха основно на материка и в планинската вътрешност на страната, малките островчета из Егейско море оставаха относително незасегнати. На Лесбос ситуацията беше сравнително спокойна и университетът продължи да работи почти нормално. Накрая Урания завърши и взе диплома с отличие, но тъй като вървеше една година преди Калиопа, остана с нея, докато и тя не завърши. Към този момент гражданската война беше приключила.
	Момичетата се върнаха у дома и гордо представиха дипломите си на своите родители. До този момент никой в рода им не се беше сдобивал с такава висока образователна степен — висше образование, и Хрисула, и Андрикос бяха много щастливи от постиженията на своите дъщери.
	— Виждаш ли? В крайна сметка си е струвало! — изтъкна Хрисула на съпруга си. — Знаех си, че тези двете ще се справят и ще стигнат до върха! Де да можех и аз да имам техните възможности… и техния ум, разбира се!
	— Времената бяха други — отбеляза Андрикос.
	— Ха! Моят баща не искаше да ме пуска дори в основното училище! — махна с ръка Хрисула и въздъхна.
	Свещеникът и учителят открай време бяха най-уважаваните и образовани хора в селските общности на острова. Да има не един, а двама висшисти в едно семейство, се смяташе за невероятна чест. Когато сестрите се върнаха в родния си дом, новото училище беше почти завършено. Съвсем скоро можеха да започнат да подготвят програмите си за новата учебна година. Но Урания не искаше и да чуе за това, докато не се върне Михалис.
	— Обещах му, че ще започнем заедно! — каза тя на Калиопа. — Длъжна съм да спазя обещанието си! Не можем да започнем без него, няма да е правилно!
	Сестра й, разбира се, се съгласи.

	* * *

	Когато гражданската война свърши, стана ясно, че комунистите са победени, голяма част от останалите живи партизани избягаха в съседна Албания. Урания си обясняваше закъснението на Михалис със същата причина — че се е скрил в Албания. Беше сигурна, че пак ще се появи неочаквано и ще я изненада. Но измина цяла година, а от него ни вест, ни кост. Един ден на острова дойде да я види техен общ приятел от университета и член на ЕЛАС.
	— Андреас! — извика Урания и моментално пребледня. Трябваше й доста време, докато събере сили да го попита какво го е довело на техния остров. Направи му кафе и двамата седнаха на дивана, без някой от тях да смее да заговори пръв.
	— Бяхме заедно, когато го раниха — изрече накрая Андреас с разтреперан глас. — Той ме накара да обещая, че ако не оживее, ще дойда лично при теб, за да ти съобщя.

	* * *

	Смъртта на Михалис беше голям удар за Урания. Тя скърбеше за него и публично, и вкъщи. Всички скърбяха. Добротата и благородният му дух бяха докоснали всеки, който го беше познавал. Но постепенно, макар и още в дълбок траур, тя се взе в ръце и върна волята си да продължи напред. Хвърли се с плам да организира работата в училището. Оттук нататък страстта й към обучението и знанията щеше да се превърне във водеща сила в нейния живот, а освен това дължеше и на Михалис да превърне мечтата им в реалност.
	През годините Калиопа и Урания извършиха истински чудеса в малкото селско училище. Всички из околността ги познаваха, много от учениците им ги обичаха. Двете сестри предизвикваха уважение и възхита у всеки, който се докоснеше до тях, макар че може би и известно съжаление, защото всички смятаха за крайно несправедливо от страна на съдбата, че не се беше усмихнала повечко на прекрасните сестри Левантис. Но Калиопа и Урания бяха доволни от живота си и се смятаха за привилегировани да работят онова, на което се бяха посветили. Смятаха, че са извадили голям късмет да се имат една друга и приемаха всичко, което им поднасяше животът, със смирение и благодарност.


>>	Трета глава

	_Гърция, Егейско море, 1999 година_
	Този път разказът се водеше предимно от леля й. И Анна за пореден път слушаше и се питаше как е възможно толкова години да няма ни най-малка представа какви са най-близките й хора и през какво са преминали.
	Както и самата тя си даде сметка, твърде често проектираме върху другите онова, което искаме да видим у тях. За нея например, откакто се помнеше, баща й винаги е бил обожаващият я татко, който се беше оженил за жената на мечтите си и се грижеше за всички. Майка й пък беше момиче с голям късмет, грабнато от галантния войник, в което се бе влюбило, за да заживее щастливо с него до края на дните си и да раздава любов на децата си. А на леля си Урания Анна беше гледала като на грижовна, но нещастна стара мома, която никога не е била обичана и никога не е познала истинска страст. Колко се бе лъгала! За всички тях!
	— Ти познаваше ли го, тате? — попита тя и погледна през сълзи баща си. — Запозна ли се лично с Михалис?
	— Не, Анна _му_, не можах. Но знаех всичко за него. Урания ми разказа.
	— Всъщност вие кога се видяхте за първи път след заминаването ти оттук? — продължи да разпитва тя, докато триеше сълзите си.
	— Ако изобщо съжалявам за нещо в този живот — каза той, — то е, че не се върнах на острова по-рано. Но просто не можех. Не знам дали ме разбирате. Нямах сили.
	Когато научил, че Урания ще се омъжва за Михалис, Алексис си дал сметка, че няма да има сили да ги види заедно. Предполагал, че тя ще се чувства по същия начин, ако той доведе тук Розария.
	— Нямах представа как ще се чувства Урания, а не можех да рискувам да причиня подобна болка нито на нея, нито на себе си. Исках тя да бъде щастлива, но не можех да понеса да я виждам с друг мъж. Да, знам, че нямах такова право, и отлично си давах сметка, че съм лицемер. Непрекъснато си повтарях: „След като съм с Розария и съм щастлив, защо пък Урания да не бъде омъжена?“. Уви, напразно! Продължавах да беснея. А после, когато научих, че Михалис е загинал, не исках да парадирам с щастието си. Не исках да я нараня.
	— Обаче виждаш ли, Анна — прекъсна го Урания, — онова, което Алексис така и не разбра, бе, че моите чувства са по-различни от неговите. Единственото, което някога съм искала за него, е да бъде добре, да бъде щастлив. В крайна сметка той беше принуден да напусне острова, а аз не го последвах. И прекара толкова много години в самотно скиталчество по света. Обичах го, разбира се! Винаги съм го обичала като в първия ден, но просто бях приела нашата съдба.
	Алексис се върнал на острова за погребението на майка си. Тогава вече имал трима сина, а Анна била на път.
	— Така и не успях да се сбогувам с нея — изрече с разтреперан глас той. — Тя си замина от този свят, без да ме види нито веднъж през всичките тези години!
	От очите му бяха потекли сълзи. За втори път през живота си Анна виждаше баща си да плаче — първият беше, когато почина майка й. И гледката на разплакания й баща отново я просълзи.
	— О, Лекси! — прошепна Урания, обгърна лицето му с ръце и избърса нежно сълзите му.
	И в този момент Алексис се обърна към нея с поглед, какъвто Анна не беше виждала никога до този момент у баща си. Дали беше провокиран от изричането на детското му име, което отекваше като забравена мелодия в ушите му, или от докосването на Урания? Анна не можеше да определи. Но беше сигурна в едно — че никога досега не беше виждала баща си по-доволен и умиротворен.
	— Тя знаеше, че я обичаш, и никога не ти се е сърдила! — каза братовчедка му. — Знаеше, че трябва да напуснеш дома си и че си преживял много трудности. И те разбираше!
	Бабата на Анна беше починала само няколко месеца преди тя да се роди. Когато Алексис получил съобщението, че майка му е тежко болна, решил да се върне на острова сам — по препоръка и настояване на бременната си съпруга, която останала в Англия с трите момчета. Пътешествието било дълго, пътуването с лодка от пристанището на Пирея дотук — много опасно. Да стигнеш до тези острови през зимата често е твърде рисковано. Но когато накрая пристигнал, майка му вече била предала богу дух. Били необходими усилията на всички близки, за да му помогнат да се съвземе, най-вече на Урания. Ето че накрая, след толкова много години, Алексис вече можел да се помири с демоните си и установил, че страхът му да се върне у дома е бил неоснователен.
	Урания, наистина забележителна жена, нямала никакви резерви относно неговия живот и щастието му — просто се радвала да го види отново. Все пак връзката им се крепяла на нещо повече от страстта им един към друг — кръвната им връзка не можела да бъде унищожена от нищо. Така двамата имали възможността да продължат оттам, където били спрели, да запълнят липсващите парчета от картината на техния живот от раздялата им до този момент. Когато Алексис си тръгвал, Урания го поканила скоро пак да дойде и този път да доведе и семейството си.
	— Когато те видях за първи път, Анула _му_, ти нямаше още две годинки — отбеляза Урания и хвана ръката на племенницата си. — Обикнах те в мига, в който те видях! Беше същата като баща си — същите пламенни очи, същата усмивка… Имах чувството, че ти би могла да бъдеш детето, което никога не съм имала!
	— А харесваше ли майка ми? — попита Анна, като се опитваше да си представи как ли се е чувствала леля й при първата си среща със съпругата на Алексис.
	— Да, Анна, всъщност много я харесвах! Тя беше страдала достатъчно в живота си. Вярно, че и ние сме страдали, но при нея е било много повече и въпреки това беше съхранила почтеността и куража си. Нашият остров веднага й хареса. Боже, как се учеше да говори гръцки! — възкликна Урания и се усмихна сякаш на себе си. — Но пък го научи почти без акцент! Бързо стана една от нас!
	Анна отново се сети, че Урания е знаела всичко за живота на Розария от Алексис, но Розария не е имала никаква представа за любовта между съпруга й и неговата братовчедка. Тайната им си е останала тайна през целия им живот, неизказана, недокосната.
	— А правилно ли е било да държите майка ми в неведение за вас? — запита Анна и ги изгледа. — Не е ли било нещо като предателство?
	— А, Анула _му_! — възкликна леля й и се премести по-близо до нея. — Кое е правилно и кое е грешно? Би ли могъл някой да определи? Защо майка ти да е трябвало да знае за мен и Алексис. Той я обичаше и всички ние я обичахме, така че какъв смисъл имаше тя да научава? Пък и никой друг не знаеше. Когато Розария се появи тук за първи път, единствените хора, които знаеха за нас, вече бяха починали.
	Анна кимна в знак на съгласие — леля й беше абсолютно права. Нищо добро е нямало да излезе от подобно разкритие, само още повече болка.
	— Ще ми се да бях познавала Калиопа — изрече Анна и стисна ръката на леля си. — От разказите ви ми изглежда като изключително храбра жена.
	Когато Алексис и семейството му започнали да идват редовно на острова през летните ваканции, Калиопа вече била починала, а скоро след нея и дядото на Анна. Здравето на Калиопа било твърде крехко след онова падане и поредната грипна епидемия на острова накрая се оказала фатална за нея.
	— Тя щеше да те хареса много, миличка — отбеляза Урания и се усмихна при спомена за любимата си сестра. — Щеше да оцени и работата ти. Тя беше запалена по рисуването, но така и не направи нищо за своя талант. Бяхме твърде заети с нашето училище. Само от време на време оставаше да рисува с децата. Винаги съм знаела от кого идва тази твоя дарба!
	— Е, Анна, вече разбираш — каза Алексис и също хвана ръката на дъщеря си. — Най-сетне се върнах у дома. Моето място е тук. Двамата с Урания най-сетне можем да бъдем заедно. Никой от нас не съжалява за нищо, разбира се, но аз се върнах тук, където са корените ми, и ще остана тук завинаги!
	— О, тате! — изхълца отново Анна, неспособна да каже нищо повече.
	— Вече никой не може да ни раздели, миличка — допълни Урания. — Мисля, че чакахме предостатъчно. Стари сме и годините ни са преброени, но колкото и да остават още, искаме да ги прекараме заедно. Аз си имам моята къща, Алексис си има своята, а да бъдем заедно, е най-естественото нещо на света. Никой не би го помислил за странно, а дори и да го помисли, на нас не ни пука! Никога не ни е пукало!

	* * *

	Тази нощ Урания остана при Алексис за първи път. Анна нямаше как да знае дали това е наистина така. Двамата бяха имали предостатъчно възможности да го направят, тъй като тя рядко се беше задържала у дома. Вместо да се почувства скандализирана или шокирана, очите й се насълзиха от умиление при гледката на двамата осемдесетгодишни влюбени. Дали вече не беше късно за тях, или и за това, както и за всичко друго в живота, не важеше правилото „По-добре късно, отколкото никога“? Когато се прибра в стаята си и легна, Анна стигна до заключението, че със сигурност е по-добре нещо да стане късно, отколкото никога, дори когато красотата и жизнеността на младостта отдавна са изчезнали. Очевидно, както и да изглеждаше тялото, духът си оставаше същият. Именно той живееше вечно и пренасяше любовта ни. Анна вече бе имала възможността да се увери в това. Тя също не беше първа младост, но наскоро бе сполетяна неочаквано от страст, отнесла я на места, където не беше стъпвала от толкова дълго време?
	От прозореца нахлуваше горещият въздух на летните нощи, който не й позволяваше да заспи. Луната отново растеше играеше на криеница с облаците и обещаваше чувствени наслади.

	* * *

	Горещината действително беше непоносима, но на Анна й харесваше. А и температурите не бяха единственото, което не й позволяваше да заспи тази нощ. В главата й жужаха откровения, чути през последните няколко дена, към които се добавяше и случилото се това лято. Тя за пореден път се удиви от себе си — никога не си беше представяла, че ще има извънбрачна връзка, но и не беше предполагала какво ще я доведе на острова. Сега, от позицията на всичко, което беше научила, осъзна, че проблемите й са незначителни. За разлика от съдбата на родителите й, нейната й се беше усмихнала още в самото начало, изпълвайки детството й с много любов и късмет. Тя наистина беше благословена от Фортуна. Неотдавнашната й криза в брака също изглеждаше незначителна. Да, случката я беше извадила от равновесие, но само защото беше първото разтърсване в нейния иначе спокоен и лесен живот.
	Лежеше и преразглеждаше всичко, което й се беше случило, от съвсем нов ъгъл. Нейните проблеми не бяха уникални. Случваха се често, нищо че тя не беше вярвала, че могат да се случат точно на нея и Макс. Но бяха факт. Всяка изневяра има своите последици, а Макс беше предизвикал лавина от проблеми. Възстановяването на брака им и прошката щяха да отнемат време.
	През последните месеци на острова имаше моменти, когато в поредния пристъп на гняв Анна си беше мислила, че окончателно е престанала да обича Макс. Но сега си даде сметка, че просто бе престанала да го обича така, както някога, че любовта й към него се е променила. Любовта не може да изчезне за няколко месеца. В крайна сметка нали именно тя беше повтаряла през годините колко много видове любов съществуват по света? Не беше ли научила това и от баща си? _Ага`пе_ е безгранична, истинската любов е вечна.
	Спомените в главата й я върнаха към по-щастливи мигове, към времето преди заболяването на Макс и онова, което тя наричаше загуба на здрав разум. Двамата бяха чудесна двойка в редица отношения. Едни и същи ценности, еднакви цели. Животът им в Лондон преди появата на децата беше вълнуващ — и двамата обичаха работата си, имаха приятели и роднини, които ги подкрепяха. Летните ваканции на този остров, прекарани заедно, бяха незабравими. Преди появата на Алекс и Клоуи двамата бяха имали тук много дни и нощи, пълни с романтика и страст. Анна се осланяше за всичко на Макс, възхищаваше му се и го уважаваше заради невероятния ум, познания и красива външност. Бяха лежали дни наред на брега на слънце и през нощта, загледани в лунната пътека. По идея на Анна дори бяха плували голи в топлите води на Егейско море. Макс се беше влюбил в Анна заради _различността_ й, свободния й дух и насладата й от чувствените удоволствия. Всяко негово докосване я разтърсваше моментално и най-голямото й желание беше да лежи в обятията му.
	Макс беше приел културата й и дори беше положил усилия да научи малко гръцки, въпреки че в началото не му се беше получило. По-късно, когато и двете деца бяха започнали да говорят гладко майчиния си език, той се беше решил отново да опита и да подобри познанията си по гръцки.
	— Искам да съм сигурен, че не говорите зад гърба ми — беше отбелязвал шеговито. — Освен това много държа да мога да проведа сносен разговор с леля Урания — сподели Макс, когато тя го беше довела за първи път на острова. За огромно удоволствие на Анна нейната леля Урания беше единствената й роднина от това място, която Макс искрено харесваше. Тя го очароваше. — Тази жена е енигма! — беше един от първите му коментари по неин адрес. — Пълна с противоречия. Сигурен съм, че е единствена по рода си по тези места. Няма нищо против да живее сама и въпреки това е гъркиня!
	Макс така и не спираше да се удивява от липсата на възможност за уединение на острова.
	— Това е толкова примитивно! — смееше се той. — Освен ако не си в тълпа, не съществуваш! — През следващите години обаче, опознал вече по-добре местните жители, той беше започнал да оценява културните им различия с англичаните и да ги предпочита пред абсурдната сдържаност и недостатъците на своите роднини.
	Значи, да, имаха прекрасно минало като семейство. Онова, което бяха изградили заедно през годините, имаше здрави основи. Не би ли трябвало тогава да издържат едно леко сътресение?
	Последните няколко дена с баща й и леля й бяха изключително напрегнати. На Анна щеше да й трябва време, докато асимилира всичко чуто, в това число и факта, че любимият й баща вече няма да живее близо до тях. Чувството беше едновременно сладко и горчиво. След като почти през целия си живот се беше радвала на двама родители, живеещи близо до нея, сега щеше да остане без нито един. Е, от друга страна, островът винаги щеше да бъде тук, а на него — баща й и леля й. Очевидно за всички животът беше поставил началото на съвсем нова глава.


>>	Четвърта глава

	Пътуването до Елия беше приятно както винаги, но за първи път, откакто Анна беше започнала да ходи редовно там, сърцето й туптеше силно не само от вълнение, че скоро ще види Никос, но и от мисълта за това какво трябва да му каже.
	Рано тази сутрин настойчивият звън на домашния телефон я извади от дълбок сън — за първи път, откакто беше пристигнала в Гърция, беше сънувала Лондон и Макс. Децата често я посещаваха в съня й, но до този момент над Лондон и Макс очевидно беше надвиснала забрана. Анна реши да се направи на глуха за телефона с надеждата, че баща й или леля й ще вдигнат, но когато стана ясно, че те или вече са излезли, или предпочитат също да се правят на глухи като нея, тя скочи от леглото и се втурна да го вдигне.
	— Здрасти, мамо! _Ясу!_ — достигна до нея от другия край на линията скъпият глас на по-малкото й дете. — Какво става с вас там в онзи край на света? Защо от време на време не си включваш мобилния?
	— Алекс! — изпищя тя и изведнъж усети как я залива топла вълна на майчина радост. — Къде си, скъпи?
	— Ами в Атина съм. С татко. Идваме да те видим.
	— Каквооо? В Атина? Кога пристигате?
	— След два дена. Опитваме се да се свържем с теб, откакто излетяхме от Лондон. Какво им става на тези ваши телефони там?
	— Само двамата ли идвате? — запита тя, без да обръща внимание на въпроса му. — Къде е Клоуи?
	— Още е на къмпинг. Може да дойде по-късно. Ще й кажа, когато пристигнем при теб. Та всъщност ето го тук татко, той също иска да ти каже здрасти.
	— Здравей, Анна! — изрече Макс с леко треперещ глас. — Как си?
	— Добре съм, Макс — отговори тя. И по-нататък не знаеше как да продължи.
	— Качваме се на корабчето от Пирея в четвъртък — изрече внезапно той, с което сложи край на неловкото мълчание. — Би трябвало да пристигнем в късния следобед. — След кратко колебание добави: — За теб това няма да бъде проблем, нали?
	Да е със семейството си, за нея винаги беше най-голямата радост на света. И това важеше както за двете й деца, така и за Макс. Но откакто беше пристигнала на острова, последното, за което си мечтаеше, беше да види съпруга си — и съвсем основателно. Въпреки това след телефонното му обаждане и след снощните й размисли за доста по-щастливото им минало, днес тя се чувстваше някак си различно. Усещаше, че е дошло време за решения. Очевидно същото важеше и за Макс. Нямаше и следа от хладния му, остър тон, гласът му отново звучеше меко и нежно в ушите й и тя се почувства успокоена. В моменти на стрес гласът на Макс се увиваше около нея като топло одеяло.
	Когато затвори телефона, не се втурна като обезумяла из градината. Влезе в кухнята, спокойно си направи кафе, изнесе си чашата навън и седна на сянка да помисли. Възможността да види скоро и двамата, я радваше много. Потънала доскоро в чувства като гняв, предателство и отхвърляне, без да се брои вихрушката на пламналата й наскоро страст, тя се беше опитала да не мисли особено много за семейството си — така беше по-лесно. Но всичко, което беше чула и видяла от Урания и Алексис, със сигурност я беше променило.
	Беше време да се отбие при Никос. Знаеше, че му дължи някакво обяснение.

	* * *

	Завари го в ателието да рисува вдъхновено. Той не я чу да влиза, така че няколко минути Анна стоя безмълвно и го наблюдава. През тялото й премина вълна на желание, което я свари неподготвена. Да, може би любовта, похотта, _Ерос_ или каквото и да беше там не можеха просто ей така да изчезнат само за няколко дена. Алексис и Урания бяха успели да съхранят своята през целия си живот. Тя, естествено, знаеше, че онова, което изпитва към Никос, изобщо не можеше да се сравни с тяхната велика страст, не можеше да се сравни дори с чувствата й към Макс през всичките години семеен живот. Въпреки това Анна се беше поддала на тази неудържима сила, както навярно и Макс преди броени месеци. За кратко време тя беше изгубила здравия си разум. Съвсем доброволно беше оставила тялото си в обятията на бога на любовта. Но обаждането по телефона тази сутрин и разкритията от последните няколко дена имаха силно отрезвяващ ефект.
	Продължи да гледа Никос, докато той не усети присъствието й. Когато накрая се обърна, лицето му светна от радост.
	— Анна! — извика и се втурна към нея. — Кога дойде?
	— Преди няколко минути — отговори тя, докато той плъзгаше ръце през кръста й и я придърпваше към себе си. Целувката му беше нежна и истинска, но Анна се дръпна. — Липсваше ми — изрече колебливо той, но после, доловил неохотата й, добави: — Какво има, Анна! Добре ли си? — хвана я за ръка и я изведе в градината.
	Направи кафе и двамата седнаха под същото лимоново дърво, което им беше правило сянка в деня, когато се запознаха. И точно като в онзи първи ден говориха, пушиха цигари и похапваха маслини с хляб и зрели домати, смокини и грозде от надвисналите над тях асми — докато слънцето не се гмурна на запад. Тя му разказа всичко, което беше научила през последните три дена, че и повече, а когато заплака, Никос я притисна в обятията си и започна да я успокоява. Двамата не спряха да говорят, докато слънцето не се скри зад хълмовете и не се появи луната. Анна му призна как неговата любов й е помогнала да излекува наранената си гордост, как гръцката му страст, така неочаквано пропълзяла в сърцето й, я беше разтърсила и как никога няма да го забрави. След това му каза, че след два дена на острова пристигат съпругът й и синът й.
	Той не я пусна от обятията си. Попи сълзите й с нежна целувка, отрони няколко и той, както само гръцките мъже го правят, и й отговори, че разбира.
	— Никога не съм допускал, че ще те имам само за себе си, Анна — добави, свел очи над поредната цигара, която свиваше. — Е, може и да е имало някой и друг шантав момент, когато съм си фантазирал, че ти ще останеш тук, но дълбоко в себе си винаги съм знаел, че притегателната сила на семейството ти е твърде силна за теб. И изобщо не те виня.
	— За първи път през живота си не мислех нито за последиците, нито за това какво ще си помисли Макс — рече Анна. — Не мислех за нищо друго, освен за начина, по който се чувствам аз!
	Влюбването в Никос се беше отразило много добре на Анна. Тя не изпитваше нито вина, нито съжаление за онова, което си беше позволила — единствено любов и благодарност. Беше наясно, че е нарушила всички правила. Макс също ги беше нарушил. Но пък кой изобщо пише тези правила? Кой е казал, че след като обичаш един човек, не можеш да обичаш и друг? Ето че баща й беше обичал и друга жена, леля й се беше привързала към друг мъж. И Анна беше повече от сигурна, че те не са единствените на света, преживели подобни неща. Ако изобщо беше научила нещо през последните няколко дена, то бе, че нищо на този свят не е абсолютно и че в крайна сметка нищо друго няма значение, освен любовта. Да, тя се беше влюбила в Никос, но това не й беше попречило все още да изпитва любов и към Макс. Баща й беше напълно прав — любовта, _ага`пе_ наистина е единственото вечно нещо на този свят, силата й е безкрайна, граници за нея не съществуват. Уважавай я и тя ще ти отвърне с уважение, подхождай към нея почтено и дискретно и никой няма да пострада. Анна никога досега не си беше давала сметка, че в сърцето си има толкова много любов, която да раздава. Но този остров, Никос, Антонис, луната, морето, баща й, леля й — сякаш всичко изведнъж се беше съюзило, за да я накара да отвори сърцето си, да го опознае по-добре и да му помогне да започне да прощава.
	— Радвам се, че не мислеше много — каза Никос, като й подаде първата свита цигара.
	— Аз също — отговори тя и я пое.
	— Понякога е за предпочитане да изключим мозъка си и да се оставим на повелите на тялото си — продължи той. — По-добре е да имаш нещо, независимо колко мимолетно е то, отколкото от предразсъдъци да го пропуснеш.
	— Имаш предвид „Не търсете луната, след като имате звездите“ ли? — усмихна се тя и вдигна очи към нощното небе.
	— Бети Дейвис! — възкликна Никос и по лицето му се разля топла усмивка. — „Сега, пътнико!“ Значи знаеш този филм, така ли?
	— Любимият на майка ми — отговори Анна и се наклони кокетно към него в типичен холивудски стил, за да може той да й даде огънче. — Гледала съм го заедно с нея не помня вече колко пъти още от съвсем мъничка.
	— О, Анна! — въздъхна той, но все така усмихнат. Хвана ръката й и прошепна: — Толкова съм щастлив, че те срещнах! Ако беше станало преди години…
	Анна обаче знаеше, че подобни фрази са напълно безсмислени, защото, ако се бяха срещнали преди години, щяха да бъдат две съвсем различни личности. Преди всичко тя никога нямаше да си позволи да попадне в подобна ситуация, а и тогава Никос не би я харесал и наполовина толкова, колкото я харесваше сега. В онези години тя имаше твърде голям самоконтрол, беше прекалено сдържана, за да допусне дори в мислите си възможността да има тайна извънбрачна връзка.
	— Да, знам… — продължи той, като че ли беше прочел мислите й. — Глупаво е да го казвам, защото тогава сме били съвсем различни.
	— За теб не знам, но що се отнася до мен самата, сега повече се харесвам — усмихна се тя.
	— Аз не съм особено убеден, че съм се променил кой знае колко — рече той, облегна се назад в стола си и изпъна крака. — Винаги съм бил вманиачен в работата си, винаги съм бил безкомпромисен. И може би още съм. Никога не съм позволявал на друг човек да застане между мен и ателието ми. Сигурно затова съм сам и до днес и вероятно ще си остана до края на живота си. Но пък така ми харесва. А твоят живот е хубав, Анна, доста по-балансиран е от моя. Вярно е, че сигурно ти се налага да правиш известни компромиси, но пък имаш любов в живота си, имаш деца! А това е безценен дар, Анна! Аз винаги съм бягал от подобно сериозно обвързване, но пък изборът си е лично мой. За нищо не съжалявам!
	После настъпи мълчание. Но се чувстваха добре, между тях нямаше лоши чувства. Само хубави.
	Когато луната се вдигна високо над тях — толкова ярка в пълния си блясък, че осветяваше всичко и спокойно можеше да мине за нощно слънце — те решиха да скочат в колата на Никос и да отпрашат за „Черната костенурка“. Нощта на плажното парти ги чакаше и двамата изпитваха неистово желание да пият узо, да слушат песента на бузукито и да видят приятелите си Антонис и Манос.
	През тази нощ те танцуваха на плажа до зори, плуваха в морето под пълната августовска луна и като същински деца си обещаха, че никога, ама никога няма да се забравят и вечно ще помнят това нощно парти.

	* * *

	Анна не знаеше как ще се почувства, когато види Алекс и Макс да слизат от корабчето. Нито пък беше готова за този момент. Сърцето й под дългата лятна рокля биеше силно, коленете й трепереха. Корабчето от Пирея се бавеше, а когато се беше опитала да се свърже по мобилния си телефон с Алекс, установи, че няма сигнал. През целия ден беше в нервно очакване. Дълго си избира тоалет за деня, после прическа, като преди това буквално се беше престарала в почистването на къщата. Беше напълнила вазите с цветя от градината и беше помогнала на леля си при приготвянето на яденето за посрещането на гостите. _Тия_ Урания беше решила да направи спагети — _пастицио_ — които открай време бяха любимото блюдо тук на децата.
	Анна беше много по-изнервена, отколкото беше готова да си признае, но едновременно с това се вълнуваше, че скоро ще види сина и съпруга си.
	— Сигурно много са ти липсвали, Анна _му_ — обади се леля й, докато бъркаше вкусния месен сос, а Анна се занимаваше с бешамела. — Очакваш ли с нетърпение Макс? — добави и погледна племенницата си да види реакцията й, вероятно под влияние на разговора, който бяха водили преди време. — За първи път ли сте разделени за толкова дълго време?
	— О, не, лельо! Не помниш ли, че някога идвах без него тук всяко лято, само с мама и децата!
	— Да, разбира се — въздъхна Урания. — Струва ми се толкова отдавна!
	— По принцип ние с Макс често сме разделени. Той пътува много по работа, свикнали сме.
	— Аз пък нямам търпение да видя малкия Алекс! Сигурно много е пораснал! Щеше ми се и Клоуи да беше дошла с тях!
	— И на мен — прошепна Анна и сърцето й се сви. — Но тя е на къмпинг във Франция и скоро щяла да се прибере у дома. След това знае ли се… може пък да ни изненада!
	— А Лондон липсва ли ти, мила? — продължи Урания. — Нетърпелива ли си да се прибереш у дома?
	_Дом!_ Пак тази дума. А тя все още не беше решила къде точно е това. На острова се чувстваше напълно у дома си. И да, семейството й липсваше, но чак пък Лондон… Надали.
	— Ти си щастлива, нали, Анна _му_? — чу гласа на леля си. Докато Анна стоеше и мислеше как да отговори, Урания зададе нов въпрос: — Макс е добър човек, нали? — Веднага след това остави лъжицата, погледна племенницата си право в очите и отсече: — Алексис твърди, че не би могъл и да мечтае за по-добър зет, но всички знаем, че няма никакво значение какво смята той!
	— О, да! — прекъсна я Анна. — Макс е добър човек, лельо. И ние сме си имали неприятности, както всяко семейство, но като човек е добър и аз съм щастлива. Понякога обаче на всички ни се налага да си отговорим на въпроси за живота си, не мислиш ли? Или може би не трябва да го правим.
	— Кой казва, че не трябва? — възкликна остро Урания. — Та ние сме гърци, нали така? Ние трябва да задаваме въпроси, трябва да размишляваме! В крайна сметка „Непроученият живот не си струва да се живее“! — цитира тя любимия си философ Сократ.

	* * *

	Анна видя първо Алекс — застанал до перилата, готов всеки момент да слезе от корабчето. Изглеждаше по-висок и по-слаб, отколкото беше в началото на лятото. Не можеше да повярва, че синът й е пораснал толкова за по-малко от три месеца! Беше загорял, изглеждаше в отлична форма, а косата му, която през изминалата година беше подстригана ниско като на затворник (за огромен ужас на Анна), беше израснала чак до ушите му и беше изсветляла от слънцето. Момчето й изглеждаше великолепно! Толкова много беше пораснал за една година, че вече изглеждаше като класически шестнайсетгодишен сърцеразбивач. Раницата му беше преметната през едното рамо, в лявата си ръка държеше яркожълта найлонова торбичка. Скоро зад него се появи и Макс с малко сакче в ръце — редовните полети със самолет го бяха научили да пътува с минимално количество багаж. Изглеждаше доста по-слаб и изпит, отколкото, когато се видяха за последен път, но точно като туристите около него и той се беше сдобил с тен. Типично, каза си тя, Лондон очевидно я беше чакал да замине, за да позволи на слънцето да го огрява.
	Анна стоеше на едно място и наблюдаваше как двамата си проправят път през тълпата към нея. Сърцето й препускаше бясно. От корабчето слезе голяма група шумни италианци, които буквално погълнаха Алекс и Макс. Анна започна да разбутва разнородната тълпа и за няколко секунди ги изгуби от погледа си. Когато ги видя отново, хукна към тях.
	— Мамо! Мамо! Тук! — чу гласа на Алекс отнякъде.
	— Анна! — извика Макс, внезапно застанал зад нея. Пусна сакчето си на земята, прегърна я и я притисна към себе си така силно, както отдавна не го беше правил.
	— Но какво правиш, мамо? Тичаш в обратната посока! — разсмя се Алекс и се втурна към нея, за да я прегърне. И сякаш замръзна в обятията й — от малък не я беше прегръщал така. А после, сякаш от нищото, откъм гърба й я обгърнаха още един чифт ръце. И носът й усети „Мис Диор“, любимият й парфюм.

	* * *

	Анна седеше на задната седалка на колата, обградена от двете си деца — не можеше да им се нарадва. Все още цъфтеше от щастие от неочакваната поява на Клоуи.
	— Ех, ама и вие! — измърмори по едно време. — Добре ме преметнахте, а?
	— Знаем колко много обичаш изненадите, мамо! — пошегува се Алекс.
	— Нищо подобно! — престори се на възмутена Анна. — Но точно тази беше от най-хубавите! Благодаря ти, че и ти дойде, Клоуи! Толкова много ми липсвахте!
	— И ти ни липсваше, мамо — отговори дъщеря й, хвана ръката й и я огледа внимателно. Вече осемнайсетгодишна, Клоуи беше доловила безпогрешно напрежението между родителите си и лятото й не беше минало без тревоги. — Никога досега не се бяхме разделяли за толкова дълго, нали? Хубаво е да сме отново заедно!
	Когато колата наближи къщата, Анна забеляза, че баща й и леля й са излезли пред портата и ги чакат.
	— _Калосорисате!_ — провикнаха се и двамата в хор. — Добре дошли!
	— Макс, толкова се радвам да те видя! — извика Алексис, когато всички слязоха от колата. — И теб Алекс, милото ми момче! И теб, Клоуи, красивото ми момиче! Значи и ти си дошла, а? Каква прекрасна изненада! — развика се Алексис възторжено и се втурна да прегърне внуците си. — Хей, ама ти си станал още по-голям! — обърна се към по-малкия си внук и негов съименник. — Май ще трябва вече да се повдигам на пръсти, за да те целуна, а, млади човече?
	— Аз пък отлично си спомням как се качвах на стол, за да целуна теб, _бапу_! — отвърна Алекс, разцелува сърдечно дядо си и по двете бузи, а после се обърна към пралеля си.
	Няколко секунди тя просто стоеше и го гледаше като онемяла. Накрая се овладя, тръгна към него, хвана лицето му с две ръце и го целуна по челото.
	— Най-сетне пак да те видя, малкия ми! — рече. — Станал си красив млад мъж, Алекс _му_, и приличаш толкова много на твоя _бапу_, когато беше на твоята възраст! А ти, красавице моя — добави, като се обърна към Клоуи, — ти си превъплъщение на твоята _нона_!
	И както винаги голямата маса под асмата беше натежала от плата с разядки, чинийки с мезета, гарафа от собствената леденостудена лимонада на Урания и бутилка вино като традиционно питие за добре дошли. Анна беше помолила изрично баща си и леля си голямото пиршество с останалата част от семейството да бъде по-късно, вечерта, за да може да навакса с новините от семейството си. Вечерните празненства щяха да продължат цяла нощ, разбира се. Така се полагаше.

	* * *

	Докато Алексис и Урания развеждаха внуците из къщата, за да им я покажат, Макс плъзна ръка през кръста на Анна и я поведе към най-отдалечената част на градината. Старата дървена пейка под смокинята си стоеше тук, откакто Анна се помнеше. Помнеше, че за двамата с Макс тя беше убежище — тук се спасяваха с вестниците и кафетата си, когато детският глъч из къщата ставаше прекалено силен за техните нерви. Някои от дъските на пейката вече липсваха, но останалото все още държеше добре. Седнаха така, както бяха правили десетки пъти, и Макс хвана ръцете на Анна. Погледна я и заговори. В началото гласът му беше неуверен, но постепенно придоби все повече смелост и мощ.
	— Мислиш ли, че някога ще можеш да ми простиш, Анна? — Преди тя да успее да отговори, той продължи: — Държах се като глупак, като идиот, като пълен кретен! Беше момент на лудост!
	— Е, едва ли може да се нарече точно _момент_, Макс — чу се да възразява тя.
	— Да, знам, разбира се. Но се усещаше като момент. Не означаваше нищо.
	Анна установи, че й доставя удоволствие да слуша как Макс моли за прошка, и затова реши да го остави да продължи, докато не прецени, че й е достатъчно. Той говореше за това как му се била отразила болестта, за загубата на енергия и младост, за това как си мислел, че ще умре, и как като пълен глупак си бил позволил да бъде съблазнен чрез ласкателства и страх. Накрая се закле да цени и уважава Анна и всичко, което едва не бил загубил.
	— Ти и децата сте най-важното нещо за мен, Анна! Вече съм сигурен в това! Всъщност винаги съм го знаел. Но за момент сякаш някой ме беше лишил от здрав разум — продължаваше той, целувайки двете й ръце. Моля те, Анна, опитай се да ми простиш, това е единственото, за което те моля! Вече предупредих в университета, че не желая да ме пращат в дълги командировки. — Плъзна поглед по лицето на съпругата си в търсене на някаква реакция. — Мисля, че двамата бяхме разделени твърде дълго, и то само по моя вина! Позволих си да поставя работата си над нас! Анна, оттук нататък трябва да говорим по-често! Всъщност никога не трябва да спираме да говорим!
	„Да, Макс, трябва да говорим — каза си тя и се замисли за нещата, които й се искаше да му каже. Искаше да му каже за желанието си за промяна, да му разкаже всичко, което беше преживяла и научила през това лято, и как всичко това я беше променило. — Да, Макс — повтори си пак наум, — просто нямаш представа за колко много неща трябва да поговорим!“
	— Чака ни дълъг и неравен път напред, Макс — отговори накрая на глас, чувствайки се напълно изтощена. После двамата се изправиха едновременно, за да отидат при другите. Знаеше, че сега беше неин ред да каже нещо, защото той беше казал каквото си беше наумил, но за момента като че ли беше приключила с говоренето и слушането. Нейният ред щеше да почака.

	* * *

	Не след дълго един по един всички се събраха на масата под старата асма. Алексис наля по питие.
	— Добре дошли на всички! — рече, изправи се и протегна ръка, за да се чукне с всеки поотделно. — Беше крайно време да се върнем на острова, в старата къща! Истината е, че тук сме липсвали много на всички, но ви уверявам, скъпо мое семейство, че това събиране е първото от много такива в бъдеще!
	— За наше здраве! — добави Урания и вдигна чаша с лице, светнало от неземна радост.
	Последния път, когато бяха насядали около тази маса, с тях беше и Розария, и както винаги оттогава Анна усети, че я обзема тъга. Как беше възможно майка й да я няма вече на тази земя? Как беше възможно да е умряла, да си е отишла, а те да продължават да си седят тук без нея? Всъщност не, половината от хората тук бяха най-яркото доказателство, че Розария някога е съществувала! Алекс, Клоуи и Анна продължаваха да носят нейните гени. Те бяха част от нея и я обичаха.
	Анна беше благодарна и за двете си деца. Семейството й беше всичко за нея на този свят, най-голямото й богатство.
	Тя плъзна поглед първо към дъщеря си и сина си, след това към баща си и леля си и сърцето й се изпълни с умиление. Накрая погледна и към Макс и по очите му разбра, че в момента той се опитва да отгатне какво се върти в главата й. Очите на Макс открай време го бяха издавали. Беше живяла прекалено дълго с него, за да не е наясно с тази негова черта. Дори и да искаше, той не можеше да скрие чувствата си. Сега очите му й подсказваха, че той също бе нейното семейство; че тя може и да е останала без скъпата си майчица, но има тях, има него, стига все още да го иска. Очите му казваха, че действително е избрал да бъде с нея и че съжалява.
	Докато оглеждаше масата и хората, насядали около нея — най-важните хора в нейния живот, Анна се изпълни с усещане за история, усещане за принадлежност. И в съзнанието й зазвуча една дума — _дом_. Не точно като дума — по-скоро като чувство.
	Когато преди известно време леля й Урания я беше попитала къде според нея е домът й, Анна нямаше отговор. Днес обаче всичко беше кристално ясно. Анна осъзна, че е напълно възможно да се чувстваш у дома си на много места, да населяваш много светове — чрез главата, сърцето и тялото си. Да принадлежиш на всеки от тях едновременно и да бъдеш щастлив. Но може би онова, което хората наричаха _дом_, не беше място, а чувство.
	Тя пак погледна към Макс. Той беше неин съпруг, баща на децата й, мъжът, с когото беше прекарала по-голямата част от живота си досега, и мъжът, който най-неочаквано й беше заявил, че иска да живее с друга жена. За нейна изненада днес за първи път след изневярата му тя не изпитваше горчивина към него — защото си даваше сметка, че чрез нея Макс всъщност й беше дал крила, беше я освободил. Тя беше свободна да обича и друг, свободна да бъде себе си — при това такава, каквато никога до този момент не си беше представяла, че може да бъде. И сега седеше пред него цялостна, с всичките си същности, уж еднакви, но и напълно различни.
	Замисли се за пътешествието, на което беше тръгнала, за четирите вида любов, които беше благословена да изпита. Никога досега не й се беше случвало за толкова кратък период от време да изпита силата на любовта във всичките й аспекти. Чувстваше силата на _Ерос_ към Никос, разкоша на _филия`_ към новите си приятели, дълбочината на _сторге`_ към леля си и баща си. И сърцето й беше препълнено с _ага`пе_ в цялото й величие към цялото й семейство и всички онези, които бяха дошли преди нея и бяха преживели такива лишения и страдания.
	Защо пък да няма и пети вид любов — любовта към свободата. Анна вече не беше младото момиче, на което Макс беше завъртял толкова лесно главата преди много години.
	Това лято тя беше открила нов вид свобода, нов вид почтеност. Тя вече беше жена, която държеше на себе си и уважаваше и собствените си чувства. Дали Макс беше готов да я приеме такава?
	Лондон, Гърция, цялата земя… Анна гледаше сина си и дъщеря си и сърцето й преливаше от гордост. Където и да се намираше на този свят, устремен към новото хилядолетие, тя щеше да продължи да бъде добра майка на децата си и щеше да продължи да обича, но този път по _нейните_ правила.


>	Благодарности

	Най-сърдечните ми благодарности са за онези, които ми помагаха, поощряваха ме и ми вярваха, че не само мога да напиша този роман, но и когато го напиша, той ще бъде достоен за публикуване.
	Благодаря на агентката ми и вече скъпа приятелка Дори Симънд, която не спираше да вярва и в мен, и в книгата, и която бе постоянен извор на вдъхновение и мотивация за мен. Бих искала да благодаря също така на Керълайн Хог и Луиз Бъкли от издателство „Пан Макмилан“, които харесаха историята ми достатъчно, за да я публикуват. Благодарности и на скъпите ми приятелки Алисън Шерифе Браун и Джил Бракенбъри, които четяха отделни главни, докато пишех, и не се страхуваха да споделят с мен мнението си. Благодаря и на Линда Келси, която всъщност първа ме окуражи да се хвана да напиша роман; на Труди Уайл, която първа прочете резюмето ми и ми даде ценни съвети, още преди да започна да пиша; на братовчедка ми Кристина Зира и на приятелките ми Сали Фокнър и Джил Макдоналд, които прочетоха романа ми, харесаха го и ми вдъхнаха надежда, че може и да бъде публикуван; на Ан Бостън, която четеше и редактираше изцяло на приятелски начала и ми даде най-ценния съвет; и на Джъстин Сомпър и П. Дж. Норман, които одобриха всичко.
	Хиляди благодарности и за библиотека „Хорнси“ в Крауч Енд, за италианските ми приятели Роберто, Серена, Паоло, както и за прекрасния господин Костас Каватас, който сподели с мен своите спомени от войната на един гръцки остров. Да не забравя също така Тот, Рафаел и Майк.
	Благодаря от все сърце на родителите ми, че никога не престанаха да ме обичат — иска ми се майка ми да беше все още жива. Липсва ми много, но съм благодарна на прекрасния ми баща, който и до днес продължава ежедневно да ми припомня четирите гръцки думички за любовта.
