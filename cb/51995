	Нуждата ли, или модата го е предизвикала?
	Не знам.
	Дали онова инстинктивно желание на жената да бъде все повече и повече съблазнителна е открило тъй очарователно шията и гърдите й.
	Не знам. Не искам и да знам.
	Но има ли нещо по-възхитително, нещо по-красиво от тая малка, нежна, съблазнителна светлорозова, или прозрачнобяла голота на жената, която модата нарича деколте.
	Ето едно мило личице, което красят черни, светли очи, розови, сладки уста. И то не стои в тантелената яка като в саксия. Неговата нежност и белота се слива с нежността и голотата на шията и облива гърдите и плещите до половина. След като се изгуби под гъсти копринени тантели, тя отново полазва по изящните ръце и тържествува свободно.
	Ти си моралист —
	Но и ти ще погледнеш
	Ти си философ —
	Но и ти ще въздъхнеш.
	Ти си мизантроп —
	Но и твоите очи ще се отворят повечко и една по-светла мисъл ще грейне в мрачната ти глава.
	Защото и ти, който виждаш в жената само съпруга и майка, и ти, който хладно разсъждаваш за естествените отношения между мъжа и жената, и ти, пред очите на когото светът е изгубил съвършено своята стойност… Всички вий имате в душата си по една празнина, която може да изпълни само жената със своята очарователност.
